{"url": "https://www.dnevnik.bg/analizi/2019/08/25/3954871_vsiaka_istoriia_e_vajna_kude_sa_bulgarskite_razkazi_v/", "text": "                         Почти една пета от хората, живеещи в Германия, имат миграционна история в биографията си. И макар миграцията да е стар феномен, който формира облика на страната особено силно след Втората световна война, Германия едва сега ще има своя Музей на миграцията. От лятото на 2018 година той е виртуален, но скоро ще има свой истински дом в Кьолн. Зад създаването на  ДОМИД  (истинското му име е Документационен център и музей за миграцията в Германия) стоят мигранти доброволци, гражданска инициатива, която през 1990 г. започва събирането на архив \"отдолу\" в едно мазе в Кьолн - свидетелства, истории, всекидневни предмети. Тази последователност и упоритост през годините им печели доверието на стотици хора, които доверяват на екипа лични вещи, предмети, фотографии от семейните архиви. \"Така възникна този уникален архив отдолу, което е изключително важното предимство на ДОМИД, защото ни позволява да разказваме историята по нов начин\", казва една от кураторките на виртуалния музей Сандра Вака. Че това е така, се убеждавам сама при няколко посещения в депото на музея, където Сандра и нейните колеги показват част от събраните предмети. Депото с над 150 хиляди свидетелства се намира в квартала Еренфелд в Кьолн. Корабче-сувенир, донесено от дядото от Португалия. Готварска книга, написана на ръка на турски по телефонни разговори. Радиоапарат, оцелял от атентата върху турско семейство в Солинген през 1993 година, при който са убити 5 души. Аудио касета със записани детски песни от дъщеричката в Истанбул, изпратена за родителите в Германия. Железен син чайник, донесен от Кабул. Червена пластмасова вана за кръщене, от Гърция. Зад всеки предмет стои конкретна история. Всеки предмет разказва частица от историята на миграцията в Германия. Именно това впечатлява много групата бежанци от Афганистан и Иран, с които посещаваме депото на музея преди две години. Именно тези обикновени предмети от бита ги карат да се почувстват част от историята на страната, вълнуват ги. Един си спомня, че същия син чайник са имали у дома в Кабул. Видимо е развълнуван. Друг показва последната снимка, направена със семейството у дома, преди да тръгне на дългия път към Германия. Малко по-късно, на въпрос на нашата екскурзоводка Елизабет Пютц дали искат да оставят някакъв личен предмет за бъдещия музей, двама се отзовават веднага. Маратонки - първият подарък, получен след пристигането в Германия от Афганистан, първото изпълнено желание да играе футбол. Черни джинси - панталоните, с които минава целия път, от родния Иран през Турция и наводнената лодка в Гърция, през границите, лагерите, до Германия. Предаваме двете свидетелства няколко седмици по-късно, аз ги придружавам, историите им са записани грижливо, с всички детайли. Джинсите и маратонките остават с номера в колекцията. Усещам облекчението им, радостта, тъгата, много чувства. Принадлежността не е просто чувство. Защо такъв музей не се появява по-рано, след като историята на миграцията в Германия е толкова дълъг исторически процес? \"Твърде дълго Германия не възприема себе си като страна на мигранти, а миграционните вълни постоянно се интерпретират като временни феномени. Фактът, че Германия винаги е била зависима и формирана от миграцията, не е част от така наречения \"национален наратив\". Макар стотици хиляди мигранти да се установяват в страната, те – и техните деца – не са възприемани като част от обществото\", казва Сандра Вака. ДОМИД е основан като сдружение от мигранти от турски произход през 1990 година, които си дават сметка, че тяхната история не присъства в музеите, архивите, учебниците. Първоначално името е ДОМИТ – документиране на миграцията от Турция. После към екипа се присъединяват още хора и фокусът се разширява – към общия спектър на миграцията след Втората световна война. Вълните работна миграция от бивша Югославия, Мароко, Виетнам, Южна Корея, Италия, Испания, Португалия В момента са засегнати три исторически периода - 1945-1973, 1973-1989, 1989-2018, като специално място е отделено на последната миграционна вълна от 2015-а година. Основателите не искат просто да направят видими историите на тези хора, те искат да променят самия дискурс, начина, по който се говори за миграцията. От самото начало желанието е не просто да бъде документирана тази невидима история, но и тя да бъде показвана и предавана нататък под формата на музей. Според Сандра Вака ДОМИД със своята обширна колекция може да разкаже историята на страната по нов начин и от множество перспективи. Миграцията на е маргинален феномен, а конституираща, определяща Германия. \"Искаме да окуражим хората, казва тя, да споделят и разкажат личните си преживявания – всяка история е важна! Чрез тематизирането и изнасянето на светло на невидими досега аспекти на историята на миграцията може да се трансформира колективната памет и да възникне новото усещане и разбиране за нашето общество като \"мигрантско общество\". Дългосрочно можем да се надяваме, че не просто ще се развие ново чувство за принадлежност, но и ново разбиране за историята, в която всеки ще осъзнава своята индивидуална роля.\" Има ли български истории и предмети в тази колекция? Отговорът е \"не\". България и българските мигранти досега не са попадали във фокуса на отделните изследователски проекти, казва Сандра Вака. Заслужава да се разсъждава върху липсващите разкази и предмети, които биха документирали сложната съдба на различни поколения български мигранти – избягалите от комунистическа България след Деветосептемврийския преврат, внедрените в средата на западната емиграция по-късно агенти на Държавна сигурност, трудовите мигранти в Източна Германия, студентите, сегашната нова вълнаТози липсващ разказ вероятно е знак и за все още липсващата ни култура да се разказва историята през всички тези перспективи, през лични документи и предмети. Но, както Сандра Вака подчертава – колекцията е отворена за всеки, \"защото всяка история е важна!\", така че ДОМИД ще се радва на всеки, който реши да остави предмет, документ, история на своето семейство. Българският проект чака своето случване в ДОМИД.", "date": "2019.08.25", "title": "\"Всяка история е важна\". Къде са българските разкази в новия музей на миграцията в Германия?"}
{"url": "https://www.dnevnik.bg/sport/2019/08/25/3954841_us_open_2019_vsichki_sreshtu_neukrotimiia_novak/", "text": "Може ли някой да спре Новак Джокович? Това е големият въпрос в навечерието на US Open. В понеделник най-добрите тенисисти в света се събират в Ню Йорк за последния за годината турнир от Големия шлем. Надпреварата поема по нов път с рекорден награден фонд от 57 милиона долара, но големият фаворит отново е Джокович. Сърбинът се е устремил към 17-а титла от Големия шлем, която би го доближила на една от Рафаел Надал и на три от Роджър Федерер. Увереността на Джокович ще бъде подплатена от факта, че той спечели четири от последните пет надпревари от Шлема. Според анализатора на \"Евроспорт\" Матс Виландер Надал е с най-големи шансове да спре сърбина. 33-годишният испанец, който е втори в схемата, триумфира с титлата в Монреал в началото на август и изглежда готов да се впусне в нов опит да достигне финала, който миналата година му убягна заради контузия. От своя страна, Федерер ще се надява да е забравил бързо  драматичната си загуба от Джокович във финала на \"Уимбълдън\" , когато швейцарецът имаше два мачбола. Наскоро 38-годишният рекордьор по титли от Шлема записа най-бързата си загуба от 2003 г. насам след поражение в третия кръг в Синсинати. Според Федерер обаче той се намира в най-добрата си форма в кариерата. \"Най-голямото препятствие за някой като Федерер е това, че той ще трябва да изиграе седем мача на твърд корт. Независимо от стила ви на игра, може да имате проблеми срещу тенисисти със силен сервис и такива с игра от дъното на корта. Рафаел Надал е единственият играч, който може да победи Новак Джокович в пет сета\", каза Виландер. Той се надява двама от полуфиналистите да бъдат от младото поколение. С най-голям шанс да стигне далеч в турнира според шведа е руснакът Данийл Медведев. Феликс Ожие-Алиасим и Стефанос Циципас също са сред играчите в сянка, които могат да нарушат статуквото. Серена Уилямс започва пореден поход към историята и така жадуваната 24-а титла в Големия шлем, с която да изпревари Маргарет Корт по брой трофеи в четирите най-значими турнира в тениса. Пътят на 37-годишната американка е труден, като още в началото я чака голямо изпитание. В блокбъстъра на първия кръг  Уилямс ще се изправи срещу бившата шампионка в US Open Мария Шарапова . Ако е напълно здрава от контузията си в гърба, поради която се отказа във финала в Торонто, няма причина, която да спре Уилямс да извърви пътя до края и да отнеме титлата от Наоми Осака. Преди година младата японка победи Уилямс в скандален финал, но сега тя се намира в застой след първоначалния пробив. Накъде за Григор Димитров Григор Димитров ще направи опит за добър завършек на сезона. Българинът се представя кошмарно през годината, като бившият №3 се срина до 78-о място в ранглистата и загуби седем от последните си осем мача. Най-доброто му представяне през сезона в турнирите в Големия шлем беше на Australian Open, където достигна осминафиналите. Преди година Димитров отпадна на още старта на US Open след поражение от Стан Вавринка.      Българинът изтегли приемлив жребий, като ще се изправи срещу Андреас Сепи в понеделник вечер. Ако победи, във втория кръг Димитров ще се срещне победителя от двойката Борна Чорич или Евгени Донской. В третия кръг е възможна среща с канадеца Милош Раонич. Българинът е в половината на схемата с Кей Нишикори, Роджър Федерер и Новак Джокович. До момента най-силното му представяне е достигането до осминафиналите през 2014 и 2016 г.", "date": "2019.08.25", "title": "US Open 2019: Всички срещу неукротимия Новак Джокович"}
{"url": "https://www.dnevnik.bg/evropa/2019/08/25/3954046_za_makron_putiat_kum_vlastta_v_brjuksel_minava_prez/", "text": "За Еманюел Макрон пътят към повече власт в Брюксел включва отклонение на Изток. Френският президент инвестира политически капитал в Централна и Източна Европа, регион от слаб интерес за предшествениците му, където икономическата сила на Германия и военното влияние на САЩ дълго време имаха повече тежест от Париж, пише \"Политико\". Ухажването на региона от страна на Макрон включваше многобройни посещения и намиране на партньори там, а наскоро и подкрепа за кандидати от Румъния и България за високопоставени международни постове. Няма да му е лесно да узурпира дългогодишни съюзи, а някои от политиките му се смятат за неприятелски спрямо Изтока. Но като относителен новак, който не е част от нито едно от двете големи политически семейства на континента, Макрон и съюзниците му знаят, че той трябва да създаде мрежа от партньорства в Европа, за да увеличи влиянието си. Дейностите му на Изток са част от по-широка стратегия за изграждане на връзки с политически сили, които Макрон смята за поне частично близки до неговите възгледи. Той развива връзки с лявоцентристките лидери на Испания и Португалия, и с премиерите либерали на Белгия и Холандия, което ясно се видя по време на преговорите  за разпределението на висшите постове в ЕС . \"Това е система, която създаваме, която е благоприятна за политическия дневен ред на президента\", каза Стефан Сежурне, бивш съветник на Макрон, който сега ръководи делегацията на френския лидер в Европейския парламент. Тя е част от либерално-центрисктата група \"Обнови Европа\". Този дневен ред, изложен от Макрон в т.нар.  план за \"европейско възраждане\"  по-рано тази година, се състои в задълбочаване на евроинтеграцията, подсилване на общата политика за отбрана и сигурност и по-силно присъствие на международната сцена в търговски преговори и в определяне на климатичните норми и правилата за конкуренцията. Този дневен ред е по-малко либерален по отношение на икономиката, търговията, конкуренцията и единния пазар, отколкото няколко правителства в ЕС, включително и някои на Изток, биха искали. Макрон определено не е приятел с някои от лидерите в региона. Той остро критикува правителствата в Полша и Унгария заради отстъплението им от демокрацията. Но съюзите на президента на Изток често не са фокусирани върху правителствени лидери. Вместо това неговите служители развиват връзки с други партии и с избиратели, които са разочаровани от тези лидери и националистките им възгледи. В по-дългосрочен план лагерът на Макрон се надява, че подобни съюзи ще увеличат шансовете му на следващите евроизбори да се изправи в пряк сблъсък с двете основни сили – дясноцентристката Европейска народна партия и лявоцентристката Партия на Европейските социалисти. Държави членки \"втора класа\" За да спечели привърженици в района, Макрон трябва да разсее съмненията, че иска да отнеме властта от Централна и Източна Европа и да създаде ЕС на две скорости с ядро от западноевропейски държави начело. Има \"усещане, че Макрон иска да промени Европа чрез многобройни интеграции или въвеждане на членове втора класа, и Централна и Източна Европа са сигурни, че ще бъдат членовете втора класа\", коментира Весела Чернева, зам.-директор на Европейския съвет за външна политика. Опитите му да се хареса на Изток пострадаха покрай желанието му за реформа на правилата за командированите работници, смятано за опит да затрудни хората от региона, които искат да работят във Франция или в друга държава от Западна Европа. Според Чернева пред Макрон има и още препятствия, включително дългото пренабрегване на региона от страна на Франция и германското икономическо влияние там. По думите й обаче има възможност на Франция изгради съюзи в области като киберсигурността, изкуствения интелект и дипломацията. Никола Танзе, френски експерт по стратегически въпроси, казва, че Макрон трябва освен това да покаже, че разбира източноевропейската история, опасенията от Русия в региона и значимостта на американските гаранции в областта на сигурността. Стратегията с висшите постове Макрон даде сигнал, че взима предвид Централна и Източна Европа чрез серия от високопоставени политически назначения през последните месеци. Румънецът Дачиан Чолош, бивш премиер,  бе избран за лидер на групата \"Обнови Европа\"  в Европейския парламент, в голяма степен благодарение на французите. Подкрепата на Макрон бе ключова за номинацията  на българката Кристалина Георгиева  за кандидат да оглави Международния валутен фонд, вместо холандеца Йерун Дейселблум, който бе поддържан от Берлин. И, нещо, което доскоро изглеждаше немислимо - Макрон реши да подкрепи Лаура Кодруца Кьовеши за  главен прокурор на ЕС  вместо френския кандидат Жан-Франсоа Бонер. Последните две решения дойдоха, след като  не бе номиниран  нито един източноевропеец за петте главни постаа ЕС – председатели на Европейската комисия, на Европейския съвет, на Европарламента, на Европейската централна банка и върховен представител на ЕС за външната политика. Официални лица настояват, че подновеният интерес на Франция към региона не значи предизвикателство спрямо Германия. И все пак той е част от по-големите усилия за увеличаване на влиянието в ЕС чрез поставяне на Франция в центъра на взимането на решения в блока. \"Времето, когато Франция игнорираше Източна Европа и ние по някакъв начин приемахме, че тя е зона на германско политическо и икономическо влияние всичко това свърши\", заяви високопоставен дипломат. \"Не е заради враждебност към Германия, а защото Франция иска да бъде централна страна в Европейския съюз\", добави той.", "date": "2019.08.25", "title": "За Макрон пътят към властта в Брюксел минава през Източна Европа"}
{"url": "https://www.dnevnik.bg/hrana_i_napitki/2019/08/25/3950278_niskotemperaturen_halibut_s_cherno_pjure_ot_pashturnak/", "text": "                         Овкусете халибута със сол и бял пипер. Порционираните филета поставете върху готварско фолио и оформете руло. Направете гладко и стегнато руло, поставете във вакуум торба и вакуумирайте. Гответе в sous-vide машина на 54 ̊C за 15 минути. След това шокирайте във водна баня с лед, за да спрете процеса на готвене. Покрийте рибата с тънко нарязани ленти от жълт и виолетов морков, предварително бланширани и намазани с пречистено масло. Разрежете пащърнака за пюрето наполовина по дължина, а след това на еднакви кубчета. Оставете да заври в малка тенджера заедно с водата, млякото и солта. Намалете огъня и гответе на ниска температура за около 30 минути или докато омекне напълно. Прецедете и добавете кравето масло и мастилото от сепия. Блендирайте до получаване на гладка консистенция и минете през фина цедка. Обелете аспержите и кипнете 1 литър вода. Добавете 2 с. л. едра морска сол и варете аспержите около 2-3 минути в зависимост от дебелината им. След това ги шокирайте в ледена вода, за да спрете процеса на готвене. Преди да ги използвате, ги сотирайте в краве масло и овкусете със сол и бял пипер. Чери доматите нарежете на две по дължина и запечете във фурната за 1 минута. Обелете червения лук и премахнете външните слоеве, докато стигнете до сърцевината му. Оставете в приготвената марината за 48 часа. Смесете тапиоката, водата и солта в съд за готвене и варете в продължение на 20 минути на средна температура или докато перлите станат прозрачни. Прецедете и охладете под течаща студена вода, прецедете отново. В купа разбъркайте тапиоката с доматената паста. Разстелете на тънък пласт върху хартия за печене и сложете в предварително загрята фурна на 75 ̊C за 4 часа или докато се изсуши напълно. Изпържете крекерите във фритюрник на 190 ̊C за около 4-5 секунди. Охладените крекери съхранявайте в плътно затворени пластмасови контейнери. Поставете рибния бульон, шафрановите нишки и буке гарни в малка тенджера. Оставете да заври на бавен огън, след което го оставете да се глазира и сгъсти. Добавете сметаната и оставете да ври за още няколко секунди. Добавете кравето масло на етапи, докато е на котлона на ниска температура. Ако температурата е много висока или много ниска, бульонът може да се пресече – следете температурата. Прецедете соса и го блендирайте с ръчен пасатор, за да получите добра емулсия. Дръжте го на топло място. Затоплете порционирания халибут във фурна на 180 ̊C за 3 минути. Поставете в центъра на чинията, от лявата страна разстелете пюрето на полумесец и отгоре декорирайте със зеленчуците. Налейте шафрановия сос между рибата и зеленчуците. 1,3 кг халибут сол на вкус бял пипер на вкус 300 г пащърнак 3 г мастило от сепия 250 мл прясно мляко 1 л вода 60 г обезсолено краве масло сол на вкус бял пипер на вкус 3 бр. зелени аспержи 10 жълти чери домати 3 бр. маринована сърцевина на червен лук 1 оранжев морков 1 виолетов морков едра морска сол 300 мл вода 150 мл ябълков оцет 100 г захар 50 г сол 10 г семена от горчица 20 г перли тапиока 20 г доматена паста 300 мл вода сол на вкус 150 г пълномаслена сметана 500 мл рибен бульон 180 г краве масло обезсолено малка връзка свежи подправки буке гарни (от фр. bouquet garni) 1 г шафран", "date": "2019.08.25", "title": "Халибут с черно пюре от пащърнак"}
{"url": "https://www.dnevnik.bg/sviat/2019/08/25/3953249_surovini_kitai_ego_-_s_kakvo_grenlandiia_e_interesna/", "text": "След като отхвърли хипотетичното предложение на Доналд Тръмп да купи Гренландия, правителството на Дания обяви, че се интересува вместо това да купи САЩ (с изключение на правителството), защото забелязали, че в Америка в момента почти всичко е за продан. Ако офертата бъде приета, скандинавската страна има амбициозни планове за новата си придобивка. \"Предвид състоянието на образованието и здравеопазването на САЩ тя може да бъде трансформирана от обширна територия в една велика страна\", заяви правителственият говорител в Копенхаген. Разбира се, това е  не-новина от популярен блог на сп. \"Нюйоркър\" , написана като шега след публикацията на \"Уолстрийт джърнъл\", че в Белия дом е ставало дума за това евентуално големият автономен остров на Дания да стане част от САЩ срещу неизвестна сума. Когато лично Тръмп потвърди, че това е така, шегите и сатиричните колажи в социалните мрежи започнаха да отстъпват място на по-сериозни опити да се обясни какви би могло да са мотивите на президента за подобна изключително екзотична за ХХI век стъпка. Първото и най-лесното предвид егото на президента е, че той иска да се нареди до предшествениците си, купили Луизиана от Франция (през 1803 г. срещу 15 млн. долара), Аляска от Русия (през 1867 г. за 7.2 млн. долара) и Американските Вирджински острови от Дания (през 1916 г. под формата на злато на стойност 25 млн. долара).      Идеята да се купи Гренландия далеч не е на Тръмп - тя се появява още преди дядо му по бащина линия да се роди в Европа през 1869 г. Години по-рано в документ на Държавния департамент - \"Доклад за ресурсите на Исландия и Гренландия\" - се говори за стратегическото положение и ценните ресурси на острова. В текста, цитиращ наличната статистика още от 30-те години на XIX век, се казва още, че \"трябва да купим Исландия и Гренландия, но особено втората\". \"Придобиването на Гренландия\" ще означава експанзия с хиляди мили, но въпросът е и в съперничеството с \"британска Америка\" (Канада) и с възможността тази стъпка да я стимулира да \"стане част от Американския съюз\". Исландия пък има брегова линия, дълга \"почти половината от цялото ни крайбрежие, когато Конституцията ни бе създадена\", фактор са и \"огромните и ценни\" риболовни възможности. След доклада от 1868 г. никой американски президент не прави подобно предложение до 1946 г. Тогава Хари Труман предлага на Дания 100 млн. долара за Гренландия, като според \"Асошиейтед прес\" допуска размяна на земя в Аляска за части от острова. Към въпросната година \"на практика всеки член\" на комисията за планиране и стратегия на Обединения комитет на началник-щабовете е бил съгласен, че САЩ трябва да опитат да купят острова, цитира \"Вашингтон пост\" документ от служител на Държавния департамент. Според него територията \"няма никаква стойност за Дания\", но е \"крайно необходима за сигурността на САЩ\". Копенхаген отказва.      Сегашното възраждане на всичко това и шокиращата отмяна на визитата на Тръмп в Дания заради отказа на Копенхаген да го обсъжда (той обвини премиера Метте Фредериксен, че тя се държала \"неподходящо\" и \"неуважително към САЩ\" като нарече идеята \"абсурд\") показва, че това е било нещо повече от тролене по адрес на една почти непрекъснато замръзнала територия с около 56 хил. жители, 85% повечето от тях - ескимоси, или калаалит, както те се наричат. - на острова се смята, че има залежи от редки метали, злато, диаманти, рубини, мед, мрамор, петрол, газ и др - топенето на арктическите ледове открива нови икономически и стратегически възможности за САЩ, включително с огромни териториални води и зона на икономически интерес в Северния Атлантик - Китай проявява напоследък настойчив интерес към района, Русия - също, а това трябва да бъде пресечено - Тръмп иска да успее там, където Труман се провали - Тръмп прави услуга на датския бюджет като го отървава от дотациите за Гренландия - Тръмп смята, че би било \"много яко\" да купи най-големия остров на планетата. Като елиминираме последните три, аргументите се свиват основно до два - стратегическото разположение и потенциалните ресурси на Гренландия и Арктика.      Островът лежи на най-краткия път от Европа до Северна Америка и на него съгласно договор от 1951 г. с Дания се намират американски военни обекти и системи за ранно предупреждение за ракетно и въздушно нападение и космическо разузнаване. В Туле в северозападната част има военновъздушна база на САЩ, построена още през 1943 г. Сега Вашингтон иска по-значимо военно присъствие в Арктика и през миналата година започна да възстановява Втори флот, който отговаря за Северния Атлантик. САЩ планират и по-начимо завръщане в Гренландия, от която се оттеглиха след края на студената война, когато имаха близо 50 обекта. През 2004 г. бе предоговорено присъствието им и остана само базата в Туле с няколкостотин служители срещу почти 10 000 в пиковите моменти на противостоенето със СССР. Преди година Пентагонът заяви, че иска да инвестира в Гренландия за подсилване на \"военната оперативна гъвкавост и ситуационна готовност\". Столицата Нуук е по-близо до Ню Йорк, отколкото до Копенхаген. Но икономическото развитие е бавно (80% от територията е покрита с вечен сняг и лед, а през лятото средната температура рядко надхвърля 10 градуса) и икономиката е зависима от риболов и годишни субсидии от Дания. Тръмп не пропусна да изтъкне последното: \"Много зле страда Дания, защото годишно губят почти 700 милиона долара, така че носят на гърба си Гренландия срещу доста големи загуби\". В действителност всяка година Дания изпраша около 590 млн. долара субсидии, които съставляват над половината от местния бюджет. Такава сума няма да е проблем за САЩ, където федералният бюджет помага на 50-те щата с около 12 милиарда долара годишно. Само 17 града има на острова, струпани предимно в крайбрежните райони. Понеже практически няма пътища между тя, а международното летище е едно, гренландците са принудени да пътуват по море или въздух. Инвеститори от САЩ и Канада се оглеждат за признаци, че на острова с размери три пъти колкото щата Тексас ще се възроди програмата за минни добиви на острова за експлоатация на находища, сред които на уран и редки минерали, търсени за електрониката и бъдещите автономни автомобили. Но цените на суровините паднаха доста през последните години, а в Гренландия има и множество бюрократични процедури и пречки и в момента работи една единствена малка мина. \"Ройтерс\" цитира данни, според които офшорните залежи на острова са от 50 милиарда барела петрол и газ - всичките все още неразработени. Вашингтон смята, че около 22% от световните петролно-газови залежи са в Арктика и ако продължи затоплянето на климата, Пентагонът предвижда да започне \"ера на конкуренция и агресивност\" за овладяването им. Освен това затоплените северни морета ще отворят нови пътища за търговско корабоплаване.      Ласи Хейнинен, професор от Университета на Хелзинки, казва за \"Файненшъл таймс\", че една дума е \"включила\" активността на Тръмп - \"Китай\". икономическото присъствие на китайците тук през последните години расте бързо. Те инвестират в най-различни начинания на Гренландия, особено в минното дело и са с много видимо присъствие. През 2017 г. Дания отхвърли опит на китайска минна компания да купи изоставена военноморска база на острова. Притеснението бе, че Пекин може да използва обекта като плацдарм за военно присъствие. Напълно е възможно именно този случай да е засилил интереса на Вашингтон към случващото се в района. Купуването на Гренландия изглежда като най-лесният начин да се затрудни китайската активност в Гренландия. Неотдавна САЩ сключиха с автономната територия принципно споразумение за инвестиции в проучването и добива на редки минерали и това се възприема като опит да намерят алтернатива на китайските източници - над 70% се добиват, а още по-голям дял се обработват само в Китай. В Гренландия се намират вероятно 38.5 млн. тона от тези 17 редки материала при световни залежи от около 120 млн. тона, твърди \"Файненшъл таймс\". Според едни източници от сектора чистотата на гренландските залежи била достатъчно висока, за да не се налага добитото да бъде преработвано в Китай, но според други китайците са световни лидери в тази технология и са се превърнали в такава важна част от световната верига за доставки, че няма как да се избегне участието им. Те вече са най-големият акционер в местната компания за добив на редки минерали Greenland Minerals, собственост на австралийци и действаща от 2007 г. в мината Кванефиелд в югозападната част на острова. Но всички, опитващи да започнат такъв бизнес тук, казват, че основният проблем е бавната работа и бюрокрацията на гренландската администрация, причинени от неопитност, прекалена предпазливост и честа смяна на персонала.      Част от страстите, които се разгоряха около случая, е употребата на израза \"да купи\", защото в наши дни изглежда скандално да се продават и купуват територии заедно с хората на тях все едно, че са картофи. Марк Якобсен от Арктическия институт във Вашингтон казва, че \"идеята изглежда идва от един архаичен мироглед, в който колониални господари си разменят парчета земя\". Докато принципът на самоопределение на народите по законен начин означава, че дали да станат част от САЩ трябва да се реши от гренландците, а не от Вашингтон или Копенхаген. \"Предложението трябва да е адресирано до Нуук, а не до Копенхаген.\" Впрочем, за продажбата на част от територията си са обмисляли в последните години в бившия СССР. Helsingin Sanomat написа през юли, а бивш руски зам.-министър на външните работи Андрей Фьодоров потвърди, че в началото на 90-те години в Москва са търсили всякакви \"фантастични\" начини да се снабдят с валута и малка група в правителството е обсъждала да бъде продадена на Финландия областта Карелия за около 10-15 млрд. долара. По думите му, ако администрацията на президента Борис Елцин е проявила решителност по този въпрос, вероятността да има сделка тогава е била около 80%, но финландците не вярвали, че това е възможно да се случи.     ", "date": "2019.08.25", "title": "Суровини, Китай, его - с какво Гренландия е интересна за Тръмп"}
{"url": "https://www.dnevnik.bg/sport/2019/08/25/3954921_kaloian_peichev_podobri_s_blizo_20_chasa_rekorda_na_e4/", "text": "Калоян Пейчев постави нов рекорд за скоростно преминаване на туристическия маршрут Е4, съобщиха от екипа му. Според информацията българинът е завършил изпитанието за 51 часа и 8 минути. Предишното най-добро постижение се държеше от Боян Дочев, който през през 2017 г измина маршрута за 70 часа и 44 минути. Е4 включва преминаване през пет планини - Витоша, Верила, Рила, Пирин, Славянка. Общата дължина е 240 км, като по-тежкото изпитание е свързано с трудността и голямата денивелация от близо 14 000 м. В началото на август Кирил Николов-Дизела се опита да измине маршрута за под 48 часа, но лошото време след първия ден  осуети плановете му и той преустанови бягането си .", "date": "2019.08.25", "title": "Калоян Пейчев подобрил с близо 20 часа рекорда на Е4"}
{"url": "https://www.dnevnik.bg/bulgaria/2019/08/25/3954927_izbiagalite_zatvornici_sa_moldovci_izlejavali_prisuda/", "text": "Полицията продължава издирването на двамата лишени от свобода, които  избягаха от затворническото общежитие  от открит тип в Стара Загора. Молдовските граждани Александър Мораро на 24 години и Василе Хаджи на 30 години са обявени за общонационално издирване. Те са осъдени за извършено престъпление през лятото на 2018 г. Тогава двамата взривиха банкомати в Казанлък и Стара Загора. Впоследствие върнали парите. Първоначално са били осъдени на 7 г. затвор, но след като направили самопризнания, наказанието им било намалено на 4 г. и 8 месеца. Двамата молдовски граждани били настанени в общежитието преди седмица. Очаквали са трансфер към София, където като чуждестранни граждани е трябвало да изтърпят присъдата си от 4 години и 8 месеца. Вероятно са избягали между 12.00 и 15.00 ч. вчера. Преди седмица техните съпруги са били на посещение в затвора. Преди бягството си в събота те са намирали на открития фитнес. \"В общежитията от открит тип в цяла България телефоните са разрешени. Всеки един затворник може да говори свободно. Нямаме право да ги подслушваме. Преди беше по-различно. Сега моделът е либерализиран. Много по-трудно може да добием информация за техни бъдещи действия\", заяви директорът на затворническото общежитие Запрян Димитров, цитиран от Нова телевизия. \"Молдовските граждани бяха настанени на територията на общежитието на 14 август и в разумен срок трябваше да получат преводни писма за превеждането им в София. Тези писма по наша информация са били разписани в четвъртък или в петък и е било въпрос на дни да бъдат изпълнени и да бъдат закарани в София за доизтърпяване на наказанието към открит тип общежитие към Софийския затвор\", обясни Запрян Димитров. Той каза, че в издирването се използват и следови кучета. \"Направихме цяло претърсване на района, може би около 2-3 часа с помощ и от корпуса на затвора, с инспектора по охраната на затвора, с всички лица, които са заети по тези мероприятия\", добави Димитров. Вчера от министерството на правосъдието съобщиха, че двамата мъже се издирват при пълно взаимодействие с органите на МВР и е обявена тревога. Министър Данаил Кирилов разпореди спешна проверка за изясняване на случая.", "date": "2019.08.25", "title": "Избягалите затворници са молдовци, излежавали присъда за взривени банкомати"}
{"url": "https://www.dnevnik.bg/evropa/2019/08/25/3954925_djonsun_iska_da_plati_samo_edna_chetvurt_ot/", "text": "Британският премиер Борис Джонсън ще съобщи днес на председателя на Европейския съвет Доналд Туск, че страната му ще плати само 9 от договорените от предшественичката му Тереза Мей 39 млрд. паунда (50 млрд. евро) задължения и обезщетения към страните от ЕС заради Брекзит, съобщи Sky News. Ако това се случи, би трябвало да се наложи финансирането на всички програми на ЕС да бъде пренаписано без британските вноски, което може да се отрази на изпълнението, сроковете и обхвата им. Двамата ще разговарят на срещата на лидерите на Г-7 в Биариц и позицията на Джонсън се отнася до варианта, в който Великобритания напуска съюза без споразумение. През юни източник, близък до френския президент Еманюел Макрон, каза, че ако Лондон откаже да плаща своята част по европейски програми и проекти, както и за неизпълнени ангажименти, поети като член на ЕС и към частни компании, това ще има правната стойност на фалит. \"Ако не изпълниш задълженията си, това е неизпълнение на международни ангажименти с еквивалент на неплащане на вноски по държавен дълг с неизвестни от всичко това последици\" В началото на юни дкато все още беше водещ кандидат за наследник на Тереза Мей, Борис Джонсън каза в интервю, че ще спре договорените плащания, докато ЕС не даде по-изгодни за Лондон условия за Брекзит. Сега според Sky News премиерът говори за частични плащания, но въпреки това ефектът от това е блокиране на преговори за бъдещия формат на търговските отношения Великобритания- ЕС и искове от ЕС пред съда за събиране на вноските. Позицията на Джонсън едва ли ще бъде приета добре и от другите лидери на ЕС и на страни от ЕС, които участват в Биариц. В сряда президентът Еманюел Макрон предупреди преди срещата си с Джонсън в Париж, че Брекзит без споразумение е ситуация, която се създава единствено от Лондон, а не от ЕС. Представител на екипа на президента обясни пред \"Ройтерс\", че раздялата без договор не отменя финансовите ангажименти на Великобритатния. \"Няма заклинание, с което договорът изведнъж да изчезне\", цитира думите му агенцията. Правителството в Лондон неотклонно работи за напускане без споразумение, като в \"Сънди телеграф\" министърът на икономиката Андрей Ледсъм заяви, че скоро започва \"кампания, с която страната и бизнесът да се подготви за Брекзит\". Една от мерките и да се задейства онлайн приложение, известно като 60-second checker, с което да се прави бърза справка от предприемачите и обикновените хора \"какво трябва да сторят преди 31 октомври, ако изобщо се налага нещо за предприемат\". От понеделник започват безплатни онлайн семинари за информиране на бизнеса \"как да се внася и изнася след Брекзит\" и \"как да се подготвяте за неща като митнически декларации и мита\". Анализатори продължават да отдават подобни ходове на стратегията на Джонсън да принуди чрез сплашване ЕС да направи изгодни за Лондон отстъпки спрямо нератифицираната сделка на Тереза Мей. Според седмичника \"Обзървър\" Джонсън е поискал главният правен съветник на правителството да провери дали могат да бъат отложени заседанията на парламента в продължение на 5 седмици през септември и октомври. Така би могло да се попречи на депутатите да гласуват за спиране на Брекзит без сделка преди 31 октомври, когато изтича последният срок, отпуснат на Лондон да одобри споразумение. Изданието се позовава на кореспонденция между съветници на \"Даунинг стрийт\" 10, според която първоначалният анализ показвал, че за това изглежда ще се намерят правни основания, стига да не бъдат предприети успешни блокиращи процедури в съда от противниците на Брекзит. Камарата на общините трябва да има последната дума за договора между Великобритания и ЕС. Но при т.нар. пророгация депутатите може да бъдат поставени пред свършен факт. Те се събират след лятна ваканция на 3 септември и ако Джонсън спре заседанията им, това ще им отнеме възможността да предприемат каквото и да е до самото навечерие на срещата лидерите на ЕС на 17-18 октомври - последната преди Брекзит.", "date": "2019.08.25", "title": "Джонсън иска да плати само една четвърт от задълженията на Лондон към ЕС"}
{"url": "https://www.dnevnik.bg/bulgaria/2019/08/25/3954937_boil_banov_ima_mehanizmi_da_zadurjish_artist_ot/", "text": "Министърът на културата Боил Банов настоява директорът на Националното музикално училище \"Любомир Пипков\" в София Столина Добрева да подаде оставката си още утре. Той определи като неморално и ненормално поведението на Добрева, която обяснила на оперната певица Дарина Такова каква е процедурата да преподава в националното музикално училище и да мине през всички етапи на конкурса наравно с останалите кандидати за позицията. Казусът предизвика спор както в музикалните среди, така и в социалните мрежи –  нужно ли е доказан професионалист да мине определена процедура , за да бъде назначен на преподавателския пост или конкурсната процедура може да бъде прескочена. Публикацията на Такова в профила й във \"Фейсбук\" събра множеството коментари, но днес бе изтрита или пък статусът й бе променен от публичен на ограничен. Също така от \"Фейсбук\" вчера и министърът на културата поиска оставката на директора. \"Очаквам оставката на Столина Добрева, защото да накараш един световноизвестен артист, чиято кариера е свършила преждевременно заради загуба на глас да пее песни, за да предава своя опит в елитно българско училище има нещо неморално в това, да не кажа ненормално\", каза министър Боил Банов пред \"Дневник\". Но тя затова е директор – за да мисли, за да разсъждава, за да търси решения. Смятам, че директорът е можел да реагира по съвсем различни начини, по много различни начини и в много посоки. Смятам, че е можело да покаже уважение, че е можело да намери различни подходи. Смятам, че директорът не е потърсил такива и заради това аз й предлагам да си подаде оставката и да излезе от тази ситуация\", подчерта Банов. На въпрос на \"Дневник\" дали е все пак разговарял с Добрева, за да чуе каква е нейната позиция и гледна точка по случая, министърът отговори: \"Ама няма какво да разговарям. Утре я викам и очаквам нейната оставка. Какво ще разговарям с нея? Какво да ми обясни точно? Че преди 10 години на тази наша голяма певица й е свършила кариерата заради проблеми с гласа, а тя сега я кара да пее песни пред комисия?\". Попитан ако Такова бъде назначена на щатна длъжност без конкурс, министърът коментира: \"Аз не се занимавам дали ще премине конкурс, дали няма да премине. Има си механизми, има си директор на училището. Ако не е този, ще е друг. И той си решава тези неща\". Той отново заяви, че е чест за всяко българско училище артист от такъв калибър да предава своя опит на учениците. \"Знам като дългогодишен ръководител, включително и директор на театър, че когато се яви човек с такова качество – дали е в сферата на музиката, изобразителното изкуство или театъра – добрите ръководители правят всичко възможно да задържат такива кадри и да ги привлекат\", коментира Банов. Според него, в чисто човешки план е която включва и вокално изпълнение пред комисия. \"Ако нямаше проблеми с гласа, нямам против - като си е направила директорката някакви правила, да си ги спазва, да я покани след Миланската Скала да се доказва и в българското училище. Нямам против. Но ние знаем, че има проблеми с гласа и това спря нейната кариера. И това е унижение. Директорът е длъжен да намери механизми, правила и да се справи с тази ситуация. След като не може да го направи – не заслужава да бъде директор там\", подчерта министър Банов. Утре той ще се срещне с директора на националното музикално училище Столина Добрева. Вчера пред \"Дневник\" Добрева обясни, че случайно е разбрала за поисканата й оставка от публикацията на министър Банов във Фейсбук. \"Много се надявам все пак да намерим начин и общ език и нашите ученици да успеят да се докоснат до знанията и уменията на Дарина Такова. Провеждаме майсторски класове, имаме много лектори, преподаватели и професори от националната музикална академия\", каза вчера Добрева и обясни, че конкурсът, за който става дума е за щатна длъжност и позицията се заема след изпити, а за преподавателското място има и други кандидати. \"Дневник\" не успя да се свърже с Дарина Такова за коментар по темата, тъй като тя не отговаря на мобилния си телефон.", "date": "2019.08.25", "title": "Боил Банов: Има механизми да задържиш артист от световен калибър и без конкурс (допълнена)"}
{"url": "https://www.dnevnik.bg/sport/2019/08/25/3954934_s_novo_trase_pirin_ultra_shte_premine_pri_goliam/", "text": "С богата програма и голям интерес ще премине ултрамаратонът \"Пирин ултра\". До момента за надпреварата са се записали около 400 състезатели, като регистрацията е отворена до 10 септември. Събитието ще се проведе от 20 до 23 септември. То ще включва  три състезателни дисциплини , които са с дължина 160 км, 66 км и новото трасе на 38 км. За втора година дистанцията на 66 км е част от световните серии по скайрънинг. Регистрацията е  онлайн , като цените са от 60 до 80 евро.", "date": "2019.08.25", "title": "С ново трасе \"Пирин ултра\" ще премине при голям интерес"}
{"url": "https://www.dnevnik.bg/bulgaria/2019/08/25/3954989_asociaciiata_na_industrialniia_kapital_poiska_pulen/", "text": "Асоциацията на индустриалния капитал в България (АИКБ) изрази подкрепа за бързата реакция и мерките, обявени от вицепремиера и  председател на Съвета по киберсигурността  Марияна Николова във връзка с \"катастрофалното изтичане на бази данни от Националната агенция за приходите (НАП)\" и настоява за пълен одит на състоянието на киберсигурността в България. От АИКБ изпратиха отворена позиция, в която припомнят, че вече са дали своята оценка за мащаба на \"сполетялото ни \"цифрово бедствие\". От асоциацията заявиха, че  подкрепят мерките, предложени от Николова , и настояват за пълен одит на IT сигурността във всички държавни институции при въвеждането на електронно управление. Освен това призовават промените в Наказателния кодекс, за които спомена вицепремиерът Николова, да се правят след задълбочена оценка на въздействието. От асоциацията са на мнение, че в момента доверието в държавността е \"във висша степен минимизирано\". Освен това в позицията си посочват, че изтеклите бази данни на НАП показват драстичен пробив в защитата на правата на физическите лица при обработване на личните им данни, и настояват за пълно разследване на случая от независими външни експерти. Те изразяват готовност да съдействат със своя експертен потенциал там, където това е уместно, за изпълнение на всички задачи, възникнали около \"очевидно много тежкото състояние на кибернетичната сигурност в държавната администрация\". \"Ние сме окуражени от решителността на вицепремиера Николова и готовността й да се бори с дигиталната престъпност. По тази причина ние се обръщаме както към правителството като цяло, така и към нея в личен план, в качеството й на председател на Съвета по киберсигурност, с повторното настояване за незабавен одит на IT сигурността във всички държавни институции при въвеждането на електронно управление, каквото трябваше отдавна да е факт. Вярваме, че подобно действие изисква освен всичко друго и твърдост на характера, каквато г-жа Николова видимо има\", посочват в позицията си представителите на асоциацията. Представителите на асоциацията изразяват убеждението, че е нужна незабавна промяна в начина, по който работи държавата с електронните данни на българските граждани и българския бизнес. В позицията се казва и че държавните институции, както и външни експерти и компании за сигурност би трябвало да правят отиди на изградената инфраструктура, както и че Държавната агенция за електронно управление трябва да наложи минимални критерии за сигурност при проектиране и изпълнение на електронни услуги от държавните институции.", "date": "2019.08.25", "title": "Асоциацията на индустриалния капитал поиска пълен одит на киберсигурността"}
{"url": "https://www.dnevnik.bg/sport/2019/08/25/3954967_povecheto_klubove_ot_visshata_liga_plashtat_pod/", "text": "В днешни дни футболът се е превърнал в бизнес за много пари. Някои служители на клубовете от Висшата лига обаче не усещат това, като възнагражденията им са далеч по-ниски от огромните заплати на футболистите. Citizens UK твърди, че едва четири от 20-те отбора от първото ниво на Англия плащат на целия си персонал поне минималното работно възнаграждение за живот, което представлява задоволяване на основните човешки нужди. Чистачите, работниците в деня на мача и охраната по стадионите са най-ниско платени. Според информацията чистач на \"Олд трафорд\" получава по 7.80 паунда на час, като минималното работно възнаграждение за живот във Великобритания за човек над 25 години е 8.21 паунда.", "date": "2019.08.25", "title": "Повечето клубове от Висшата лига плащат под минималното за живот на някои служители"}
{"url": "https://www.dnevnik.bg/analizi/2019/08/25/3954965_koi_e_prav_v_kazusa_darina_takova/", "text": "                         Предполагам, познавате историята, но есенцията е следната – световната оперна прима Дарина Такова, загубила гласа си при операция преди години, се връща в България и подготвя млади певци. В един момент решава, че най-добре би било да прави това в музикалното училище. Отива и иска да работи там. Директорката на училището й казва как стоят нещата по нормативен ред – трябва да се яви на изпит, да пее пред комисия и т.н. Разбира се, за прима от подобна величина това е смешно. Дарина отказва и пише историята във \"Фейсбук\". Следва реакцията на министъра на културата Боил Банов. Който се извинява на Дарина Такова и... иска оставката на директорката на музикалното училище. Да анонсираш, че ще уволниш директор, защото е спазил нормативната база, е трагедия. Защото днес поводът е световна оперна прима, но след този прецедент ще има и друг – и ще бъде уволнен някой просто за да бъде назначен друг – по-удобен, а не от величината на миланската Скала. И ще стане съвсем като оня случай, дето напоследък го споменавам твърде често – дето уволнили директорът на старопиталището заради грубост, но понеже трябвало да има работа, го назначили за директор на филхармонията (по Илф и Петров). Всъщност аплодисментите не са за Банов, както първосигнално реагираха някои. Именно Банов, а не директорката, създава проблем. При положение че знаеш, че в държавата ти има оперен певец от такава величина, редно е да бъде поканен за преподавател, особено когато публично се знае, че преподава. Това, че министърът на културата не се е сетил... е проблем на министъра на културата. Не на директорката, която е реагирала според разписаните си задължения. И ако днес Банов се заканва да уволнява директорка заради реакция към Дарина Такова, утре, А втора Дарина Такова нямаме. Ще бъде назначен някой като оня по Илф и Петров... И още нещо: голямата тема тук е образованието. В доста сфери у нас има прекрасни специалисти, реално работещи, създаващи и прочие. Да сте чували някой от тях да бъде поканен да преподава или да консултира ученици или студенти? Няма и да чуете. Защото политика в тази сфера няма. Няма и размисъл как тия малки хора могат да бъдат зарибени да учат, защото ученето може да е приятно, когато разказът за него е добър. --- Смятам, че не е работа на министъра да знае дали Дарина Такова иска да преподава в музикалното училище, а тъкмо на директорката, при която първо е засвидетелствано това желание. Тя е трябвало да отиде при министъра и да му каже, че за точно тази оперна звезда не би трябвало да има конкурс. А тя не го е направила, защото... следвала нормативната уредба. Значи следва само уредби, не мисли и не разсъждава кое как може да се направи. Ето ЗАТОВА не заслужава да е на поста си - защото е чиновничка. Като кметицата на Каварна, която продаде колата с автографите на огромни звезди за 10 000 лв. Просто защото не може да го оцени. Тук е същата работа. --- Ярка демонстрация на капаните на вземането на решения чрез \"Фейсбук\" (и не само): Министърът на културата Боил Банов чрез социалната мрежа поискал оставката на директорката музикалното училище заради това, че последната настоява световноизвестната оперна певица Дарина Такова да се яви на редовния конкурс, за да получи щатно място на преподавател. Реакцията на Банов идва също след пост на Такова във \"Фейсбук\". Вероятно е безсмислено и обидно точно тя да се явява на конкурс, но Банов би трябвало да е наясно с правилата по-добре от всеки друг. Той сам е виновен, че не се е застъпил да ги направи по-гъвкави и адекватни. От години се говори (по повод и на предстоящите промени в Закона за висшето образование), че училищата трябва да се отворят за хора от практиката. Досега единственото, което им бе позволено, е да удостояват с доктор хонорис кауза съмнителни звезди. --- Макар точно това училище да е към Министерството на културата, случката е показателна за преградата на формализма пред влизането на опитни и квалифицирани хора от \"света на работата\" (от всякакво естество) в училищата. Очакването, че тези хора, с целия си капацитет и доказана в практиката експертиза, ще се явяват на изпити за придобиване на заветното ПКС е напълно остаряло като концепция, нереалистично и означава лишаване на децата от шанса да получават трансфер на модерни, практически знания и умения - от което те имат критична нужда, особено в професионалното образование. Политиката следва да е насочена към привличането на такива хора на всяка цена, не към отблъскването им. За горчивината на г-жа Такова няма какво да се коментира, тъжно е. --- За протокола - приветствам позицията на Боил Банов! Ако и предишните министри на културата бяха като него, може би в музикалната академия щяха да са преподавали и Гена Димитрова, и Никола Гюзелев, и Валери Попова, и Райна Кабаиванска, и Дарина Такова. Всички те не са били допускани да преподават там заради правилата на академията, изготвени от посредствени хора именно за да я \"опазят\" от певци със световна кариера. --- За да махнеш някой като Столина Добрева, наистина трябва да имаш сериозна, ама много сериозна причина. Не се сещам за по-отговорен и всеотдаен човек от нея в тази професия. Дано наистина Боил Банов и министерството да знаят какво правят. Като директор на човек му се налага да взема решения, които не са нито лесни, нито популярни, но те са в името на ефективната работа и правилата. Точно за тези решения човек трябва да бъде подкрепян, не изгонен от \"по-горе\". Едно е да бъдеш поканен като световен музикант да споделиш опита си, друго е ти сам да кандидатстваш на обявен конкурс с обявени правила и да очакваш правилата да не важат за теб. А останалите за какво да се готвят, изобщо за какво е вече този конкурс? Емоционално и глупаво решение, сменете си министъра, не Столина.", "date": "2019.08.25", "title": "Кой е прав в казуса \"Дарина Такова\""}
{"url": "https://www.dnevnik.bg/sviat/2019/08/25/3954993_i_papa_francisk_izrazi_bezpokoistvo_ot_pojarite_koito/", "text": "Папа Франциск изрази безпокойство от пожарите, които опустошават амазонската гора, която той нарече \"жизненоважен за планетата бял дроб\", предадоха световните агенции, цитирани от БТА. . \"Обезпокоени сме от големите пожари, които се разразиха и разпространиха в Амазония. Този горски бял дроб е от жизненоважно значение за нашата планета\", каза папата пред множеството, събрало се на традиционната неделна молитва на площад \"Свети Петър\" във Ватикана. Папата ще организира през есента голяма световна конференция, посветена на Амазония. Той призова 1,3-те милиарда католици по света да се молят за възможно най-бързото изгасване на пожарите. През май папа Франциск се срещна с амазонския племенен лидер Раони, дошъл в Европа, за да разкаже за обезлесяването на Амазония. Лидерът на племето каяпо се опитваше и да събере един милион евро за защитаването на резервата Шингу в Бразилия. През януари миналата година папа Франциск посети село Пуерто Малдонадо в Югоизточно Перу, което е заобиколено от амазонската гора. Там се събраха представители на коренното население на Перу, Бразилия и Боливия, пред които папата заклейми силния натиск на големите икономически интереси, които бленуват за петрола, природния газ, дървесината, златото и агроиндустриалните монокултури. Амазония се простира в девет от 12-те страни на Южна Америка, на първо място в Бразилия (67 процента), Боливия (11 процента) и Перу (13 процента). В нея се намират 20 процента от незамръзналите сладководни води на планетата, 34 процента от първичните гори и между 30 и 50 процента от флората и фауната в света.", "date": "2019.08.25", "title": "И папа Франциск изрази безпокойство от пожарите, които опустошават амазонската гора"}
{"url": "https://www.dnevnik.bg/gradska_sreda/2019/08/25/3954670_stolichnata_obshtina_gotvi_merki_sreshtu_grafitite/", "text": "Безразборното драскане по стените на сградите в София накара Столичната община да започне изготвянето на програма за укротяване на този вандализъм. Програмата все още е в работен вид, макар че трябваше да е готова още в средата на май. В момента борбата на общината с тази агресия в градската среда се изразява в спорадични акции на Столичния инспекторат. Преди два дни негов екип почисти стените на църквата \"Св. Седмочисленици\" и пейките на площад \"Славейков\". \"Трябва ясно да се постави границата между вандализъм и стрийт арт (улично изкуство)\", обясни Малина Едрева, председател на общинската комисия по култура и образование, пред \"Дневник\". Тя участва в екипа, изготвящ програмата, заедно с главния архитект на София Здравко Здравков. За срока на програмата тя обясни, че общината работи по нея и поетапно се представят отделните дейности. Общинарите първо планират срещи със собственици на сгради в центъра на града, за да изяснят дали по тяхна инициатива е изрисувана фасадата. Световната практика показва, че не са малко случаите, когато собствениците се обръщат към стрийт артисти, за да донесат настроение чрез изкуството си в облика на сградата, аргументира се Едрева.. \"След като научим кое е по инициатива на собствениците и получим съгласието им, вече можем всичко останало, което няма нищо общо с изкуство и е просто вандализъм, да бъде почистено\", разясни тя. Идеята е едва тогава екип на Столичния инспекторат да се включва в почистването на фасадата. Засега се почистват само обществени сгради и места, но предстои радикална промяна в подхода, уверяват от общината. Фирмите по чистотата също да се включат  Според Наредбата за управление на отпадъците и поддържането и опазването на чистотата на територията на Столичната община санкциите в случаи на писане или драскане на непредвидени за целта места са от 100 до 5000 лв. \"В новите договори с фирмите за почистване на София се надявам да се включи условие, с което те да имат ангажимент и към чистенето на стените на сградите и други места\", подчерта Едрева. Заданието на обществената поръчка вече е готово и тази клауза от бъдещите договори с фирмите за сметосъбиране и почистване трябва да стане задължителна. Офертите на кандидатите за тази най-скъпоплатена услуга на Столичната община - 430 млн. лева за следващите пет години, ще станат известни на 9 септември, когато приключва срокът за участие в търга. Разработваната общинска програма по този проблем на града включва и обновяване на уличното осветление като превантивен фактор.  Човек прави нещо тайно, когато смята, че няма да го видят, мотивира се Едрева, но изрисуваното по осветените улици в центъра като \"Шишман\" и \"Граф Игнатиев\" показва, че това няма да е достатъчно. Чистенето на 1 кв.м по пазарни цени излиза между 30 и 50 лева, са изчислили от Столичния инспекторат. Използват се различни вещества – от пясък до химикали и биопочистващи средства, в зависимост от материала на замърсеното пространство. Управляем ли е слепият инстинкт за изява Желанието за пръскане по стените със спрейове, с маркери или блажна боя трудно ще може да се овладее, признава Едрева. Тя разчита гражданите да осъзнаят, че чистенето на графитите струва пари и това са техните пари. \"В Париж многократно е огласяван фактът за цената на почистване на 1 кв.м. И този подход е много добър, защото когато хората осъзнаят, че после се чисти с техните пари, стават по-чувствителни, ако станат свидетели на такива действия. И тогава по-смело информират властите\", обяснява тя.      Преди гражданската активност срещу вандализма обаче трябва институциите, в случая Столичната община, да създадат средата и добрите практики, за да се укроти изявата на тази разрушителна енергия, признава Едрева. Нейната идея е да се оформят бели стени за рисуване на графити от стрийт артисти по примера на Берлин и Барселона. Главният архитект Здравко Здравков вече търси подходящи места – колони на мостове, стени и др., които да се предоставят на уличното изкуство. \"Тези места трябва да са известни на всички и там да идват стрийт артисти, включително и от чужбина, за да изразят своите идеи за изкуство. После да се снимат с творбите си и след тях да дойдат следващите\", предлага председателят на общинската комисия по култура. Извън тези обособени пространства, където ще се провеждат и фестивали за улично изкуство, всяко пръскане и боядисване на други места ще се третира като вандализъм и ще се санкционира. \"Ще се обособят места за този тип култура и в същото време ще има нулева толерантност към вандализма\", обобщава Едрева. От началото на годината Столичният инспекторат е почистил над 2 хил. кв.м драсканици и нецензурни надписи както от жилищни сгради, болници, така и от фасадите на училища и няколко църкви в София, съобщиха от общината.", "date": "2019.08.25", "title": "Столичната община готви мерки срещу графитите"}
{"url": "https://www.dnevnik.bg/photos/2019/08/25/3954952_fotogaleriia_cvetovete_na_fiestata_v_noting_hil/", "text": "Нотингхилският карнавал се провежда  в Лондон. За пръв път е направен през 1966 г. по улиците на квартала \" \", район   в последната събота и неделя на август.", "date": "2019.08.25", "title": "Фотогалерия: Цветовете на фиестата в \"Нотинг хил\""}
{"url": "https://www.dnevnik.bg/kultura/2019/08/25/3953845_otkus_ot_porazenite_na_teodora_dimova/", "text": "                         \"Поразените\" – новият роман на писателката Теодора Димова с дебют на \"Аполония\" Дългоочакваният роман на изтъкнатата българска писателка Теодора Димова е в книжарниците! \"Поразените\" описва историята на три жени и едно дете, които губят своите мъже и бащи, поразени от тоталитарния режим, установил се у нас чрез съветската окупация след преврата на 9.IX.1944 г. След като затвори 10-годишния цикъл, посветен на християнството с последната си книга – \"Зове овцете си по име\", в новия си роман видната българска писателка Теодора Димова ни връща към един от най-тъмните периоди в нашата история – първите седмици след 9 септември 1944 г., когато мнозина са поразени от тоталитарния режим, установил се чрез съветската окупация след преврата. \"Поразените\" разказва за тежката съдба на три жени и едно дете, които преминават през ужаса на деветосептемврийския преврат. Жени, чиито мъже и бащи са убити, и които вървят в леденото февруарско утро към мястото на убийството. Вали сняг. Жените не говорят. Напомнят на черни мироносици, но не за да възвестят радостната вест, а за да видят ямата, където със сгурия са засипани телата на обичните им. Снегът не се задържа върху този черен кръг. Стопява се. Всичко наоколо е бяло, а този кръг остава черен За написването на \"Поразените\" Теодора Димова коментира: \"Ние всички, родените преди ’89-а и след нея, всички ние, които имаме нещо общо с България, сме поразени от тези събития така, както сме поразени от Чернобилската авария. Мащабът на пораженията тепърва започва да излиза наяве. Това е печално известно на всички ни. Но поразени ли са наистина \"Поразените\"? Това е въпросът, който ме тревожеше и утешаваше едновременно, докато пишех за трите жени и за това дете. В какво се изразява поражението и в какво победата? Свети апостол Павловата прочута фраза звучеше през цялото време в главата ми: \"силата ми се в немощ напълно проявява\". Кой е по-силен в очите на Бога – този, който кротко плаче в себе си, или онзи, който безсрамно тържествува?\" Димова ще представи за първи път новия си роман \"Поразените\" на тазгодишните празници на изкуствата \"Аполония\" в Созопол. Събитието ще се състои на 30 август от 20:00 часа в Художествената галерия в Стария град на Созопол, а за книгата ще говорят проф. д-р Веселин Методиев и проф. Михаил Неделчев. Вход свободен Беше сън и не беше сън. Беше наяве и не беше наяве. Не позвъних на вратата, защото знаех, че баща ми е там. Влязох вътре, той беше с гръб към мен, прав пред платното, рисуваше. Цялото му ателие и самият той приличаха на рисунка на холандски майстор – от прозорците прииждаше светлина и падаше върху издължения му силует и върху платното, което рисуваше. Стените, подът, широката престилка, която слагаше върху дрехите си, се сливаха в един мръснобял, белезникав колорит. И на този фон картината, над която работеше, се отличаваше с тъмните си тонове. Той чу звука от отварянето на външната врата, но не се обърна, защото знаеше, че съм аз. Малко се страхувах от всичко това, не беше редно да го безпокоя докато работи. Баща ми продължи да рисува без да се обръща към мен. Вгледах се в картината с тъмни цветове, беше автопортрет, по-жив от самия него. Представляваше пет отделни мъжки фигури, подредени в кръг, бяха в катедрала или в манастир, или пък в замък. Разговаряха или пееха, или се вслушваха в нещо? Една от фигурите беше облечена в златни дрехи, останалите бяха в тъмни. Странен полиипостасен автопортрет, помислих си, имаше старец с побеляла брада, имаше и красив, замислен млад мъж, и двамата приличаха на него. • Виж ме, татко, аз пораснах – казах тихо и спокойно. – Въпреки че живях без теб, успях да порасна. Ето ме, татко. Виж ме. Мълчанието и светлината изведнъж станаха някак тежки. Той не се обръщаше към мен, като че ли ме пренебрегваше или ми се сърдеше. Бях най-доброто от себе си, бях прозрачна, бях успяла да стигна до него, а той не ме искаше. Очите ми се напълниха със сълзи. Най-накрая той се обърна към мен. Беше такъв, какъвто го помнех и знаех от снимките. Не се беше променил никак. Но в очите му имаше непоносима тъга. Рани, а не очи. Той затова ги криеше. Затова беше мълчал и не ми беше проговорил досега, за да не видя очите му. Искал е да скрие тъгата си. Знаел е, че ако дори само веднъж я видя, няма да се отърся от нея до края на дните си. Знаел е, че тази тъга заразява неизлечимо онзи, който веднъж я е видял, че ранява смъртоносно всеки, който се е докоснал до нея дори само за миг. Искал е да я скрие, за да ме предпази. • Ти успя да пораснеш, а аз не успях да нарисувам картините си, Александра. • Затова ли си така болен, татко? • Да, Александра, затова. И пак се обърна към платното си, и пак настъпи мълчание. Очите му бяха прозрачно зелени, във въздуха остана зелена следа от тях, като дихание. Мълчах и се мъчех да отгатна връзката между моето порастване и това, че той не е нарисувал картините си. И може ли нерисуването да смазва човека така цялостно. • Сега нали рисуваш, татко. • Сега вече не е същото, Александра. И гласът му беше поразен от тъгата, беше глух, безрадостен, обърнат навътре глас. Исках да се спусна към него и да го прегърна, но знаех, че не бива да го докосвам. Не трябваше да задавам повече въпроси, не беше редно да търся обяснение, трябваше да го оставя да работи. Присъствието ми там го тревожеше, разстройваше го, утежняваше и без това нелеката му участ. Трябваше да го оставя отново сам в светлината на ателието, с тишината, със забавеното време, със своя странен автопортрет с петте ипостаси, само работата му над платното го облекчаваше, правеше всичко малко по-поносимо. Излязох на заден ход. Не исках да губя нито миг от възможността това да го гледам в гръб, да изографисам в паметта си всеки детайл, да улавям дори неговите мисли. Той усещаше това и се стремеше да не мисли нищо, опитваше се да бъде неестествено спокоен, искаше да ме запази от себе си, достатъчно бе, че не се бе стърпял да се обърне и да ме погледне, и да стовари върху ми непоносимата си тъга. Сега внимаваше поне да ме запази от мислите си. Затворих тихо вратата на ателието, стълбището още не беше изсъхнало, ухаеше на вода, на измито, на чисто. Слизах по същите стъпала, а вече бях друга, вече бях истински пораснала, бях получила потвърждение, своеобразен документ за своето пълнолетие. Години наред не можех да се отърва от усещането, че това не беше точно сън, а реална случка, но в друго измерение, в което незнайно как бях попаднала и което не ни е дадено да познаваме. Като че ли бях крадец, който нечестно се е промъкнал. А беше само заради бремето, че баща ми го няма, липса, която опалва душата. И за едно дете е трудно да израсне с тази опаленост, все едно че трябва да живееш като здрав, когато си неизлечимо болен. Казват, че с болката се свиквало. Хората са измислили тази баналност от доброта, защото са искали да имат поне някакви думи на утеха за онези, които остават в света без своя баща.", "date": "2019.08.25", "title": "Откъс от \"Поразените\" на Теодора Димова"}
{"url": "https://www.dnevnik.bg/sviat/2019/08/24/3954537_zashto_chetirima_muje_se_osmeliha_da_vzemat_familiiata/", "text": "Страхлив. Покорен. Подчинен. Такива са мненията за мъжете, които взимат фамилията на съпругата си след брака, показва проучване от 2017 г., проведено от Университета в Невада. Все още в много държави, където има практика за смяна на имената, традицията е съпругата да приеме името на мъжа си; във Великобритания процентът на господата, които предприемат това, е само 3%. (Българският  Семеен кодекс  също дава тази възможност.) Какви са били основанията им и как е бил посрещнат този избор от близките и обществото, разказва в. \"Гардиън\". Името не прави семейството \"Предишната ми фамилия, Ърли, никога не е била много важна за мен. Аз съм от сложно семейство, имам половин сестра и доведени братя и сестри, така че всички сме с различни фамилии. За мен семейството не е обвързано с име. От друга страна, семейството на жена ми е много малко, така че за нея беше по-важно да запази своята фамилия\", обяснява Ник Блек. \"Има известен копнеж и тъга в това да загубиш нещо, което си носил цял живот. Но сега, когато се представям като \"Блек\", си припомням с топлота, че  съм женен . За мен това не беше голяма промяна и бих искал и двамата партньори в една връзка да уважават значението на имената за другия, независимо какво са другите им мнения по отношение на пола\". Не го харесвах За 60-годишният Марк Кашън (преди Полак) предишната му фамилия е била повод за расистки подигравки. \"Полак\" (Polack) е обидна дума за  полските имигранти  в САЩ. Така че прди 20 години той взима името на съпругата си Меган. \"Предишното ми име беше толкова нелепо и неприятно, че нямах търпение да се отърва от него. Всичките ми чичовци англицизираха тяхното на Pollock, но моят баща го запазил заради глупавата си гордост. В училище винаги съм бил \"полак\" и това наистина ми влияеше зле. Нямах позитивна връзка с това име, нито с баща си. Когато се оженихме, изглеждаше далеч по-смислено да взема името на жена ми\", разказва той. \"Жените правят това от поколения, но не знаех колко много работа отваря – нов паспорт, нова банкова сметка, всичко наново. Обаче си заслужаваше.\"      \"В началото помислих, че се майтапи\", казва Меган. \"Но колкото повече обмислях идеята, толкова повече ми харесваше. Семейството ми има корени в Ню Джърси, а в рода ми няма мъже. Така че името щеше да изчезне, ако аз си бях сменила фамилията\". Името на доведения баща Роденият във Великобритания Адам Кустура среща съпругата си Арнеса и дъщеричката ѝ в САЩ; по-късно тримата отиват заедно на Острова. \"Не го имахме за голяма работа.  Бракът е много старомодна институция , но за нас беше необходимост, така че решихме поне да го модернизираме, като аз взема името на Арнеса. Тя е от Босна и поддържа близки връзки със семейството си. Исках с нея и с дъщеря ѝ да имаме еднакви имена, за да звучим повече като семейство\", обяснява той. Всъщност самата фамилия Кустура не е рожденото име на Арнеса – това е името на пастрока ѝ, тя го е приела след като е навършила 20 години. \"Той оформи детството ми и личността ми\", казва тя. \"Когато Адам реши да го вземе, кръгът се затвори – аз го бях избрала, той го избра и така ние сами създадохме семейната си идентичност\". Научих повече за своето семейство \"Шоу звучи много по-готино от тогавашната ми фамилия Морли\", казва Чарли Шоу. \"С жена ми Джейд намирахме за остаряла традицията жената да взима името на мъжа, така че искахме да демонстрираме, че сме против това\". Но изборът на Чарли му разкрива неподозирана семейна история – дядо му е направил същия избор, сменяйки гръцкото си име с Морли – фамилията на жена му. Това го кара да си направи ДНК тест и така Чарли проследява корените си до гръцката фамилия Аспиоти. \"Открих цял непознат за нас клон от страната на баща ми. Разровихме се още повече в семейното родословие и стигнахме до прапрапрапрадядо ми, който е бил хвърляч на ножове. осят се легенди, че е бил най-добрият в Европа. Баща ми е много щастлив, защото е загубил своя баща много рано и сега научава много за него. И така се оказа, че като взех името на жена си, научих повече за собственото си семейство.\"     ", "date": "2019.08.25", "title": "Защо четирима мъже се осмелиха да вземат фамилията на жените си"}
{"url": "https://www.dnevnik.bg/bulgaria/2019/08/25/3955019_ekoministurut_uveri_protestirashti_v_atiia_che_depoto/", "text": "Жителите на Южното Черноморие ще имат възможност безвъзмездно, без средства от техните данъци, да се възползват от най-добрата швейцарска практика за събиране на опасните отпадъци, които всеки от нас съхранява в бита си. Това заяви министърът на околната среда и водите Нено Димов, който днес посети площадка за временно съхранение на опасни отпадъци от бита, която се изгражда близо до село Атия. Община Созопол е определила мястото на площадката. Средствата за изграждането й са близо 2 млн. лв. и са осигурени чрез Министерството на околната среда и водите и Предприятието за управление на дейностите по опазване на околната среда (ПУДООС) по проект на Българско-швейцарската програма за сътрудничество. \"Направеното тук е по най-високите стандарти не само в Швейцария, но и в цяла Европа. Самото швейцарско правителство контролира изпълнението на проекта\", каза министърът пред местните жители в уверение за безопасността на съоръжението. Димов бе посрещнат от жители на Атия, Черноморец и Присад, които излязоха на протест срещу трите площадки за временно съхраняване на опасни битови отпадъци. Те скандираха: \"Не искаме боклуци, искаме природа\", съобщава БНР. Протестиращи настояват за референдум След като 2 часа близо 100 души блокираха пътя за селото, недоволството се пренесе на площадката край селото, където трябва да се съхраняват опасните отпадъци. Според някои от протестиращите тези депа са \"бомба със закъснител\" и трябва да бъдат затворени. Въпреки уверенията на министъра, че площадката е напълно безопасна, протестиращите настояха за провеждане на референдум и преместване на проекта. \"Всички отпадъци се изливат в Черно море, а течението ще ги доведе до южните ни съседки. Не можем да бъдем безучастни. Има подменени документи, инсинуации в общинския съвет. Хората не са били наясно - едно е било предназначението на терена, после е променено с подписите на администрацията, без да има свикано обсъждане. Хората са излъгани\", коментираха протестиращи, цитирани от БНР. \"Хората има от какво да се притесняват, ако продължат да събират тези отпадъци в кофите си за боклук. Защото и батерията, и битовата химия не са опасни, докато ги използваме, но когато отидат на депото с общия отпадък, може да станат опасни\", каза Нено Димов. Според него това е най-добрият тип събиране на опасни отпадъци на площадка за временно съхранение, а заедно с последващото специално третиране се предотвратява замърсяването. Министърът увери, че площадката, която се изгражда в Атия, не създава никакви рискове за околната среда или здравето на гражданите. Пилотните центровете по българско-швейцарската програма са проектирани, оборудвани и работят по швейцарска технология, която е доказана и напълно безопасна. На територията на центровете няма да се извършват дейности, замърсяващи околната среда. \"Трябва да поздравим кметовете, които успяха да се преборят да получат средства от българско-швейцарската програма в полза на техните граждани. Всички общини трябва да изградят такива центрове до 2020 г., но тези, които са се възползвали от швейцарското финансиране, няма да го правят за сметка на своите граждани\", обясни той. \"Засега само петима кметове успяха да се преборят за изграждането на такива площадки. Площадката е тук, защото община Созопол я е посочила като място, с което е кандидатствала по българско-швейцарската програма\", каза министър Димов и добави, че площадката е минала през съответните процедури по екологичното законодателство.      На площадката ще се събират отпадъци, които се генерират в домакинствата при ежедневното използване на продукти със съставки, увреждащи околната среда, като лекарства, битова химия, батерии и акумулатори, битови електронни уреди, боядисани мебели и други дървени повърхности. Това са отпадъци, които всеки от нас съхранява в бита си, обясни министърът. Изхвърлянето им в общите контейнери замърсява останалите отпадъци и представлява голяма опасност за околната среда при натрупването им в регионалните депа за отпадъци. Събраните отпадъци на площадката могат да се съхраняват там максимум една година и периодично ще се извозват до съоръжения за третирането или унищожаването им. Центровете са така замислени и проектирани, че отпадъците да се съхраняват без опасност от разливи, разсипи и замърсяване на околната среда. Разположени са в близост до населените места, за да са удобни за хората, които обслужват. Такива центрове в Швейцария се намират до търговски обекти в рамките на населените места или непосредствено до жилищните сгради на хората с цел максимална достъпност и удобство, обясни министърът. Още  преди десет дни бе проведено обсъждане  в Созопол по въпросите за центъра за временно съхранение на опасни отпадъци в Атия, но заседанието започна с викове \"Оставка\" и \"Искаме министъра\". Местните жители бяха недоволни, че въпреки обявеното присъствие на екоминистъра Нено Димов тогава с тях се срещнаха експерти от ведомството. Общата стойност на проекта в Атия е почти 2 млн. лв. Те ще са изцяло за сметка на Българско-швейцарската програма за сътрудничество. От него ще могат да се възползват гражданите на общините Созопол, Приморско и Царево. В рамките на проекта се осигурява оборудване, което включва 2 микробуса, които ще бъдат мобилни пунктове за събиране на отпадъци, 10 контейнера за съхранение на отпадъци и 100 бидона. Общото количество, което може да се складира на площадката, е 4 тона. Времето, за което отпадъците може да бъдат складирани, е до 1 година. В рамките на този период отпадъците трябва да бъдат предадени за оползотворяване или обезвреждане. Проектът \"Проучване и разработване на пилотни модели за екологосъобразно събиране и временно съхранение на опасни битови отпадъци от домакинствата\" стартира на 21 април 2015 г. с подписване на споразумение с Конфедерация Швейцария за отпускане на 15 млн. лв. за финансиране на дейности, които да спомогнат за по-доброто управление на отпадъците в България. Срокът за изпълнение е до 7 декември. Целта на проекта е намаляване на рисковете за човешкото здраве и околната среда чрез отделяне на опасните отпадъци от домакинства от потока битови отпадъци в 22 български общини. Предвижда се да се изграждат 5 пилотни центъра за събиране на опасните битови отпадъци в общините Шумен, Разград, Созопол, Съединение и Левски и вече са доставени мобилни събирателни пунктове за обслужване на съседни на тях 17 общини. Това са Велики Преслав, Смядово, Каспичан, Хитрино, Лозница, Самуил, Исперих, Завет, Цар Калоян, Пордим, Никопол, Белене, Марица, Калояново, Хисаря, Приморско, Царево. Пилотните общини са определени чрез предпроектно проучване с финансиране от швейцарска страна, като са отчетени редица показатели за избиране на общини, при които реализирането на площадка за разделно събиране ще бъде най-ефективно. Пилотните проекти целят да улеснят останалите общински администрации при планиране и изпълняване на вменените им със Закона за управление на отпадъците отговорности за осигуряване на площадки и организиране на разделното събиране на опасни битови отпадъци. Съгласно закона всички общини трябва да имат изградени такива центрове до 2020 г., съобщиха от министерството. Общините ще могат да се възползват от разработените вече в рамките на пилотната програма инвестиционни проекти, методики за работа на центровете и опит при създаване и експлоатиране на мобилни схеми за събиране на отпадъци. По този начин ефектът от реализацията на пилотните модели ще се мултиплицира в бъдеще и страната ни ще постигне добро отделяне на опасните отпадъци, което гарантира по-чиста околна среда за бъдещите поколения, уверяват от Министерството на околната среда и водите.", "date": "2019.08.25", "title": "Екоминистърът увери протестиращи в Атия, че депото за опасни отпадъци е безопасно"}
{"url": "https://www.dnevnik.bg/sport/2019/08/25/3955020_djokovich_se_priceli_da_zadmine_federer_po_broi_titli/", "text": "Водачът в ранглистата Новак Джокович заяви, че е отдаден на идеята да излезе начело в класирането по брой титли от Големия шлем в тениса. Сърбинът се надява походът му към целта да продължи с триумф на US Open, който започва в понеделник. Джокович се намира в отлична форма, като спечели четири от последните пет турнира от Големия шлем. Сърбинът има 16 титли от Шлема, като изостава с две от Рафаел Надал и с четири от водача Роджър Федерер. \"Наясно съм с дискусиите около класацията за титлите от Големия шлем. Това поставя определено ниво на отговорност към мен, защото се стремя да го направя. Определено това е една от моите амбиции и цели\", каза Джокович преди старта на US Open. Сърбинът е  големият фаворит за триумф в надпреварата . След контузията в лакътя Джокович направи великолепно завръщане от средата на 2018 г. и бързо се утвърди на върха в тениса при мъжете. Водачът в ранглистата допълни, че с времето започва за оценява важността на титлите от Шлема. \"Аз съм на 32, така че нещата са малко по-различни, отколкото преди десет години, но все още се чувствам млад отвътре и отвън. Все още съм много мотивиран да продължа напред\", каза още Джокович.", "date": "2019.08.25", "title": "Джокович се прицели да задмине Федерер по брой титли от Шлема"}
{"url": "https://www.dnevnik.bg/bulgaria/2019/08/25/3955023_zakanata_na_trump_kum_evropa_-_nai-komentiranoto_v/", "text": "                         1.  Посланието на Тръмп към Европа: Вие сте следващите   - 413 коментара 2.  ВМРО иска химическа кастрация за изнасилвачи и педофили  - 368 коментара 3.  Прокуратурата публикува нова порция доказателства по разследването срещу \"Тад груп\"   - 361 коментара 4.  \"И Тодор Живков се оплака\" - кой пръв отвори границата на комунистическа Унгария  - 344 коментара 5.  Руски лекари разказват за облъчени пациенти от Северодвинск, Москва не вярва   - 312 коментара 6.  \"До гуша ни дойде\": в Германия се оплакват от преселници от България  - 301 коментара 7.  Тръмп \"заповяда\" на американските компании да напуснат Китай  - 279 коментара 8.  Путин сравни московските протести с \"жълтите жилетки\"   - 261 коментара 9.  Руски робот полетя в Космоса (видео)   - 228 коментара 10.  Съветско-нацисткият пакт от 1939 г. - необходимо зло или опортюнизъм?  - 227 коментара", "date": "2019.08.25", "title": "Заканата на Тръмп към Европа - най-коментираното в \"Дневник\""}
{"url": "https://www.dnevnik.bg/sport/2019/08/25/3955024_aguero_stigna_400_gola_v_karierata_si_pri_uspeh_na_siti/", "text": "Манчестър сити\" се върна на пътя победите с успех при гостуването си на \"Борнемут\". Шампионите се наложи с 3:1, като главна роля имаше нападателят Серхио Агуеро. Аржентинецът вкара две попадения, с което вече има 400 гола в кариерата си на клубно и национално ниво. 235 от тях са с екипа на \"Манчестър сити\". Рахим Стърлинг добави един гол за \"гражданите\", а за \"Борнемут\" се разписа Хари Уилсън \"Борнемут\" опита да застраши вратата на съперника още в първата минута, когато контраатака на домакините завърши с удар на Джошуа Кинг, но Едерсон спаси. Малко по-късно Стърлинг беше изведен и върна топката към Бернардо Силва. Португалецът стреля моментално, но ударът му мина встрани.      \"Сити\" поведе след 15 минути игра, когато се разписа Агуеро. Атаката за гола отново се разви отляво, като Кевин де Бройне опита да засече центриране, но белгиецът не уцели точно топката. Тя попадна в Агуеро, който отблизо не сбърка. Де Бройне записа 50-а асистенция в 123 мача във Висшата лига. Той се превърна във футболиста, който успява да достигне най-бързо до тази кота. \"Борнемут\" можеше да изравни в 38-ата минута след неразбирателство между Едерсон и Николас Отаменди, но Адам Смит не се възползва от възможността и стреля над вратата. Пет минути по-късно Стърлинг удвои преднината на \"Сити\". Англичанинът нахлу бързо в наказателното поле, като засече страхотен извеждащ пас на Давид Силва. Това беше 11-ият гол на Стърлинг срещу \"Борнемут\", като това е отборът, срещу когото има най-много попадения.      Последният интересен момент от първото полувреме беше на сметката на домакините, които върнаха едно попадение. В добавеното време Уилсън вкара красив гол след изпълнение на фаул. През втората част \"Сити\" имаше пълен контрол върху мача, като с пропуски се отчетоха Силва, Стърлинг и Де Бройне. Голът на успокоението за \"гражданите\" дойде в 64-ата минута. Агуеро се оказа най-съобразителен при разбъркване в наказателното поле и се разписа със силен удар отблизо.", "date": "2019.08.25", "title": "Агуеро стигна 400 гола в кариерата си при успех на \"Сити\""}
{"url": "https://www.dnevnik.bg/sport/2019/08/25/3955060_voleibolistkite_dopusnaha_obrat_sreshtu_svetovniia/", "text": "Женският национален отбор на България по волейбол записа второ поражение на европейското първенство. Възпитаничките на Иван Петков отстъпиха с 1:3 (25:16, 21:25, 20:25, 16:25) от световния шампион Сърбия. Българките играха равностойно в началото, но постепенно съперникът наложи надмощие и заслужено победи. Най-резултатна в мача стана сръбкинята Бранкица Михайлович, която завърши с 24 точки. За България центърът Нася Димитрова се отчете с 18 точки, а Елица Василева добави 16. Загубата е втора за тима, след като в първия мач  съставът на Петков отстъпи на Франция . В понеделник българките играят с домакина Турция.", "date": "2019.08.25", "title": "Волейболистките допуснаха обрат срещу световния шампион"}
{"url": "https://www.dnevnik.bg/sviat/2019/08/24/3954592_kitaiska_kompaniia_preobrazi_gradche_v_afrika_no_na/", "text": "Когато китайските златотърсачи дошли в град Масумбири в северната част на Сиера Леоне, всички се наредили на опашка за работа. Тийнейджърите излъгали за възрастта си. Жени и момичета отишли да готвят и чистят в лагера на миньорите, затворен комплекс в близост до планината, с изглед към оризови полета. \"Даю\", частна компания, започнала да работи в Сиера Леоне миналата година, бе най-новата от редица китайски фирми, притеглени от богатата на минерали земя на региона Тонколили на западноафриканската държава в търсене на злато. \"Хората в началото бяха щастливи, защото се създаваше заетост\", каза Хасан Толи, началникът на Масумбири, изглеждащ уморен и седнал на верандата си до селските старейшини в градчето с черен път. Стотици млади мъже с каски скоро носели в домовете си чекове. Градчето с население 5000 души за пръв път имало клетъчен сигнал и водни помпи - всичко това благодарение на \"Даю\". Но 18 месеца след началото на проекта за милиони местните жители заявяват, че полученият доход не компенсира загубата на земя, а бедността се задълбочава.      Подобно на много африкански страни Сиера Леоне ухажва чуждестранни компании, които плащат на правителствата големи такси за правата за минно дело, докато местните жители често смятат, че нямат никаква дума или полза. Китай е безспорно най-големият вносител на минерали от Африка на юг от Сахара; през последното десетилетие инвестира около 30 млрд. долара в добив на метали на континента. Близо 15% от инвестициите са в Сиера Леоне. Добивът на злато е сравнително малък сектор в Сиера Леоне в сравнение с диамантите или желязната руда, но нараства с компании като \"Даю\", която твърди, че държи най-голямата подземна мина за злато в страната - единственият ѝ проект. Различни по-малки китайски фирми, някои от които работят нелегално, също добиват злато в района, заедно с големите фирми. \"Ако погледнем добива, в тези общности трябваше да има голямо развитие\", казва Мохамед Смуут Бангура, окръжен съветник от Тонколили. По осеяния с дупки, кален път към Масумбири ръждясали табели обявяват добивни компании, които са идвали и си отивали. Единствените нови пътища, коли или сгради на километри наоколо са в китайския лагер.      Работни места От магазина си на главната улица на Масумбири, изпълнен с ключалки, тениски и часовници, Ибрахим Туле каза, че бизнесът е намалял. \"Хората имат по-малко пари за харчене откакто дойде Дейю\", каза той, седнал в бараката на открито в горещ следобед. Преди \"Даю\" от няколко години не е имало голяма добивна компания. Хората се стичали в града, за да търсят злато. Често им провървявало и изхарчвали полученото в магазина на Тюле. \"Даю\" наела около 350 местни жители, а други миньори напуснали града, откакто компанията превзела техните минни обекти. Когато се плаща на работниците - всеки печели между 50 и 150 долара на месец - те разпределят между семейството и съседите и използват за изплащане на дългове, каза Туле. \"В края на месеца не остават пари,\" каза 29-годишният миньор Абдулай Каргбо, който има едно от по-високоплатените работни места: взривяване и сондажи в планината за злато. Бащата на шест деца обяснява, че преди \"Даю\" предлагал превози с мотоциклета си и печелел по 10-15 долара на ден.      Ползите от стабилната работа не компенсират намалението на заплатите, каза той. След няколко седмици, след като е работил в мината в продължение на една година, той планира да се откаже и да се върне към мотоциклета си. Уилям Бангура, който има двама синове, работещи за \"Даю\", не можеше да мисли за нещо, което семейството може да си купи сега, а не е можело да си позволи преди. \"Достатъчно е само за да се оправяме,\" каза той. Все пак е благодарен: \"Нямаме друга възможност.\" Вместо да се пресява на ръка и да се продава в райна, златният прах вече се разбива в планински завод за преработка. В последната стая на пода са подредени големи бели торби, пълни със сив прах, съдържащ няколко грама злато. На този етап те са превозвани до пристанището и изпращани до Китай. Разпределете благата Сиера Леоне е \"отворена за бизнес\" според президента Джулиус Маада Био, който лансира посланието до инвеститорите в Китай, Великобритания и Обединените арабски емирства, след като встъпи в длъжност миналата година с обещание да гарантира ползите от добивната индустрия за страната. Компании като \"Даю\" плащат половин милион долара годишно на правителството за обхватен лиценз за добив и се изисква да влагат 0.01% от приходите си в развитието на общността, според кодекса за добив. Но политиките за развитие на общността са неясни и този закон не винаги се прилага, заяви правителството миналата година в нов документ за минното дело, който цели да започнат реформи. \"Даю\" е решила да увеличи приноса си до 1%, но все още води преговори с местните жители за условията, заяви мениджърът на общността в компанията Мохамед Дафае.      Три града в района имат различни изисквания. Единият иска училище, друг - здравен център, а третият се нуждае от питейна вода, заяви съветникът Бангура. Досега са инсталирани само водни помпи, но водата идва направо от реката, нефилтрирана. \"Опитваме се да помогнем за развитието на общността,\" каза генералният мениджър на \"Даю\" Пън Хуй Яо. \"Ние наистина искаме да донесем щастие на местните.\" Дафае каза, че хората са нетърпеливи, но ползите ще дойдат. \"Най-голямото предизвикателство е разбирането на концесията,\" каза Дафа, седнал в офис в комплекса. Хората имат чувството, че земята и минералите са техни, но нямат лиценз за тях, каза той. Споразумението на \"Даю\" с правителството ѝ дава достъп до 9.6 кв. км за 25 години. Наскоро Дафе се сблъскала с отпор от местни, копаещи в район, в който и компанията иска да копае. \"Трябваше да отида там и да им кажа, че не можете да спрете този тип операции. Това е за всички нас\", каза той.", "date": "2019.08.25", "title": "Китайска компания преобрази градче в Африка, но на твърде висока цена"}
{"url": "https://www.dnevnik.bg/sviat/2019/08/25/3955073_vtori_republikanec_shte_se_bori_s_trump_za/", "text": "Втори републиканец обяви, че ще се бори с президента Доналд Тръмп за номинацията на партията за президентските избори в Съединените щати през ноември догодина, предаде Франс прес, цитирана от БТА. Тръмп \"е едно дете\", аргументира решението си Джо Уолш, водещ по консервативно радио и бивш конгресмен, избран като представител на Чаеното парти - консервативно течение в Републиканската партия. В интервю за телевизия Ей Би Си днес той нарече президента на САЩ \"некомпетентен\". \"Няма да можем да понесем още четири години Доналд Тръмп. . . Той е жесток. той е расист. Той е нарцистичен. . . Ето защо се кандидатирам за президент\", обяви Уолш.  Неговата кандидатура е повече символична, отколкото да представлява заплаха за американския президент, който има подкрепата на повечето републикански избиратели и конгресмени и не се съмнява, че ще бъде номиниран от партията за нов мандат на поста. Тя обаче е втората срещу Тръмп след тази на умерения Бил Уелд, бивш губернатор републиканец на щата Масачузетс, отбелязва Франс прес. Сегашният президент на САЩ няма да е първият, който ще има съперник в борбата за номинацията на своята партия в стремежа си към преизбиране. През 1980 г., например, демократът Джими Картър трябваше да се състезава до края на първичните избори срещу сенатор Тед Кенеди. В крайна сметка Картър получи номинацията на партията, но загуби на изборите срещу кандидата на републиканците Роналд Рейгън, припомня Франс прес. Очаква се републиканците да организират първични избори през 2020 г. Ако обаче не се появи поне един сериозен опонент на Тръмп, тези избори може да бъдат чиста формалност.", "date": "2019.08.25", "title": "Втори републиканец ще се бори с Тръмп за номинацията на партията за изборите догодина"}
{"url": "https://www.dnevnik.bg/sport/2019/08/25/3955076_s_edin_tochen_udar_dunav_spria_cska/", "text": "ЦСКА направи грешна стъпка, след като завърши 1:1 при гостуването си на \"Дунав\". Червените направиха много пропуски, като отправиха 19 удара към вратата на тима от Русе. От своя страна, \"Дунав\" вкара при единствения си удар в мача. Стефан Христов се разписа в края на първата част след груба грешка в отбраната на ЦСКА. Евандро вкара гола за червените през второто полувреме. След седем кръга ЦСКА е пети с 12 точки. В следващия кръг червените се изправят срещу \"Левски\". \"Дунав\" е 11-и със седем точки. В началото футболистите на ЦСКА опитваха да застрашат вратата на \"Дунав\" с далечни удари. Червените бяха по-дейният отбор, като в една ситуация Евандро изведе Али Соу, който се завъртя и стреля. Ударът му обаче отиде право в ръцете на Благой Макенджиев. Малко по-късно вратарят на \"Дунав\" отново спаси изстрел на Соу. Нападателят продължи да действа активно и търсеше възможности да стреля към вратата. В 41-ата минута \"Дунав\" организираше постепенна атака, но топката им бе отнета. Тиагто задържа ненужно дълго и опита подаване към Рубен Албентоса, като Стефан Христов отне топката и наказа грубата грешка на ЦСКА. През втората част ЦСКА наложи натиск и се настани в полето на \"Дунав\" в търсене на гол. След много пропуски червените стигнаха до изравняване в 68-ата минута, когато се разписа Евандро. Бразилецът получи подаване в наказателното поле от Кристиян Малинов и от точката за изпълнение на дузпа насочи топката неспасяемо. Футболистите на ЦСКА направиха още няколко пропуска, като Евандро беше близо да донесе успеха на червените. Играчите на \"Дунав\" се бяха окопали около наказателното си поле и удържаха равенството.", "date": "2019.08.25", "title": "С един точен удар \"Дунав\" спря ЦСКА"}
{"url": "https://www.dnevnik.bg/sport/2019/08/25/3955078_kintana_specheli_vtoriia_etap_vuv_vueltata/", "text": "Найро Кинтана от тима на \"Мовистар\" спечели втория етап в  Обиколката на Испания . Колумбиецът, който е шампион в надпреварата от 2016 г., беше най-бърз в 199-километровата отсечка между Бенидорм и Калп. Кинтана измина разстооянието за 5:11.17 часа със средна скорост от 38.5 км/ч. Лидерът на \"Мовистар\" изпревари с пет секунди Николас Роуч от \"Сънуеб\", Примож Роглич (\"Йъмбо Висма\"), Ригоберто Уран (EF) и Фабио Ару (UAE). Той атакува останалите от групата 3 км преди края на етапа и се откъсна. Това е трета победа за Кинтана през 2019 г., като през сезона той спечели един от най-трудните етапи в Обиколката на Франция. Колумбиецът вече има 39 победи в професионалната си кариера. За \"Мовистар\" това е 20-и успех през 2019 г. Етапът включваше само три категоризирани изкачвания и още редица некатегоризирани, които го направиха много тежък не само за спринтьорите, но и за част от претендентите за генералното класиране. В последните 30 км имаше поредица от атаки, като много активни бяха колоездачите на \"Йъмбо Висма\" Джордж Бенет и Роглич.   Носителят на червената фланелка Мигел Анхел Лопес остана без съотборниците си в последните 15 км, като не успя да се включи в групата на преките си съперници Кинтана, Роглич и Уран. В края на етапа колумбиецът от \"Астана\" загуби 37 секунди от Кинтана. Лидер в генералното класиране след два етапа е Николас Роуч. Ирландецът има аванс от две секунди пред Кинтана и осем пред Уран. В топ 10 са още Микел Ниеве (\"Мичълтън Скот\") на 22 секунди, Лопес на 33, Роглич на 33, Вилко Келдерман (\"Сънуеб\") на 38 и Серхио Игита (EF) на 40. Другият колоездач, който спечели от етапа беше Роглич, който успя да си върне загубата от Лопес в  първия етап , когато тимът му падна. Голяма загуба записаха колоездачите на \"Инеос\" Тао Харт и Ваут Пулс, които финишираха на повече от 9 минути зад етапния победител и загубиха шансове за генералното класиране. В понеделник предстои третият етап в състезанието - 188 км от Иби до Аликанте. Етапът е отбелязан като спринтьорски, но отново включва поредица от изкачвания, последното, от които е във финалните 10 км.", "date": "2019.08.25", "title": "Кинтана спечели втория етап във Вуелтата"}
{"url": "https://www.dnevnik.bg/bulgaria/2019/08/25/3955080_kratki_novini_nad_1000_uchiteli_ne_dostigat_za_novata/", "text": "                         Той е започнал в късния следобяд между селата Преславец и Поляново, съобщи БНР.. Огънят засяга смесени територии - гори и ниска растителност, уточниха огнеборци. На място работят екипите на 7 противопожарни коли. Гасенето се затруднява от вятъра, който разпалва огъня. На този етап не може да се даде прогноза за развитието на пожара, локализирането и потушаването му, каза директорът на пожарната в Хасково комисар Николай Вълчев. Установени са били предполагаемите причинители на бедствието. Ставало дума за няколко души с моторна косачка, които разчиствали орехова градина. Те не за първи път причинявали пожар. В София има 600 свободни места за учители, търсят се педагози за проблемни райони С 500 лв. ще бъде увеличена заплатата на учителите, които се включат в  национална програма \"Мотивирани учители\"  и пожелаят да работят в училища с проблемни области, включително с ученици, които имат ниски образователни резултати или нисък социален статус. Те ще получават и допълнително 200 лева за наем за срок от 12 месеца. Програмата може да включи 330 учители от цялата страна. Одобрени до момента са 138 преподаватели, а незаети остават още 150 преподавателски места по тази програма, съобщи Би Ти Ви. Недостиг на учители има в цялата страна. В София има свободни места за 600 преподаватели, в Пловдив – за 300, Варна – 110, а в Бургас – 120. Най-чувствителен е недостигът на педагози основно по чужди езици, математика и информационни технологии, съобщи Нова телевизия. Авария в ТЕЦ в Перник замърси река Струма Авария в багерна помпена станция при ТЕЦ \"Република\" в Перник е причинила замърсяване на река Струма, съобщиха от Регионалната инспекция по опазване на околната среда. Замърсяването е било в участъка от квартал \"Мошино\" в град Перник до моста при газостанцията до бившия завод \"Кристал\". Сигнали за него са постъпили от граждани на \"зеления\" телефон. При извършената проверка от Регионалната инспекция по околната среда и водите (РИОСВ) не са констатирали смъртни случаи на патици и риби. В района на новопостроения мост в квартал \"Варош\" експертите са видели над 20 патици. Патици са открити при обхода и на моста при газостанцията до завод \"Кристал\". От РИОСВ-Перник увериха, че аварията е отстранена. Експертите от инспекцията поясняват още, че шламовете не са опасни за биоразнообразието.", "date": "2019.08.25", "title": "Кратки новини: Над 1000 учители не достигат за новата учебна година"}
{"url": "https://www.dnevnik.bg/photos/2019/08/25/3954912_fotogaleriia_svetovnite_snimki_na_denia_-_24-25_avgust/", "text": "Някъде из Лос Анджелис, Калифорния, САЩ.", "date": "2019.08.25", "title": "Фотогалерия: Световните снимки на деня - 24-25 август 2019 г."}
{"url": "https://www.dnevnik.bg/sport/2019/08/25/3955085_s_chovek_poveche_ludogorec_se_prepuna_sreshtu_slaviia/", "text": "Лудогорец\" направи грешна стъпка след нулево равенство срещу \"Славия\" у дома. Шампионите не успяха да се възползват от това, че играха с човек повече през цялото второ полувреме. Мачът в Разград беше белязан от съдийски грешки на Стефан Апостолов и екипа му. В центъра на вниманието попаднаха две положения - в последните секунди на първата част беше изгонен вратарят на белите Антониос Стериакис, а десетина минути преди края гол на Вандерсон не беше зачетен заради засада. За \"Лудогорец\" това е трето равенство в последните четири мача в Първа лига. И е второ поред нулево равенство, в което отборът играе дълго с човек повече на свой терен - предното беше  срещу \"Марибор\" в първия мач от плейофа за влизане в групите на Лига Европа . Шампионите са втори с 15 точки и са на една зад \"Левски\". \"Славия\" е седми с девет.      \"Лудогорец\" започна по-дейно, но не успяваше да създаде опасности. Постепенно белите потърсиха отговори за играта на съперника. В края на първата част дойде грешката на Апостолов, който реши, че Стериакис е играл с ръка при изчистване извън наказателното поле. На мястото на несправедливо изгонения вратар влезе опитният Георги Петков, а терена напусна Георги Йомов. След почивката с човек повече \"Лудогорец\" се насочи в нападение. Белите бяха добре организирани и използваха всяка възможност за атака. В 78-ата минута след центриране от дясно Вандерсон вкара, но погрешно беше отсъдена засада. До края \"Славия\" имаше опасни атаки, от които не се възползва, но в защита се справи и съхрани равенството.", "date": "2019.08.25", "title": "Лошо съдийство беляза провал на \"Лудогорец\" с човек повече срещу \"Славия\""}
{"url": "https://www.dnevnik.bg/sport/2019/08/25/3955100_ludogorec_uvolni_stoicho_stoev/", "text": "\"Лудогорец\" уволни Стойчо Стоев. Новината за раздялата дойде минути след  нулевото равенство срещу \"Славия\" у дома . Временно отборът ще бъде воден от досегашния помощник на Стоев - Станислав Генчев, каза изпълнителният директор на клуба Ангел Петричев пред \"Диема спорт\". \"Като цяло собствениците (Кирил и Георги Домусчиеви) не са доволни от игровия облик на \"Лудогорец\", бяха взети много нови попълнения. Станахме на косъм шампиони, целта беше да се повдигне качеството на отбора, качеството на игра. Към този момент това не се получава и сме принудени да вземем мерки\", каза Петричев. \"Лудогорец\" записа три равенства в последните си четири мача в Първа лига. В Лига Европа  завърши 0:0 срещу \"Марибор\" в първия двубой от плейофа за влизане в групите . Стоев се завърна начело на \"Лудогорец\" през март. Тогава  Петричев заяви: \" Стойчо Стоев е точният човек, от когото се нуждае \"Лудогорец\" . \"Убедени сме, че футболистите ни са доста сериозно качество, имаме доста високи цели и не можем да се задоволяваме с играта, която виждаме в последните мачове\", продължи Петричев.", "date": "2019.08.25", "title": "\"Лудогорец\" уволни Стойчо Стоев"}
{"url": "https://www.dnevnik.bg/sport/2019/08/25/3955108_snimka_na_denia_shtipka_magiia_ot_antoan_grizman/", "text": "Френският нападател Антоан Гризман попадна в центъра на прожекторите на \"Камп ноу\". В отсъствието на Лионел Меси и Луис Суарес той влезе в главната роля при успеха с 5:2 срещу \"Бетис\".", "date": "2019.08.25", "title": "Снимка на деня: Щипка магия от Антоан Гризман"}
