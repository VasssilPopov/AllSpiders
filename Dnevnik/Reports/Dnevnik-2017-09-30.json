{"url": "http://www.dnevnik.bg/sport/2017/09/30/3051379_fenove_postradaha_na_mach_vuv_franciia_sled_schupena/", "text": "Мачът между \"Амиен\" и \"Лил\" от френската Лига 1 беше прекратен в 16-ата минута след инцидент с феновете на гостите. При резултат 0:1 предпазната преграда за агитката на \"Лил\" се счупи и доведе до пропадане на десетки запалянковци. До момента властите в Амиен и местните медии не съобщават за фенове с опасност за живота. Всичко се случи секунди след гола на Бало Туре, с който гостите излязоха напред в резултата. Докато феновете на \"Лил\" се радваха преградата поддаде. Лекари и пожарникари веднага оказаха помощ на пострадалите, а главният съдия Тома Леонард прекрати двубоя и прибра двата тима в съблекалните. Полицията вече обяви, че ще направи разследване след случилото се. \"Стад де ла Ликорн\", на който \"Амиен\" играе домакинските си мачове в момента се намира в процес на реконструкция. Една от страничните триубни е затворена. Съоръжението е построено през 1999 г. Като има капацитет от 12 097 места.", "date": "2017.09.30", "title": "Фенове пострадаха на мач във Франция след счупена преграда"}
{"url": "http://www.dnevnik.bg/biznes/2017/09/30/3051176_do_dve_sedmici_shte_e_gotov_analizut_kakvo_da_se_pravi/", "text": "Екипът на Българската академия на науките вече е представил в Министерството на енергетиката първата част от анализа си за бъдещето на АЕЦ \"Белене\". В него няма да бъде даден еднозначен отговор, но се разглеждат няколко сценария, които министерството анализира, съобщи пред радио \"Дарик\" министър Теменужка Петкова. Тя прогнозира, че преди зимата цялото оборудване за централата, което България купи от Русия след произнасянето на международния арбитраж, ще бъде на площадката в Белене. По думите на Петкова един от сценариите е да се построи Седми блок на площадката на АЕЦ \"Козлодуй\". Тя изрази личното си мнение в полза на привличането на чужд инвеститор за централа в Белене. \"Според мен най-добрият вариант е да се използва рационално площадката в Белене, нотифицирана от Европейската комисия, за която данъкоплатците са дали 3 млрд. лв.\", каза Петкова. Тя повтори условията за това - държавата да привлече чужд инвеститор, да участва с миноритарен дял и без гаранции за изкупуването на тока. Газовата връзка с Гърция вече има разрешение за строеж Министър Петкова съобщи, че разрешението за строителството на газовата връзка с Гърция на българска територия вече е издадено, а самото строителство се очаква да започне през втората половина на 2018 г. Целта е през 2020 г. тръбата да бъде въведена в експлоатация, за да може да получава газ по договор с Азербайджан, който се е ангажирал да доставя по 1 млрд. куб. м годишно. До края на годината предстои да бъдат обявени трите обществени поръчки за инженеринга, за доставката на тръби и за самото строителство. Петкова прогнозира, че в рамките на българското председателство на ЕС страната ще може да представи и цялостната концепция за газовия хъб \"Балкан\".", "date": "2017.09.30", "title": "До две седмици ще е готов анализът какво да се прави с реакторите за \"Белене\""}
{"url": "http://www.dnevnik.bg/politika/2017/09/30/3051178_georgi_gergov_shte_se_kandidatira_za_lider_na_bsp_no/", "text": "\"Разбира се, че ще участвам. Защо не, какво ми е - още съм на 60 години, имам шансове\". Така отговори на въпроса ще участва ли в следващата лидерска битка на БСП председателят на Областния Съвет в Пловдив и член на Националния съвет на партията Георги Гергов в интервю по Нова телевизия. Според него колкото по-скоро сегашният лидер Корнелия Нинова отстъпи позицията, толкова по-добре ще е за партията. На въпроса дали той е най-добрият кандидат за мястото й обаче, Гергов отговори \"Не, не. Аз съм член на тая партия от 81-а година. Аз не мога да се променя и ако играя, аз не играя за да спечеля избора да бъда председател, а за да се знае, че всички сме равнопоставени в тази партия и всички трябва да си казваме на глас това, което го мислим.\", заяви Гергов. На коментара на водещата, че \"много, много, много остро напоследък\" критикувал ръководството на БСП, той отговори: \"Не е много много. Не съм почнал още\". \"Лицемерието, лъжата, популизма, циркаджилъците - всичко това не е присъщо на нашата партия. Няма как истината да не излезе\", каза преди това. \"Ние всички вярвахме в това, че ще правим промяна, имаше голям ентусиазъм и воля, а то излезе, че правим смяна. Къде е Юри Асланов, къде е Костадин Паскалев, къде е Весела Лечева, Краси Янков, Георги Гергов и т.н. Не говоря за Мишо Миков, за Сергей Станишев или за цялото ръководство. Основните клони на дървото къде са? Защо трябваше да ги изрежем и какво целим?\", коментира Гергов и продължи с риторичните въпроси - каква партия искаме да стане БСП - ГЕРБ, \"Воля\", \"Атака\"... Според него макар че в новия парламент има повече представители на БСП отколкото в предишния, сега \"материалът вътре е слаб\" и силните фигури на партията ги няма. По думите му Нинова е \"в медиен комфорт\", което \"става с пари\". На уточняващите въпроси дали това означава, че БСП купува медии, Гергов отговори, че \"аз мисля, че достатъчно пари се хвърлят и не е прозрачно какво се случва\".", "date": "2017.09.30", "title": "Георги Гергов ще се кандидатира за лидер на БСП, но без амбиция да спечели"}
{"url": "http://www.dnevnik.bg/bulgaria/2017/09/30/3051180_ot_1_ianuari_shte_budat_uvelicheni_zaplatite_v_armiiata/", "text": "От 1 януари 2018 г. ще бъдат увеличени заплатите в армията, каза днес във Варна министърът на отбраната Красимир Каракачанов, цитиран от БТА. Той беше гост на тържествен ритуал по полагане на военна клетва на курсанти от Висшето военноморско училище в града. По думите му възнагражденията на военнослужещите няма да бъдат увеличени еднакво. Повече пари ще бъдат насочени към бойните поделения и хората на терен - войници, сержанти, младши офицерски състав. За идеята за изграждане на военноморска база на НАТО в България министърът посочи, че пред подобен проект има различни спънки, включително международните правила за преминаване на кораби през проливите и престоят им в акваторията на Черно море. България трябва да разчита на първо място на собствения си флот и затова е необходимо той да е максимално обезпечен, посочи Каракачанов. Тази седмица парламентът прие доклада за състоянието на отбраната за 2016 г., в който е записано, че задачите на въоръжените сили се осъществят \"с редица затруднения, свързани със системния финансов недостиг, нарастващия недокомплект от личен състав и лошото състояние на остарялото въоръжение и бойна техника\". Докладът предвижда мерки за повишаване на парите за отбрана в бюджета и повишаване на заплатите на военните, но без конкретни разчети. До края на октомври правителството трябва да внесе в Народното събрание проектобюджета за 2018 г., от който ще се разбере как са подплатени финансово тези намерения.", "date": "2017.09.30", "title": "От 1 януари ще бъдат увеличени заплатите в армията"}
{"url": "http://www.dnevnik.bg/bulgaria/2017/09/30/3051184_v_dupnica_e_otkradnat_bankomat/", "text": "Неизвестни са разбили и откраднали банкомат от обект на търговска верига в Дупница. Сигналът в полицията е получен рано тази сутрин, съобщи областната дирекция на МВР в Кюстендил.", "date": "2017.09.30", "title": "В Дупница е откраднат банкомат"}
{"url": "http://www.dnevnik.bg/razvlechenie/2017/09/30/3051199_turciia_e_vtora_po_iznos_na_televizionni_seriali_sled/", "text": "Турските телевизионни сериали се гледат в близо сто държави, а Турция се нарежда на второ място след САЩ по износ на сериали с приходи от 350 милиона долара, съобщава \"Хюриет дейли нюз\", цитиран от БТА. Турците прекарват средно по четири часа пред телевизионния екран, показва проучване. Най-гледани са турските теленовели. Турските сериали през последните години станаха особено популярни в латиноамериканските страни. Турция започна да изнася продукции дори и в държави, славещи се с производството на теленовели, каквито са Бразилия и Мексико. Зрителите в Близкия изток предпочитат турските сериали, описващи съвременния живот на богати хора, в Латинска Америка са предпочитани сериалите, при които действието се развива в отминали времена, а европейските страни проявяват интерес към тематичните сериали, се казва в публикацията. Производителите на телевизионни сериали в Турция сега си поставят за цел да пробият и на пазарите на Китай, Япония и Индия. Според друго проучване, цитирано в статията, най-гледаният в света турски телевизионен сериал е \"Великолепният век\", чието действие се развива през 16 в. и който разказва за живота на султан Сюлейман Великолепни. Второ място в класацията заема \"Пепел от рози\", а трето - \"Хиляда и една нощ\".", "date": "2017.09.30", "title": "Турция е втора по износ на телевизионни сериали след САЩ"}
{"url": "http://www.dnevnik.bg/bulgaria/2017/09/30/3051208_evropeiskata_komisiia_otkri_propuski_v_kandidaturata/", "text": "В кандидатурата на София за ново седалище на Европейската агенция по лекарствата (ЕМА) липсва информация за полетите от и до града, за възможностите за намиране на работа на семействата на служителите на агенцията, както и цялостен план и цена, за местенето на агенцията и ползването на новите помещения за целта. Това са част от пропуските в кандидатурата на българската столица, които бяха представени от Европейската комисия днес, съобщава БТА от Брюксел. Оценките на  19-те градове кандидати за новото седалище на ЕМА  са готови, но те не са класация, а ориентир, уточняват от ЕК. Окончателното решение къде ще се премести агенцията заради Брекзит се очаква да бъде взето от Съвета на ЕС вероятно през ноември. В оценката за кандидатурата на София за домакинство на агенцията по лекарствата ЕК отбелязва посочените от нашата страна предимства, но също и недостатъчни данни по някои въпроси. В предложението не са представени план за преместването на агенцията, нито цената, срещу която институцията да използва предоставените помещения.Липсват подробности за условията и цената за осигуряването на цялата необходима инфраструктура. При предствянето на българската кандидатура  правителството обяви, че е готово да построи собствена сграда на агенцията в \"София тех парк\" , която изцяло да отговаря на потребностите й, но без да назовава бюджет. В обобщението на оценката на ЕК е записано също, че предложението не посочва каква е честотата и продължителността на полетите от и до София. И не е уточнено какви са възможностите за намиране на работа в българската столица за близките на служителите, които също ще се преместят заедно с тях.", "date": "2017.09.30", "title": "Европейската комисия откри пропуски в кандидатурата на София за домакин на ЕМА"}
{"url": "http://www.dnevnik.bg/sport/2017/09/30/3051213_mesi_shte_izleze_pod_3_v_klasaciiata_za_nai-mnogo/", "text": "Малко са рекордите, които Лионел Меси не е подобрил в историята на \"Барселона\". В неделя нападателят ще излезе под №3 в класацията за най-много мачове с екипа на каталунците. Меси има 593 срещи във всички турнири, колкото и славния капитан от близкото минало Карлес Пуйол. В неделя \"Барселона\"  приема \"Лас Палмас\"  на \"Камп ноу\" и по всяка вероятност ще изпревари славния №5. Единствените двама, които имат повече двубои за каталунците в историята са Шави Ернандес със 767, както и Андрес Иниеста, който до момента има 638. Заради събитието Пуйол се завърна на \"Камп ноу\" и се срещна с Меси, като двамата поговориха за общите си дни в отбора. Защитникът напусна през 2014 г. след 15 години вярна служба на каталунците, в 10 от които носеше и капитанската лента. Пуйол, който прекрати кариерата си, спечели общо 21 трофея с \"Барселона\". Каталунците се намират в отлична форма, като имат шест победи от шест мача и водят с пълен актив от 18 точки. \"Барселона\" има аванс от 4 пред \"Атлетико\" (Мадрид), а шампионът  \"Реал\"  е на седем зад каталунците.", "date": "2017.09.30", "title": "Меси ще излезе под №3 в класацията за най-много мачове за \"Барселона\""}
{"url": "http://www.dnevnik.bg/sviat/2017/09/30/3051221_policiia_zatvori_nad_polovinata_uchilishta_sus_sekcii/", "text": "Испанската полиция съобщи, че 1300 от общо 2315-те училища, в които утре е предвидено да има секции за гласуване на референдума за независимост на Каталуния, са затворени от полицията, съобщи БТА. Общо 163 училища със секции са окупирани от семейства, които се опитват по този начин да осигурят възможност за гласуване, предаде \"Ройтерс\". Испанската полиция е заела днес комуникационния център на каталунското правителство в центъра на Барселона, за да не допусне електронно гласуване. Полицията действа в изпълнение на заповедта на върховния съд на Каталуния, който освен това вчера поиска от \"Гугъл\" да изтрие свое приложение, съдържащо информация, къде може да се гласува утре. Мадрид обяви референдума за незаконен и заяви, че няма да допусне той да се проведе.", "date": "2017.09.30", "title": "Полиция затвори над половината училища със секции за референдума в Каталуния"}
{"url": "http://www.dnevnik.bg/video/2017/09/30/3050885_video_na_kogo_nalaga_sankcii_evropeiskiiat_sujuz/", "text": "Интерактивна карта, която показва какви санкции и на кои държави е наложил Европейският съюз – това ще остави в наследство на Европейската комисия естонското председателство на Съвета на ЕС. Сайтът  https://sanctionsmap.eu/  е активен от днес и е създаден специално по повода; Талин ще го управлява още три месеца, а когато България заеме поста през януари, за поддръжката на картата ще се грижи ЕК. Досега нямаше начин бързо и лесно гражданите да проверят какви санкции срещу трети страни са в сила – което е било и стимул за естонските власти да създадат сайта специално за председателството. Всеки ден европейските и националните институции отговарят на хиляди запитвания от администрацията и бизнеса, които не знаят какви санкции следва да спазват. Това натоварва тях и целия съюз\", гласи изявлението на председателството.", "date": "2017.09.30", "title": "Видео: На кого налага санкции Европейският съюз"}
{"url": "http://www.dnevnik.bg/photos/2017/09/30/3051172_fotogaleriia_dashain_-_nai-golemiiat_hinduistki/", "text": "Дашайн е най-дългият и най-очакваният фестивал както в Непал, така и в Бутан, Бирма и Северните части на Индия. Хората се връщат от всички краища на света, както и от различни части на страната, за да празнуват заедно. На снимката: момче участва в традиционна молитва с маслена лампа на главата си.", "date": "2017.09.30", "title": "Фотогалерия: Дашайн - най-големият хиндуистки фестивал в Непал"}
{"url": "http://www.dnevnik.bg/politika/2017/09/30/3051237_kuneva_prizova_za_nova_koaliciia_na_spravedlivostta/", "text": "\"Назряват условия за голяма коалиция на справедливостта, която да спре застоя, и ДБГ ще е нейното острие\", каза лидерът в оставка на \"Движение България на гражданите\" Меглена Кунева в отчетния си доклад пред Четвъртото национално партийно събрание днес, цитирана от БТА. Тя призовава към широко реформаторско мнозинство и спешно нова платформа за партньорства на практична основа, насочена към обществото. ДБГ е опозиция на днешното управление, заяви лидерът в оставка. Като важна задача занапред пред Движението тя постави създаване на честна политическа среда, но подчерта, че без екип няма победа. \"Най-трудно през годините в работата ми беше липсата на среда, в която ДБГ да се изяви подобаващо\", коментира Меглена Кунева. \"Реформаторският блок създаде очаквания у хората, че сме се намерили, вместо това личните боричкания, незрялото поведение на някои, са сред причините за неуспеха на съюза и коз в ръцете на ГЕРБ да го игнорира като партньор във властта\", коментира още тя. А в момента по мнението й има \"имитация на реформи, застой, и отговорността е на мандатоносителя ГЕРБ\". Димитър Делчев е новият председател на ДБГ С пълно мнозинство при явно гласуване членовете на ДБГ избраха новият лидер на партията - Димитър Делчев. От трибуната пред Четвъртото национално партийно събрание новият председател обяви своето виждане за курса на ДБГ за следващите месеци:   за спиране на застоя в страната, която да се приложи, както по отношение на местните избори и структурите на ДБГ да търсят широко обединение против модела ГЕРБ, така и по отношение на подготовка за предсрочни парламентарни избори, които според Делчев безспорно предстоят. Пред медиите Делчев подчерта, че няма съмнение, че \"когато патерицата Патриотичен фронт\" стане прекалено къса, ГЕРБ ще предизвикат нови избори\". По думите му ДБГ тогава трябва да бъде готова за разбиването на феодалните владения на ГЕРБ, както по места, така и в национален мащаб. \"Ще го постигнем чрез широко обединение на демократични партии, организации, хора\". Той призова структурите за силна мобилизация и незабавно започване на преговори с местни партньори.", "date": "2017.09.30", "title": "Кунева призова за нова коалиция на справедливостта, движението й има нов лидер"}
{"url": "http://www.dnevnik.bg/sport/2017/09/30/3051242_etur_spria_seriiata_ot_osem_poredni_pobedi_na_cska/", "text": "Новакът в  Първа лига  \"Етър\" спря победната серия на лидера в класирането ЦСКА, измъквайки точка след 2:2. Червените, които бяха в серия от осем поредни победи в шампионата на два пъти повеждаха, но не успяха да си тръгнат с трите точки от стадион \"Ивайло\". Фернандо Каранга отбеляза и двата гола за  ЦСКА , като закръгли сметката си от началото на сезона на 12 попадения в 11 мача. Бадара се разписа в 32-ата минута за домакините, а точката в самия край донесе автогол на Рубен Пинто пет минути преди края на мача. Първият точен удар в мача беше в 14-ата минута, когато Рубен Пинто стреля, но изстрелът му беше прекалено лек и не представляваше проблем за Христо Иванов. \"Етър\" отговори още в следващата атака, но първоначалната острота, създадена от Иван Стоянов и Бадара беше убита от останалите във виолетово. Тимът от Велико Търново стоеше много добре организиран в собствената си половина и почти не оставяше празни пространства, които да бъдат използвани от червените. В 22-ата минута \"Етър\" беше много близо до гол, след като направи отлична контраатака. Димо Атанасов открадна топката до страничната линия, подаде я на Бадара, а той изведе Стоянов сам срещу вратаря. Капитанът обаче загуби равновесие, натиснат от Пинто и изстрелът му мина встрани. Тази ситуация беше последвана от още няколко добри атаки на домакините, при които обаче липсваше точност при последния пас. \"Етър\" овладя средата на терена и играеше доста опростено, но ефективно. При първия момент, в който ЦСКА успя да играе един на един на фланга, се стигна и до гол за гостите. Станислав Манолев получи хубаво подаване отдясно, центрира за Каранга и бразилецът се разписа с глава. Основният реализатор на червените отбеляза 11-ия си гол в 11 мача от началото на сезона. Радостта на ЦСКА траеше само две минути и в 32-ата \"Етър\" успя да възстанови равенството. Домакините бързо стигнаха до вратата на Черниаускас, но първоначално шутът на Руменов беше блокиран от Недялков, последва центриране на Сашо Александров, при което Бадара скочи най-високо и изравни. В ситуацията защитата на червените не беше добре организирана, като с най-високия от домакините скочи десния бек Александър Дюлгеров. Попадението на Бадара сложи край и на серия от 418 минути, в които ЦСКА беше опазил вратата си суха. До края на първата част домакините бяха по-активни, но не успяха да се доближат отново до вратата на червените. Вместо това зачестиха по-острите влизания, като съдията Валентин Железов вдигна няколко жълти картона. Секунди след подновяването на играта ЦСКА беше много близо до отбелязването на втори гол, но Каранга не успя. Бразилецът изскочи очи в очи с Христо Иванов, но тръгнат да го прехвърля и сгреши. При ситуацията обаче останаха сериозни съмнения за засада. Картината от първото полувреме се промени, като ЦСКА взе инициативата и действаше с по-голямо желание в предни позиции. На терена се появи и Густаво Кулма, което освежи атаката на гостите от София. В 62-ата минута отново Каранга се разписа и пак изведе червените напред. Хубава комбинация между Манолев и Пинто отдясно, изведе последния в наказателното поле. Португалецът разкъса защитата с нахлуването си на скорост, копна топката за Каранга и той нямаше проблем да вкара за втори път. След втория гол треньорът на ЦСКА Стамен Белчев подходи откровено дефанзивно, като пусна на терена Раул Лое, който трябваше да уплътни средната линия, а в заключителните минути на терена се появи и Александър Барт. \"Етър\" нямаше идея как да успее да изравни резултата и да притисне червените. Домакините държаха топката, но без да стигат до опасни атаки. В 85-ата минута Иван Вълчанов изпълни корнер, а в опита си да изчисти топката Рубен Пинто я вкара в собствената си мрежа, изравнявайки резултата. Това обаче не беше последното действие в мача, след като имаше още драматични моменти. Първоначално продължение беше четири минути, но се игра повече от осем, заради влизане на медицинските екипи на няколко пъти. В самия край Рубен Пинто беше близо до трети гол, но Христо Иванов спаси.", "date": "2017.09.30", "title": "\"Етър\" спря серията от осем поредни победи на ЦСКА"}
{"url": "http://www.dnevnik.bg/sport/2017/09/30/3051255_totnum_razgromi_novaka_hudursfild_hari_kein_s_rekord/", "text": "\"Тотнъм\" се разправи с \"Хъдърсфилд\" при гостуването си в Западен Йоркшир и спечели убедително с 4:0 в първи мач от седмия кръг на Висшата лига. Основна заслуга за успеха на \"шпорите\" имаше нападателят  Хари Кейн , който отбеляза два гола, но също така пропусна да се разпише още няколко пъти. Двубоят беляза своеобразен рекорд за нападателя на \"Тотнъм\", който отбеляза своя 13-и гол през септември за клубния си тим и за националния отбор на Англия. Подобно постижение до момента са правили само Лионел Меси през март 2012 г. и Кристиано Роналдо през октомври 2010 г. \"Той е невероятен, вече ми е трудно да намирам още по-силни думи за него на всеки три дни. Той е енергичен, той е силен и подвижен, невероятен е и играе най-добрия си футбол\", коментира Маурисио Почетино след края на мача. Двете му попадения на \"Джон Смит стейдиъм\" докараха сметката му за календарната 2017 г. На 36 гола. Повече от него в момента има само Лионел Меси, който е отбелязал 43. Очакванията за двубоя бяха за сигурен успех за \"Тотнъм\", който под ръководството на Почетино не среща никакви проблеми с новаците. След идването на аржентинеца начело, \"шпорите\" бяха спечелили 55 точки срещу тимове, които току що са влезли във Висшата лига – най-много от всички други в дивизията. Кейн откри резултата в 9-ата минута, след като се разписа след самостоятелна акция. Киърън Трипиър пресече дълго подаване в центъра, Кейн напредна и с удар в близкия ъгъл на вратаря Льосъл откри – 0:1. Голът на нападателя значеше, че той вече се е разписал срещу 25 от общо 26-те отбора, срещу които се е изправил във Висшата лига. Кейн не успя да порази мрежата единствено на \"Кардиф\". Домакините от \"Хъдърсфилд\" не можаха да реагират по най-добрия начин след ранното попадение и докато се усетят допуснаха още един гол, дело на Бен Дейвис. Защитата на \"териерите\" не се организира добре топката попадна в уелсеца и той от няколко метра удвои аванса на гостите. В 23-ата минута резултатът вече беше 3:0 след ново попадение на Хари Кейн. Нападателят получи хубав пас отдясно от Трипиър, финтира двама защитници и с много мощен удар с левия крак вкара втория си гол в мача. След почивката \"Тотнъм\" свали оборотите, като вече нямаше нужда да напада постоянно. Маурисио Почетино направи няколко промени, като даде почивка на някои от ключовите си играчи. В последната минута на добавеното време резервата Муса Сисоко отбеляза четвърти гол и оформи крайния резултат. Попадението беше първо за французина с екипа на \"Тотнъм\", откакто той премина на \"Уайт харт лейн\" през миналото лято. \"Шпорите\" събраха 14 точки и се наредиха зад лидерите \"Манчестър сити\" и \"Манчестър юнайтед\", които имат по 16 до изиграването на мачовете си по-късно през деня. Тимът от Северен Лондон игра много убедително и завърши с 14 шута, а домакините от \"Хъдърсфилд\" отправиха само един точен изстрел по посока мрежата на Юго Лорис.", "date": "2017.09.30", "title": "\"Тотнъм\" разгроми новака \"Хъдърсфилд\", Хари Кейн с рекорд"}
{"url": "http://www.dnevnik.bg/sport/2017/09/30/3051264_pokazahme_harakter_sreshtu_lidera_dovolen_e_trenyorut/", "text": "Треньорът на \"Етър\" Станислав Генчев остана доволен от представянето на своите футболисти при равенството 2:2 с ЦСКА. Виолетовите измъкнаха точката в  драматичен двубой на стадион \"Ивайло\"  и спряха серията от осем поредни победи на червените в първенството. \"След равен резултат срещу лидера в класирането би трябвало да сме доволни. Сигурен съм обаче, че нашият отбор може повече в игрово отношение. Доволен съм от борбеността и характера, който показаха момчетата. На два пъти изоставахме в резултата, но успяхме да изравним. \"Етър\" във всеки мач играе за победа\", каза Генчев. Той смята, че отборът му е пуснал два леки гола и е можел да се представи по-добре в някои ситуации в дефанзивен план. \"Имаме опитни футболисти с характер и качества, но не трябва да допускаме толкова леки голове, както днес. Не може да оставяме най-добрия им нападател сам в наказателното поле\", добави бившият халф. Колегата му  Стамен Белчев  беше разочарован, че ЦСКА изпусна трите точки. Специалистът уточни, че червените са се ориентирали трудно преди почивката. \"Мисля, че равенството е най-нормалният резултат, ние не успяхме да задържим топката, не използвахме фланговете и не бяхме търпеливи. Бяхме подготвени, но проблемът беше, че стояхме далеч от противника\", каза Белчев. Според треньора на ЦСКА отборът му трябва да си вземе нужните поуки от двубоя във Велико Търново. \"Надявам се този резултат да ни подейства положително. Трябва да си вземем поуки, да работим и да гледаме напред. Искам да продължим да гоним победата във всеки мач\", каза още Белчев.", "date": "2017.09.30", "title": "Показахме характер срещу лидера, доволен е треньорът на \"Етър\""}
{"url": "http://www.dnevnik.bg/politika/2017/09/30/3051028_dvijenie_bulgariia_na_grajdanite_izbira_naslednik_na/", "text": "\"Движение България на гражданите\" (ДБГ) ще избере нов председател на политическата сила на четвъртото си Национално събрание, което ще се проведе днес, съобщиха от партията. По време на събитието реч ще произнесе досегашният председател Меглена Кунева. След провеждането на събранията на местните структури най-много номинации за председател на партията получиха десет души, сред които Кунева, Даниел Вълчев и Найден Зеленогорски. Въпреки това членове на \"Движение България на гражданите\" твърдят, че битката за поста ще е между Димитър Делчев и Богдана Станоева и най-вероятен победител ще е Делчев. Освен избор на председател в дневния ред на събранието са включени точки за промени в устава на партията и приемане на резолюция. Кунева ще трябва да представи и отчет за свършената от нея работа. В началото на април тя подаде оставка заедно с цялото ръководство на партията. Сред спряганите имена за неин заместник бяха бившите депутати от партията Настимир Ананиев и Антони Тренчев. Те обаче решиха да станат лица на ново сдружение – \"СЕГА\", което е абревиатура на \"Сигурност, Евроатлантизъм и Гражданска Активност\".", "date": "2017.09.30", "title": "\"Движение България на гражданите\" избира наследник на Меглена Кунева"}
{"url": "http://www.dnevnik.bg/bulgaria/2017/09/30/3050556_festival_subira_nacionalni_iastiia_pod_edin_pokriv_na/", "text": "Днес е денят, в който живеещите в София и гостите на града ще имат възможност на едно място да се срещнат с традиционната кухня на няколко държави. Това е възможно благодарение на първия по рода си фестивал на открито за качествена храна и напитки - StrEAT Fest. Той ще е отворен за посетители от 10:00 до 22:00 часа и е организиран от изданието \"Бакхус\" съвместно с \"Пазари Възраждане\" ЕАД и с подкрепата на район \"Възраждане\". Събитието има вход - 10 лв. за възрастни, в които са включени 5 лв. консумация, а за деца 5 лв., от които цялата сума е консумация. Разплащането на щандовете ще става с фестивална валута, която всеки може да обмени на няколко предназначени за целта пункта. В специално обособена фестивална зона в обновената част на \"Женски Пазар\", StrEAT Fest ще представи селекция от 40 изложители, разделени по категории: - зона \"Ресторанти\" - 10 заведения и готвачи, представители на различни национални кухни - зона \"Сладко&Солено\" - майсторски десерти, сладоледи, хляб с квас, специално кафе и полезни смутита. - зона \"Вино&Бира\" - бутикови вино изби, представители на различни региони в България и широка селекция от крафт бири. - зона \"Български производители\" - ферми, пасищно месо, млечни храни, опаковани продукти. - зона \"Бар\" - коктейли, кафе и бирен сладолед. В рамките на фестивалния ден посетителите ще могат да опитат разнообразни храни, приготвени на място, вино, крафт бира, коктейли, сладкиши, кафе и селекция от продукти на български фермери и производители. За децата ще има специален избор от храни и напитки, а \"Музейко\" ще аранжира за игра детската площадка на територията на фестивала.Бандата джаз музиканти Brazz Vilidj ще свирят на живо през деня, а следобяд първият формат на StrEAT Fest ще завърши с парти с гост-диджеи. Ключова част от фестивала ще бъде зоната с ресторанти, които ще адаптират менюто си за \"улицата\" и ще предложат на посетителите типични ястия от различни национални кухни.", "date": "2017.09.30", "title": "Фестивал събира национални ястия под един покрив на Женския пазар"}
{"url": "http://www.dnevnik.bg/analizi/2017/09/30/3050817_profesiia_sudiia/", "text": "\"Дневник\" ще препечата откъси от книгата, а днес публикуваме с малки съкращения предговора, написан от редактора на книгата Мирела Веселинова. Избрахме този текст заради огромната фактология, която съдържа и която днес никой не иска да си спомня, а тя е важна за институционалната памет. Фактите рисуват горчивата истина, че никоя власт не иска независима съдебна власт и с тази цел всяка власт се старае да инструментализира прокуратурата, което на свой ред отключва деградацията на всяка система. Акцентите са на \"Дневник\". --------------------- Когато се обаждам на сина на Румен Янков – Евгени, с молба за среща и разговор, защото подготвяме книга за баща му, той пита с немалка доза ирония: \"Какво, ще го канонизирате ли?\". Реплика, все едно казана от баща му. Но не спорим, че още приживе Румен Янков се бе превърнал в легенда. Той бе възприеман като гуру, ментор, професионален авторитет и морална икона. Беше човекът, с когото сверяваш преценките си. Беше приятел, разговорите с когото никога не са банални и винаги ги осмисляш седмици след това. Беше реалист, здраво стъпил на земята, ироничен, саркастичен и с чудовищна способност за съчувствие. Удивително е как този скромен до аскетизъм човек, старателно избягващ всякаква публичност, често рязък и категоричен в оценките си, непреклонен, когато става въпрос за принципи, се бе превърнал в един светъл пример и упование. Румен Янков беше човек извън категориите, с необикновено мислене и необичайна за днешното време устойчивост на принципите, доброта и човечност. Изключително извисен дух, когото властта не успя да промени, а житейските превратности – да пречупят. Според близките му неговата уникална личност до голяма степен се дължи на трудното детство и възпитанието, което е получил. Роден е на 29 юни 1942 г. в Пловдив, където семейството временно се било преместило заради бомбардировките при дядото по бащина линия, фелдшер по професия. Израснал в София в изключителна бедност, но в семейство с традиции, под силното влияние на майка си. Семейството преживява изключително тежък удар, когато в началото на 50-те години по- големият брат на Румен Янков е арестуван по обвинение, че иска да сваля народната власт. Тогава младежът е на 16 години, а Румен – на 11. Изпратен е в затвора като николапетковист и лежи там няколко години. \"Майка ми за една нощ побеля като пуканка\", спомня си Румен Янков. \"Не знаете какво е да ви влезе милиционер в къщата\", казваше той. Споделяше рядко, телеграфно, между другото, винаги в контекста на някакъв страничен житейски проблем; за събеседника оставаше да наслагва отделните моменти на откровение като мозайка. Интересното е, че Румен започва да учи право съвсем случайно. Искал да учи археология, даже бил приет в Софийския университет, но преди да се запише, го връщат отново в казармата за няколко месеца, та не успял да си подаде документите. Баща му бил против той да учи право, настоявал Румен да стане обущар. \"Теб няма да те пуснат да станеш и разсилен, защо го учиш това право\", казвал му той предвид семейната съдба. Според Румен Янков по времето, когато той е станал съдия, това е била непрестижна, \"презряна\" професия. До съда стигали само незначителни дела, а \"по-печените\" юристи ставали следователи и прокурори. Това е причината да има изключително малко съдии с досиета, коментираше той. Всъщност професионалният му път започва в прокуратурата – по разпределение. През септември 1969 г. той е назначен за районен прокурор в Пещера. Още при разпределението обаче споделил, че прокурорската работа не е за него, не му е по сърце обвинителният уклон, спомня си съпругата му Анастасия. Но семейството нямало избор, били много бедни. От това време е и споменът как човек от Батак нахлул с брадва в съдебната зала и му се заканил. \"Беше добър прокурор, но влезе в конфликт с местната власт почти веднага. През първите месеци всяка вечер ходеше в ареста към 10-11 часа, за да проверява кой е задържан, дали има произвол и арестувани без формално основание\", разказва съпругата му. Получил заповед за три месеца запас, нямало съмнение, че той му е \"издействан\" от местни партийци и военни. Жена му останала сама в Пещера с четиригодишната им дъщеричка Калина и новородения син. През януари 1972 г. е назначен за заместник-районен прокурор при Кирковската районна прокуратура в София, а през есента на 1973 г. е уволнен поради самоотлъчка. Според негови приятели просто в един ден казал \"тази работа не е за мен\". И престанал да се явява на работа. Според съпругата му – преди това изпратил по пощата предизвестие за напускане, с обратна разписка, но от Главна прокуратура \"не му го зачели\". Решил се на този ход, защото тя тъкмо била започнала работа като юрисконсулт и семейството вече не разчитало само на неговата заплата. Стоял без работа до лятото на 1974 г., когато бил избран за съдия в Софийския районен съд по настояване на тогавашния председател на съда. През юни 1981 г. е избран за съдия в Софийския градски съд (СГС), където остава доста време и гледа едни от най-неприятните и сложни дела. Според колежката му Катина Кръстева, с която Румен дълги години работи в една стая, той е може би съдията с най-дълъг стаж в СГС от онова време. Избран е за съдия във Върховния съд (ВС) чак през ноември 1990 г. с решение на Народното събрание, с което едновременно е определен и за председател на IV Гражданско отделение на ВС. Междувременно, през 1990 г. е секретар на Софийската областна избирателна комисия по време на първите свободни парламентарни избори. През 1991 г. е член на ЦИК. През февруари 1992 г. е назначен за заместник-председател на ВС и ръководител на Гражданската колегия, а само четири месеца по-късно изненадващо решава да напусне съда след 18-годишна кариера като съдия. Носеха се слухове, че това негово решение е реакция на протест срещу избора на столичния адвокат Иван Григоров за председател на ВС, но той не желаеше да коментира. Следващите две години работи като адвокат в Софийската адвокатска колегия. През 1994 г. Янков се завърна в съда. На 1 декември 1994 г. с указ на президента Желю Желев той е назначен за председател на Върховния съд, след като Иван Григоров бе избран за съдия в Конституционния съд. Кандидатите за поста бяха трима – Янков и съдиите от ВС Николай Чирипов и Божидар Колев. Висшият съдебен съвет (ВСС) избра Янков още на първия тур с 14 гласа срещу 6 гласа за Чирипов и един за Колев. (По тогавашния закон \"тримата големи\" се избираха с обикновено мнозинство.) Интересни размисли навява стенограмата от обсъжданията във ВСС, ( ). От стенограмата е видно, че един от основните аргументи за избора на Янков е, че на съда и на системата не ú трябва администратор за председател, а юрист и съдия. А Румен Янков безспорно е олицетворение на такъв съдия в очите на колегите си. Пак в тази стенограма е отбелязано признанието на тогавашния главен прокурор Иван Татарчев, че още през 1992 г. на Румен Янков му е предлагано да оглави Върховния съд, но той е отказал, без да излага съображенията си. Според негови приятели да участва в избора през 1994 г. са го \"натиснали\" и убедили колеги и даже попълнили документите, останало само да ги подпише. През 1996 г. с ново решение на ВСС и с нов президентски указ Румен Янков е избран за първия председател на възстановения Върховен касационен съд (ВКС). На този пост той остана до 2000 г. Румен Янков и представителите на ВКС във Висшия съдебен съвет се противопоставиха на този избор и подкрепиха другия кандидат - Васил Миков. В съвета се разгоря остър конфликт, който ескалира с намесата на силното юридическо лоби около тогавашния премиер и лидер на СДС Иван Костов. Никола Филчев бе наложен на ВСС от синята върхушка с личната препоръка на Иван Григоров, Васил Гоцев, тогава министър на правосъдието, и Йордан Соколов, тогава председател на Народното събрание. Към този момент Филчев е зам.-министър на правосъдието в екипа на Васил Гоцев, а преди това – съдия във Върховния съд с авторитет на добър юрист. Според мнозина от колегите му обаче Филчев е безпринципен, интригант, с неустойчив характер, тираничен към подчинените и рядко сервилен към началниците. Костов няма сериозни впечатления от Филчев, но вярва на своите съветници Соколов, Григоров и Гоцев. Румен Янков за първи и последен път в кариерата си прави нещо, което дълбоко не одобрява – отива на лична среща с Костов, за да му каже каква грешка ще бъде направена с избора на Филчев за главен прокурор. Това обаче не променя негласната позиция на министър- председателя, отговорът на Костов е обидно формален – \"че нали вие сами ще си го избирате\". Пред близките си хора Румен коментираше с горчивина: Оказа се много прозорлив. Силното синьо лоби във ВСС послушно гласува за Никола Филчев. Парадоксално, но същият този ВСС през декември 2002 г., вече без Румен Янков, но отново с Иван Григоров като председател на ВКС, поиска оставката на Филчев с безпрецедентно решение, гласувано с 13 гласа \"за\", 9 \"против\" и един въздържал се. Филчев им се подигра. Много може да се разсъждава как би се развило българското правосъдие и българската държавност въобще, ако не беше ерата \"Филчев\", която разврати прокуратурата, доведе до тежка деградация на съдебната система и се отрази фатално на българския политически живот. Със стъпването на Филчев в прокуратурата се започна саморазправа с всички, които можеха да бъдат видяни като някакви опоненти – съперниците му за поста главен прокурор, критиците на избора му във ВСС, както и всеки, който му се противопоставяше. Румен Янков стана основната мишена. Той и съмишлениците му бяха атакувани всячески, включително с анонимни писма и телефонни заплахи. През 1999 г. прокуратурата, с помощта на услужливи медии, пусна в ход компромат срещу Янков. Във в. \"Стандарт\" бе публикувано анонимно \"разследване\", позоваващо се на източници от Върховната касационна прокуратура, че имало проверка срещу Румен Янков по сигнал награжданин за извършено престъпление. Услужливи медии повториха информацията, като охотно получиха от прокуратурата потвърждение за проверката. Янков прие особено болезнено естеството на обвиненията – че преди 16 години, през 1983 г., той и тъстът му нанесли побой на две психично болни жени. За първи път тогава Румен Янков даде интервю за медия (бел. ред. - в. \"Труд\", Мирела Веселинова, 13 .12.1999), защото се оказа в ситуация, в която не можеше да търси институционална реакция. Смяташе за недопустимо да търси защита по съдебен ред за оклеветяване, след като е председател на ВКС, а не разполагаше с механизъм да се защити в рамките на прокурорска проверка. защото днес Филчевата епоха се повтаря като едно дежа вю – по-софистицирана, но по-мащабна и агресивна. За всеки, който познава Янков, беше ясно, че обвиненията са чудовищно нелепи, но той преживя много тежко този период, докато проверката на ВСС доказа, че няма нищо вярно в компромата. Специално сформираната комисия на ВСС установи, че в дъното на всичко лежи един стар имотен спор между двама братя, единият от които – тъстът на Янков; още през 1983 г. този спор провокирал донос до всички възможни инстанции – районния комитет на партията, Комитета за държавен и народен контрол, тогавашния председател на Върховния съд, тогавашния главен прокурор, дори до Тодор Живков. Сигналът още тогава бил проверен най-внимателно и отхвърлен като неоснователен, което е достатъчно показателен факт, доколкото социалистическата власт не би толерирала и най-незначителното провинение на безпартиен съдия с винаги независимо мнение и \"неблагонадеждна\" фамилна история. Шестнайсет години по-късно Филчевата прокуратура отупва този донос от праха и го вади като нов. В Съдебната палата се разказваха истории как прокурори са издирвали жалбоподателя Архангел в Банкя и са го убеждавали да подаде нов сигнал със същото твърдение. Междувременно, пак през медиите изтекоха и други нелепи компромати срещу Янков. \"Стандарт\" написа например, че докато бил районен прокурор в Пещера, след бурен скандал Янков \"посегнал\" на районната съдийка в града. Оказа се, че по това време в Пещера не е имало съдия жена, дори и съдия-изпълнител. В крайна сметка на 23 декември 1999 г. след категоричните резултати от проверката на комисията, ВСС прие решение, че всички обвинения срещу Янков са неверни. Съветът гласува единодушно, включително и Никола Филчев. Но това не промени нещата във ВСС. от Върховната административна прокуратура и предсмъртното му писмо, в което обвинява Филчев за случващото се в прокуратурата. Джамбов се самоуби след няколкомесечен тормоз, защото бе един от малцината, които се осмелиха да кажат публично истината за методите на главния прокурор и обкръжението му. В крайна сметка Румен Янков се оказа в изолация. Причините за това са няколко, но най- съществената е, че срещу злоупотреба от страна на главния прокурор с огромните му и безконтролни правомощия. На заседанията на ВСС Филчев крещеше заплахи и обиди пред смаяните членове на съвета, а хората, с които той се обгради в прокуратурата, шантажираха и политическата класа, и магистрати, и медии. Съдийското съсловие е консервативно по замисъл, съдиите наблюдаваха конфликта и действията на прокуратурата, без да намерят форма за реакция, повечето от тях нямаха нагласа, че такава реакция е необходима. Това се случваше дори във ВСС, където единици реагираха на поведението на Филчев. Мнозина не можеха да схванат, че конфликтът не е личен, а принципен. Факт е, че Румен Янков и съмишлениците му не получиха политическа и обществена подкрепа в този конфликт. Една от причините е, че Янков беше не просто неподвластен на всякакви политически заигравания, той беше принципен противник на всякакво общение на съдията с хора извън пряката му работа. Пословична негова фраза гласи, че \"съдията, когато се ръкува с някой политик, трябва след това веднага да отиде и да си измие ръцете\". Янков смяташе, че най-голямата вреда за съда и съдията е да бъде упрекнат в политическо заиграване. Колегата му Благовест Пунев припомня неговата сентенция \"Попска работа е съдийската\", както и реплика в типично негов стил, казана на форум на конституционни съдии в Албания: \"Съдия да се занимава с политика, е все едно поп да кара Ямаха\". Странното е, че Янков имаше политически пристрастия и те бяха известни, а и напълно логични предвид семейната история. При назначението му за председател на ВС през 1994 г. някои веднага го определиха като \"синя каска\". След това обаче той влезе в принципен конфликт именно със \"синята\" власт. Сам Румен Янков заявява, че първият му сблъсък с властта е по повод на категоричното му несъгласие срещу маневрите, с които политическата власт осуети назначаването на бившия шеф на следствието Бойко Рашков за главен прокурор. Рашков бе избран от ВСС за заместник на Иван Татарчев през декември 1998 г., но президентът Петър Стоянов отложи подписването на указа за назначението му, а междувременно парламентът промени закона, за да прекрати предсрочно мандата на действащия ВСС и да назначи нов ВСС, който да оттегли кандидатурата на Рашков; и после избра Филчев. В интервюто си от декември 1999 г. (бел. ред. - в. \"Труд\", 13 декември 1999 г.) Янков дава недвусмислено обяснение на въпроса как така се оказа опонент точно на синята власт: който поради своя авторитет се очерта като лидер във ВСС. Видяха в това заплаха и избабуваха избора на Филчев. Така Янков и съдът се оказаха без политическа подкрепа, което в нормална държава би било естествено и не би се отразило негативно. В същото време Филчев успя да си създаде силно лоби в парламентарната група на СДС (\"сините преторианци\"), които наложиха законови промени за увеличаване на прокурорските правомощия, да завърже тесни връзки с ръководството на МВР в лицето на Богомил Бонев и екипа му и да си осигури медиен комфорт чрез тотален натиск върху издатели и главни редактори. През май 2000 г. дори влезе в сила поправка в Закона за съдебната власт, придобила бързо обществена известност като ,,Закон анти-Куцкова\", тъй като беше пряка реакция на оповестеното през април 2000 г. намерение на съдия Нели Куцкова като член на ВСС да предложи образуване на дисциплинарно дело срещу прокурор (Николай Колев, към този момент считан за дясна ръка на Филчев). В обстановка на остър конфликт, чувствайки се неподкрепен, освен от малка група съмишленици, Румен Янков избра да напусне ВКС и да отиде в Конституционния съд (КС). За много хора в съда постъпката му бе тежък удар, защото Янков се беше превърнал в лице на отпора срещу деградацията и подчиняването на правосъдието. Но реакцията му до голяма степен беше провокирана от чувство на безсилие. Може би най-точна картина дава един от най-близките му приятели Благовест Пунев: Най-силната страна от личността му беше неговата вътрешна свобода. Той беше напълно лишен от всякакъв конформизъм, дори в минимална степен, не се подчиняваше на обстоятелствата, не се съобразяваше с тях, а им се противопоставяше, беше прям и директен. Неговият нравствен максимализъм до голяма степен обяснява личността му, но също така – и диаметрално противоположното, полярно отношение, което хората имаха към него – или го приемаха като морален коректив, или тотално и яростно го отхвърляха\". Мандатът на Румен Янков в Конституционния съд започна през октомври 2000 г. и приключи през есента на 2009 г. В КС той поведе други битки, но все със същата кауза – отстояване на държавността, върховенството на правото и независимостта на съда. Написа решения, определения, особени мнения и становища, които са отделна, специфична част от българската конституционна юриспруденция. От негова гледна точка рецептата е проста: \"Като имаш теза, е много лесно да пишеш. Иначе, ако не е истина, и Шекспир да си, пак нищо няма да се получи\". Много често се цитира един от неговите съвети към стажантите в съда в характерния му афористичен стил: \"Като вземеш един казус, първо го претегли със сърцето си. Каквото ти каже то, после лесно ще го облечеш в юридическа форма\". Всъщност това е може би най-краткото и най- картинното обяснение на антипозитивизма в правото. Не беше добър администратор, но беше еталон за съдия. И същевременно подходът му към правораздаването беше изключително прагматичен – работа, която трябва да се свърши, за да се въздаде справедливост. Имаше невероятна устойчивост на властта, беше имунизиран срещу предизвикателствата ú. Защото за него властта беше отговорност, задължение да бъдеш перфектен, да носиш много по- тежко бреме, да си налагаш по-големи ограничения и да си еталон и в професионален, и в морален план. Румен Янков почина на 13 ноември 2010 г. след тежко и продължително боледуване. Ако зависеше от него, тази книга никога нямаше да излезе. Той не желаеше публичност, не позволяваше дори да бъде сниман и да се тиражират снимки с негово участие. Не се явяваше на публични събития, не приемаше покани за чествания, конференции и всякакви официални прояви, дори когато заемаше едни от най-високите постове в държавата – начело на Върховния съд, на Върховния касационен съд и на Конституционния съд. Не ползваше коли, охрана и никакви властови привилегии, ненавиждаше \"обуначването\" на властта. Не би позволил да се пише за него. Дано да ни прости!", "date": "2017.09.30", "title": "Професия Съдия"}
{"url": "http://www.dnevnik.bg/analizi/2017/09/30/3050485_alfonso_sabela_italianski_magistrat_borbata_s_mafiiata/", "text": "В момента Сабела е съдия в Неапол.  Роден в сицилианския град Бивона започва кариерата си като адвокат. В началото на 90-те години на миналия век, вече като магистрат в Палермо, той се включва активно в най-мащабната битка на държавата срещу мафията, позната като операция \"Чисти ръце\". За няколко години Сабела успява да проследи, арестува и осъди повече от сто мафиотски босове, сред които Багарела, Бруска, Кунтрера. От 2000 г. се мести в Рим и работи в Министерство на правосъдието - първоначално като магистрат за връзка с комисията \"Антимафия\", а след това и като началник на инспектората на затворническата администрация. След закриването на отдела в края на 2001 г. той е назначен като съдия във Флоренция. Доказал честността си и ефективността срещу мафията, в края на 2014-та е назначен лично от кмета на Рим Иняцио Марино за съветник по законността и прозрачността в управлението на обществените финанси. Заедно със сформирания от него екип, полага огромни усилия да прочисти града от корупцията, обхванала и политиците, и бюрокрацията. В София той се срещна и с кмета на столицата Йорданка Фандъкова.  - Със сигурност трябва да вярваме в тази възможност, защото ако изобщо си поставяме по този начин въпроса, значи сме обезверени и всяко действие е излишно. Държавата има възможност да се справи с тези страшни феномени. Трудно е много, но не е невъзможно. Може да звучи парадоксално, но борбата с мафията се оказва по-лесна, защото мафиотите могат да бъдат идентифицирани, докато борбата с корупцията е по-деликатна и по-трудна от тази гледна точка. Знаем какви механизми ползват, но не знаем кои са те. Знаем, че са сред висшия елит на администрацията и властта, но по-трудно можем да ги назовем. В това се състои разликата. - Държавата може и трябва да се справи с това, аз винаги съм поддържал тази теза. Работих там само 10 месеца, но знам, че със сила държавата няма да спечели борбата корупцията. Със сила означава да се намесва магистратурата и разследващите органи, защото това значи, че вече имаме факти, имаме извършени престъпления. Аз съм убеден, че трябва да се работи превантивно, за да не се стига до тези разследвания. Как се стига до това решение: като се работи и се назначават ценностни, достойни, честни хора, които ръководят държавната администрация. Пак подчертавам, трябва да се работи по превенцията, а това става в няколко посоки - много повече проверки в самата държавна администрация, да има непрестанен контрол по всички обществени поръчки от момента на създаване на условията за кандидатстване, по време на самото кандидатстване, по време на подписване на договорите и по време на изпълнението на поръчките, а не след това като сме видели какво се е случило. В това е смисълът. - Със сигурност трябва да се улеснят процедурите, защото има много бюрокрация. Моето мнение е, че трябва да се централизират услугите. - Със сигурност това би помогнало. В Италия се създаде такъв орган, който е независим и работи във всички посоки и може навсякъде да провери дали има механизми, които водят до корупционни схеми и да ги констатира. Това би могло да бъде от полза. Това е един независим орган, той не се отчита пред никого. - Още с първите думи, които разменихме с г-жа Фандъкова, която много любезно ни отдели близо 45 минути време, разбрах, че проблемите, които има тя са много сходни с тези, които имах аз в Рим. Това, което мога да кажа - аз го споделих с нея, че тя е в по-облагодетелствана позиция, отколкото беше кметът на Рим, с когото аз работих - Иняцио Марино. Той беше много достоен човек, но не можа да оцени колко крехка е неговата структура - администрацията, и колко е податлива тя на нечестни, престъпни намерения. Докато г-жа Фандъкова много ясно си дава сметка, тя е била кмет вече два мандата. От тази гледна точка казвам, че е облагодетелствеаа, защото механизмите, от които могат да поникнат тези външни вредни сили, на нея са ѝ вече ясни. - Докато работих в Палермо, посветих седем години на битката с мафията и считам, че спечелих от това, което направихме заедно с колегите ми. Заловихме много босове - над 1 000, през тези години. Има хора, които лежат в затвора - смятам, че обезсилихме до голяма степен Коза Ностра през онова време. Но за да постигнем това, се наложи да ги опознаем много добре, да влезем в тяхното мислене, да започнем да мислим като тях. Без това е невъзможно да ги заловиш и да ги изправиш пред съда. Трябваше да ги опозная много добре, за да не могат да ме изненадат с нещо. Затова казвам, че след това не бях изненадан от нищо в поведението им. Разбира се, всеки е отделен индивид и има своите особености като човешко същество, но не бях изненадан след това. - В битката с мафията в Палермо считам себе си за победител, защото целият списък с мафиоти, които държавата търсеше от години, го бях изпълнил. Ние ги бяхме арестували, обвинили и осъдили. От борбата ми с корупцията в Рим - тези 10 месеца, не се чувствам победител, по-скоро се чувствам победен. Защото ние положихме началото, направихме много предложения, изяснихме някои механизми и започнахме да работим в тази посока, но след 10 месеца имаше политическа смяна и самият кмет беше загубил доверието на избирателите и се наложи да се оттеглим. А след това нашите промени не бяха приети и нещата се върнаха по старому. Ако мога да обобщя така: докато бях в Палермо аз знаех кого търся, поименно знаех всички мафиоти, трябваше само да ги намеря. Обратното - докато работих в Рим, аз знаех къде се намират по принцип хората, които търся, но не можех да разбера кои са те, не можех да ги назова. Защото там всичко е много по-размито, много по-префинена е корупционната практика. Има съществени разлики в борбата с различните феномени. - Имам загуби в личен план. При първата си борба срещу мафията разбих живота на семейството си. Бях принуден да изпратя съпругата и детето ми в Милано, за да не са при мен. Живеех непрекъснато прикрито, преместваха ме с блиндирани коли, фургони и подобни, за да не се знае къде съм. Живеех сред торби с пясък по прозорците. Това не беше живот. В Рим беше по-спокойно, но вече бях с нарушено здраве, сложиха пейсмейкър на сърцето ми. Загубих пари - защото се бях отказал от половината от заплатата си в качеството ми на съветник на кмета по борбата с корупцията. Навлякох си много неприятели. Защото сред тези, които ти се усмихват, очевидно има такива, които се занимават с корупция... - Ако ме поканят в общината в Рим да работя като специалисти по борбата с корупцията и ако имам свободата, която имах с предишния кмет Иняцио Марино - да, бих се върнал. - И двете неща са еднакво значими, не може едното да се бори само, трябва да се работи в двете посоки. От едната страна магистратурата осветява тези феномени, с които ние трябва да се борим и ги наказва. Но без намесата на държавата, без превантивната работа, без назначаването на стойностни, достойни, честни хора на подходящи постове и без контрол тази битак няма как да я спечелим. Това, което ме притеснява, е, че всички или ние, също и в България, имаме нужда това да стане днес. Да не го отлагаме и да ен позволяваме тези феномени да бъдат изтласкани от популизъм, който е пагубен за общността. Затова нямаме време да отлагаме - борбата трябва да се води днес и сега. - Най-тъжното нещо е убийството на 12-годишно момче, което мафията първо беше отвлякла и го беше държала две години и накрая го уби, а ние не успяхме да го спасим. Не мога да отърся съзнанието си от това. - Пожелавам си да имаме честни администрация и политици с визия за бъдещето, което да бъде само и единствено в полза на общността.", "date": "2017.09.30", "title": "Алфонсо Сабела, италиански магистрат: Борбата с мафията е по-лесна от тази с корупцията"}
{"url": "http://www.dnevnik.bg/kultura/2017/09/30/3051051_poznavate_li_skritite_bogatstva_na_stolichnata_ul/", "text": "В зона за изкуство или в духовна общност се очертава да се потопим, ако се включим в хепънинга \"Европа в една софийска улица\" днес, 30 септември? Мястото е улица \"Самуил\" – между преките \"Денкоглу\" и \"Солунска\". Защо точно там? Ами защото се съсредоточават 4 галерии (едната ще се открие по време на събитието), къщата \"Борис Христов\", живели са и живеят музиканти: Димитър Ненов – композитор, пианист, архитект, човек на науката, живял в Германия (домът му е на \"Бистрица\", ъгъла със \"Самуил\"), Емил Табаков – диригент, кавалджията Теодосий Спасов, пианистката Полина Антонова, композиторът Георги Арнаудов, малко по-нататък Анатоли Кръстев. Всички те са пряко обвързани с Европа чрез изкуството си. Това богатство ще извади на показ проекта на фондация \"Въпреки\", за който от 11 до 19 ч. улицата ще затвори за коли и ще отвори за изложби, концерти, скулптури на улицата и срещи с хората, формирали нейния дух. \"Това е отдавнашно наше желание – винаги сме се стремили да събираме изкуствата. Да не бъдат разграфени – всяка гилдия отделена от другата, а да се създават връзки между тях. От една страна, хората на изкуството, а от друга, тези които гледат. Да се възприема всичко като едно цяло\", разказва за идеята на фондация \"Въпреки\" Стефан Джамбазов, един от организаторите. \"Изкуството в различните области да става като единно духовно пространство. А на тази улица някак си се получава, при това съвсем естествено.\" Идеята им е не да насаждат избрано място, където да се направи събитието, а обратното – да извадят от мястото неговата истинска същност. Към инициативата ще се присъединят и още галерии, от другата страна на \"Солунска\", арт лаборатория \"Къщата на куклите\", която ще участва работилница за изработка на кукли. И както казва Стефан, \"Обикновено като се правят такива събития, се цели да са много и да са на различни места. Да, ама се губи центърът. А ние сме с Аристотеловия принцип – имаме център. Улица която събира различни изкуства. Струва ми се, че така, както сме направили програмата и цялостното участие, има особен вид драматургия – развитие във времето. Като документалист винаги смятам, че нещата в живота ги има, просто трябва да ги извадиш. Тук се получава. Ние не привнасяме, а се опитваме да вадим. Надяваме се да има хора, публика. Не за друго – няма вход и щандове, въпросът е те да присъстват, това да ги провокира и да се усетят като хора, които са част от Европа.\" На всеки час след 11 ч. ще има по нещо: музика на живо по средата на улицата (с челистите Анатоли Кръстев и сина му Атанас), срещи с Емил Табаков и Джо Арнаудов за музиката на една от най-светлите ни личности в българската култура Димитър Ненов; концерт на Теодосий Спасов в двора на музея \"Борис Христов\". Ще оживят и ще засвирят скулптурните инструменти на младите автори Мартиан Табаков и Мартин Трифонов от иновативния им проект \"Музикални скулптури\". Сред участниците ще се включат и учениците от Националната гимнация по приложни изкуства \"Св. Лука\". На този ден и най-новата галерия \"Интро\" е избрала официално да отвори врати. Ще го направи с последните платна на големия майстор на индивидуалния графичен език - художникът Иван Газдов. В контекста на празника на изкуствата и галерия \"Астри\" ще открие изложба на българката Милена Матева, която живее в Испания, в галерия \"Париж\" пък художникът Петър Димов ще представи сюрреалистичните си сюжети с оригинална техника под заглавие \"Голямото пътуване\". А в \"Контраст\" вече е открита изложбата на италианския скулптор Нунцио Биббò. Така нагледно ще се получат връзките между изкуствата, а ние всички - и зрители, и създатели, ще сме центъра на преживяното.", "date": "2017.09.30", "title": "Познавате ли скритите богатства на столичната ул. \"Самуил\"?"}
{"url": "http://www.dnevnik.bg/gradska_sreda/2017/09/30/3050792_stolichnata_obshtina_obmislia_dali_da_vuvede_noshten/", "text": "Предстои Столичната община да реши дали да въведе нощен градски транспорт. По-късно ще бъдат определени линиите, по които ще може да се пътува нощем. Цената на билета също ще бъде определена по-късно, защото зависи от това колко хора ще ползват услугата. Това казва зам.-кметът на София по транспорт Евгени Крусев пред \"Дневник\". През юли \"Спаси София\" започна да събира подписи в подкрепа на идеята, за която работи отдавна. Досега около 26 хил. граждани са се подписали \"за\" нощен транспорт. Подписката ще продължи и в първата седмица на октомври, казаха от \"Спаси София\" за \"Дневник\". От организацията предлагат 7 линии, които осигуряват връзка от центъра на София до крайните точки на града в кварталите \"Бояна\", \"Гоце Делчев\", \"Студентски град\", \"Младост\", \"Дружба\", \"Враждебна\", \"Орландовци\", \"Надежда\", \"Обеля\", \"Люлин\", \"Западен парк\" и \"Овча купел\". По думите на Крусев Центърът за градска мобилност е започнал проучвания за възможностите за въвеждане на услугата. Направено е социологическо проучване. Целта е да се провери колко хора биха ползвали градски транспорт през нощта, колко често биха го правили и каква цена са склонни да плащат затова. Цената ще зависи от това колко хора ще се возят нощем, като колкото са по-малко, толкова ще бъде по-скъп билетът. Евгени Крусев казва, че едва след като общината вземе решение за въвеждане на нощен транспорт ще започнат разговори с транспортните оператори кои линии биха покрили най-много от ключовите точки в града и биха били най-удобни за гражданите. Наземният градски транспорт в София се обслужва от две общински и четири частни дружества, като на всяко едно от тях Столичната община плаща всяка година на база изминати километри. \"Столичен електротранспорт\" обслужва трамваите и тролеите, а автобусните линии са разпределени между общинското дружество \"Столичен автотранспорт\" със 70 линии, частните  \"Карат-С\" с 15 ,  \"МТК Гроуп\" със 17  и \"Еридан транс\", която обаче обслужват само линия 260.", "date": "2017.09.30", "title": "Столичната община обмисля дали да въведе нощен градски транспорт, \"Спаси София\" събира подписи"}
{"url": "http://www.dnevnik.bg/zelen/2017/09/30/3049280_praznik_na_slamata_shte_ima_v_malo_buchino_v_nedelia/", "text": "В неделя (1 октомври) на обяд започва Празникът на сламата, организиран за четвърта поред година от фирмата за биопродукти \"Хармоника\". Есенното празнуване на плодородието ще продължи до късно вечерта (21 ч.) на поляната пред мандрата в Мало Бучино. Организаторите обещават забавления и игри на открито, детски работилници, вкусна храна и музика за възрастни, деца и домашни любимци,. Всички посетители ще могат да разгледат мястото на производство и да научат подробности от главния технолог Тома Баятев. \"Отваряме вратите на мандрата всяка година като жест към нашите съмишленици и клиенти, които имат въпроси или биха искали да видят с очите си къде се правят продуктите ни\", казва Любомир Ноков, един от създателите на фирмата. \"Празнуваме още една събрана реколта. Това са продуктите, на които ще разчитаме през следващата година.\" Гостите ще могат да изпробват електрическия модел на BMW i3 и на MINI Countryman Plug-in хибрид. Конкурсът за домашно приготвена храна тази година ще е с пет категории: лютеница, сладко, баница, квасен хляб и ракия.", "date": "2017.09.30", "title": "Празник на сламата ще има в Мало Бучино в неделя"}
{"url": "http://www.dnevnik.bg/sport/2017/09/30/3049964_ana_karasko_-_mujkoto_momiche_koeto_mechtae_da_se/", "text": "\"Аз съм комплексен състезател, който не прави много грешки и се справям с лекота на бързите писти\". Така започва разказа си Ана Караско - най-свежото и любопитно лице в моторните спортове. Eдва на 20 години Караско успя да запише името си в историята на спорт, изцяло доминиран от мъжете. Младата испанка стана първата жена с победа в състезание от световен шампионат по мотоциклетизъм. Караско направи историческото постижение на 17 септември в седмия кръг от световните серии Суперспорт 300 на пистата в Алгарве, Португалия. Тя триумфира драматично след финален спринт в последните метри, като изпревари с половин десета италианеца Алфонсо Копола и испанеца Марк Гарсия. След невероятния си успех тя призна, че ѝ е трябвало време, за да осъзнае какво е постигнала. Усещането да бъде в центъра на обектива е новост за Караско, но испанката е готова да се изправи пред предизвикателството. \"Много съм щастлива от резултата. Осъзнах какво съм постигнала, но истината е, че се претоварих. Не спрях да получавам поздравителни обаждания и послания след края на състезанието. Честно казано нямах време да ги прочета, но благодаря на всеки един\", каза Караско пред \"Мундо депортиво\". Страстта към моторите и зареждащата сила на семейството Докато момичетата в квартала си играят с кукли, Караско предпочита моторите... но не играчките. Испанката разказва, че се е запалила по моторните спортове от баща си, още когато е била на три години. На шест тя започва да участва в състезания, като веднага прави впечатление със силното си каране. \"Баща ми е бил пилот на младини, а по-късно работи като механик. Имам брат и сестра и на всички ни харесват моторите. Баща ми взе мотор на сестра ми, която е по-голяма с две години. Качих се на него и веднага се запалих\", разказа Караско.  Испанката определя семейството като неизменна част от живота си, което ѝ дава сили и подкрепа в състезанията. \"Обикновено пътувам с отбора, но понякога идват на състезания, които са близо до дома. Беше страхотно да изживея с тях първата ми победа в състезание от световния шампионат\", допълни 20-годишната испанка. През 2013 г. Караско дебютира в Moto3 на 16 години и стана първата жена, която печели точки в шампионата. В следващите три сезона тя записва общо 46 старта в най-ниския клас. В началото е гледана с недоверие от другите състезатели, но постепенно започва да утвърждава позицията си сред мъжете. \"Когато за първи път излязох на голямата сцена на 16 години, беше учудващо за всеки. Оттогава минаха четири години и всички свикнаха с присъствието ми\", каза Караско. Мечтата за участие в MotoGP От 2017 г. испанката се състезава в Суперспорт 300. Първенството се провежда за пръв път тази година, като включва всички европейски писти от Световния супербайк шампионат. Два кръга преди края Караско вече мисли за следващия сезон. Неин приоритет е да се бори за титлата. Дългосрочната мечта обаче е свързана с преминаване на пътя до MotoGP. \"В момента се чувствам добре в този шампионат, но бих искала някой ден за стигна до MotoGP. Бях вече в Moto3 и искам да го направя отново, за да се боря за мечтата си да участвам във високия клас\", споделя Караско. Бъдещето на жените в \"мъжкия свят\" Караско не е първата жена в мотоциклетните спортове, но нито една преди нея не е постигала победа. Испанката е едва на 20 години и вероятно тепърва ще се говори за нея. Караско заявява, че ще се радва повече жени да се включат в света на моторите. \"Жените никога няма да са мнозинство в моторните спортове и това е ясно. Мисля, че броят им ще се увеличи, но световният шампионат е на високо ниво, което го прави доста изискващ\", каза Караско. Организаторите на Световния супербайк шампионат приветстват идеята да участват повече жени в надпреварата, като са готови да им дадат шанс. \"Искаме нещата да се получат. Вече сме виждали жени, които се справят много добре в други спортове. Мисля, че те имат нужда да им се даде възможност. Ако се справят добре, независимо дали са мъже или жени, състезателите имат опция за развитие в други категории\", заяви директорът на Световния супербайк шампионат Грегорио Лавила. Караско вече пише своята приказката. И докато разгръща нови страници, вероятно вдъхновява и други жени да се осмелят да премерят сили с мъжете в моторните спортове. Дори само с постигнатото дотук, испанката заслужи уважението и направи първите стъпки. Но до MotoGP пътят е дълъг.", "date": "2017.09.30", "title": "Ана Караско - мъжкото момиче, което мечтае да се състезава в MotoGP"}
{"url": "http://www.dnevnik.bg/sport/2017/09/30/3051099_rusel_uestbruk_podpisa_nai-skupiia_dogovor_v/", "text": "Гардът на \"Оклахома сити тъндър\"  Ръсел Уестбрук  подписа нов 5-годишен договор с тима, на стойност 205 млн. долара, съобщи ESPN. Контрактът е най-скъпия в историята на НБА. Той ще влезе в сила от сезон 2018-19, a парите, които има гарантирани по настоящия си договор, Уестбрук ще заработи общо 233 млн. до сезон 2022-23. Агентът на баскетболиста Тад Фучър, който представлява Wasserman Media Group и генералният мениджър на \"гръмотевиците\" Сам Прести са финализирали сделката в петък следобяд. Идеята на двете страни е била да обявят сделката в неделя на събитие на отбора, но Уестбрук се изпусна на тренировка в петък. Благодарение на новия колективен договор на играчите в НБА, Уестбрук има право като играч ветеран да подпише удължаване с пет години за общо 35% от тавана на заплатите в отбора. Към максималния му договор от 205 млн. долара се добавя и заплатата от 28 млн. долара, която ще получи тази година. Само за сезон 2018-19, от който започва да действа новата сделка, заплатата на гарда ще бъде 35.3 милиона. \"Ние сме изключително щастливи да имам спортист, състезател и човек като Ръсел, който носи нашия еип\", каза Прести. \"Да успеем да подпишем нов договор и да го бетонираме като лидер на отбора е нещо невероятно. Той ще започне своя десети сезон в Оклахома, а аз съм изключително благодарен на Ръсел, на неговото семейство, на нашия собственик за подкрепата, която демонстрират към \"Тъндър\". Уестбрук също направи изявление около новия си договор. Той увери всички, че няма друго място, на което иска да бъде в този момент. \"Когато играеш в \"Оклахома сити\" ти играеш пред най-добрите фенове в света и аз нямам търпение да дам всичко от себе си за тях\". Гардът  беше избран за MVP на редовния сезон в НБА , след като записа исторически сезон. Той имаше средно по трипъл-дабъл с 31.6 точки, 10.7 борби и 10.4 асистенции на мач, като е едва втория състезател с подобно постижение. Общо през сезона Уестбрук записа трипъл-дабъл в 42 мача, с което счупи 55-годишния рекорд на Оскар Робинсън, който записа с един по-малко за \"Синсинати роялс\" през 1961-62 г. Лидерът на \"Оклахома\" направи и най-резултатния трипъл-дабъл със своите 57 точки, 13 борби и 11 асистенции в мача срещу \"Орландо меджик\". Новината за новия му договор е ключова, след като през лятото \"Оклахома сити\" успя да си гарантира привличането на две големи звезди – Пол Джордж и  Кармело Антъни . От \"Тъндър\" смятат, че с тази тройка могат да нарушат хегемонията на \"Голдън стейт уориърс\" в Западната конференция.", "date": "2017.09.30", "title": "Ръсел Уестбрук подписа най-скъпия договор в историята на НБА"}
{"url": "http://www.dnevnik.bg/analizi/2017/09/30/3050946_bulgarskiiat_driim_tim_zashto_nai-loshite_produljavat/", "text": "По повод на скандала с роднинските назначения, които депутатът от ГЕРБ Делян Добрев е направил в Хасково си припомних някои от прозренията на Фридрих Хайек в \"Пътят към робството\" (1945г.).  Изследвайки въпроса защо по правило \"най-лошите се издигат\" в едно тоталитарно общество (без значение дали става дума за нацистка Германия или за съветска Русия), Хайек извежда три основни причини. На първо място, тоталитарният водач трябва да разчита на голяма група от хора със сравнително еднакви възгледи. Искаме ли да намерим група с висока степен на еднообразие \"трябва да се насочим към слоеве с по-нисък морал и занижени интелектуални стандарти, в които преобладават по-примитивни нагони\" (стр.56, тук и по-долу цитатите са по българския превод на краткия вариант на книгата, вж. Фр. Хайек (2004)  , София: \"МАК\").  Второ, тоталитарният водач \"трябва да спечели подкрепата на покорните и наивните, без собствени убеждения, готови да признаят конфекционни ценностни системи за свои, стига само достатъчно силно и постоянно да им се набиват в главите\", стр. 56). Не на последно място, третата причина се състои в това, че за да изгради сплотена група лидерът по необходимост стъпва върху общите човешки слабости, в частност върху безкритичното демонизиране на врага (вж. стр. 57). Прозрението на Хайек за начина, по който се сформира \"елитът\" и \"йерархията\" в такива колективистични общества, направлявани от икономическото планиране, важи с пълна сила и за социалистическите страни в бившия Източен блок. Любопитен е фактът, че австрийският икономист счита, че за да се проявят тези негативни механизми за подбор е достатъчно да имаме лидер и общество, които \"клонят към тоталитаризъм\" (стр. 55).  Разбира се, срещу Хайек могат да се отправят възражения. Например, далеч не е сигурно, че високо образованите индивиди ще бъдат имунизирани срещу вируса на конформизма и непременно ще са безупречно нравствени и добродетелни. Нямам намерение в този кратък текст да навлизам в дебрите на политическата философия. Факт е обаче, че непотизмът (впрочем, понятието препраща към хитроумни практики, към които прибягвали представители на клира на католическата църква през Средновековието), или по нашенски казано При това не само по времето на социализма. Принципът е налице преди 9-ти септември 1944г; жив е той жив е и през последните 28 години на формално изграждане на демократична политическа система, базирана върху достиженията на либералния конституционализъм и свободния пазар. Изглежда, проблемът не е операционен, както биха казали програмистите, а на ниво хардуеър.  Решението преминава през осъзнатата необходимост от вътрешна промяна на индивидуално ниво; панацеята не е в повърхностната замяна или модифициране на политическия \"строй\", а в отказа от духовно робство. Американският конституционализъм, например, би бил безсмислен без принципа за съпротива срещу произволната власт. \"Дървото на свободата трябва от време на време да бъде напоявано с кръвта на патриоти и тирани\", отбелязва Томас Джеферсън. Вижте, съпротива не означава непременно саморазправа или насилие. Често е достатъчно да дръзнеш да откажеш да приемеш безобразното за норма.  Най-силното доказателство за виталността на принципа на непотизма в България е специфичният феодализъм, чийто гнет най-силно се усеща в малките населени места. Нека не се заблуждаваме. Това далеч не е патент само на ГЕРБ, както се опитва да ни убеди лидерът на БСП Корнелия Нинова с разкритията си. Стига ни да си припомним последните избори, в които много от \"новите, млади лица\" в листите на Столетницата бяха генетично свързани с до болка познати физиономии, вече с побелели коси, градящи стабилни соц. кариери от десетилетия. А какво да кажем, например, за ролята на политическия мениджмънт и инженерство, практикувани от ДПС в община Доспат? Повсеместно партиите използват сходен инструментариум: от една страна електоратът е подкаран към кошарата и дисциплиниран чрез техниките на купения и корпоративен вот, а от друга, пастирите се подбират основно от редиците на \"нашите хранени хора\".  Често се повтаря, че през последните три десетилетия, според различни оценки между 1.5 и 2 млн. българи са емигрирали. Забравя се обаче, че това което е мотивирало и продължава да дразни много от тези, които избират \"Терминал 2\" далеч не е само ниското заплащане на труда. Липсата на сигурност на работното място, убеждението, че образованието, квалификациите, както и личното старание нерядко са последното, което работодателите взимат предвид, са също толкова важен стимул за напускането на потъващия кораб.  Връщайки се към конкретния злободневен казус (\"кумгейт\", \"Добревгейт\", без значение как ще го наричаме), Защото всичко е ОК и според г-н Добрев, който се гордее със своя \"дрийм тим\", и според неговите \"приближени\". Проблемът е и в това, че оставките се подават не защото уличените са се разкаяли, а защото това била \"политическа атака\", извършена под патронажа на кмет, който решил да бъде лоялен към друга политическа сила. Атаката е факт, но тя далеч не означава, че обвиненията не са достоверни. Тревожно е и в това, че за да се обсъждат публично тези брадясали факти (\"Биволъ\" публикува материал по темата преди месеци) една котерия трябва да се сблъска челно с друга. Докато с действието или бездействието си потвърждаваме, че шуробаджанащината и \"връзчиците\" са норма и легитимно правило за кариерно развитие, корените им ще останат крепки и непоклатими. Отровните им плодове ще продължават да задушават и отравят крехките филизи на българския порив към демокрация.", "date": "2017.09.30", "title": "Българският \"дрийм тим\" – защо най-лошите (продължават) да се издигат"}
{"url": "http://www.dnevnik.bg/zdrave/2017/09/30/3050601_pochti_polovinata_aborti_po_sveta_se_praviat_v/", "text": "Общо 55.7 милиона аборта се извършват по света всяка година. Почти половината от тях обаче се провеждат в лоши условия или с остарели процедури, които застрашават здравето и живота на жените, които премахват плода. Това показва нов глобален анализ на Световната здравна организация, цитиран в \"Ройтерс\". Средно по около 25.5 милиона аборта на година са проведени извън официалната здравна система, т.е. извън адекватните здравни грижи и условия, преброява СЗО за периода от 2010 до 2014 г. Използват се все още и много инвазивни и рискови методи за прекратяването на бременността, които вече имат по-безвредни и щадящи алтернативи. Такива са практиките най-вече в Африка, Азия и Южна Америка, където са 97% от жените (24 млн.), които са преминали през процедурата с риск за живота и извън съвременните медицински стандарти. Около 47 хиляди не са оцелели. Това са общо 13% от смъртните случаи на бременни в света за една година. Световната здравна организация вижда пряка закономерност между риска за жените и правилата в съответните държави. В развитите страни, където доброволният аборт е позволен (общо 57), девет от десет случаи протичат без никакви усложнения, в болнични условия и без опасност за здравето на жените. Там където обаче има забрани (в 62 страни), бременните прибягват до нелегални \"частни\" процедури, които ги поставят в риск. Само 25% от абортите в тези държави преминават успешно - най-вече когато например се налагат поради медицински съображения и се извършват в лицензирано лечебно заведение. В изводите от анализа СЗО призовава да се вземат мерки срещу тревожната тенденция, като например се осигури по-добра информираност и достъп до предпазни средства срещу забременяване. Там където обществото би позволило - също и да се даде възможност на жените, които не искат бебе, да направят аборт в безопасни медицински условия вместо у дома си с подръчни материали или при местния знахар.", "date": "2017.09.30", "title": "Почти половината аборти по света се правят в условия, застрашаващи живота на жените"}
{"url": "http://www.dnevnik.bg/bulgaria/2017/09/30/3049194_supata_tom_iam_i_salatata_som_tam_-_s_tailandec_v/", "text": "Алекс Сирикет е на 38 г., а вече от 20 е готвач. Тайландецът от няколко месеца е в България. Работил е в Германия, Дубай, Африка. Главен готвач е на ресторант Royal Thai. Неговият су шеф ще представи кухнята на предстоящия в събота първи по рода си фестивал на открито за качествена храна и напитки - StrEAT Fest. Акцент ще бъде стрийт храната - шишчета и пролетни рулца Той отваря \"врати\" днес на 30 септември, тази събота, от 10:00 до 22:00 часа и е организиран от изданието \"Бакхус\". Всичко за него четете  тук . - Майка ми събуди този интерес у мен. Рецептите се предават от поколение на поколение. А освен това и баба ми, и майка ми са готвачи. Така че от доста рано реших, че искам и аз да стана готвач. Още на 14 години влязох в ресторант да гледам как се приготвя храната. Научих много от различни хора. - Не се чувствам по-различно от коя да е друга страна в Европа. Тук има сходни напитки, подправки. Хората са отворени за това да изпробват различни неща. Харесва ми и това, че времето не е твърде студено. Обичам да работя с чужденци. Приятелите ми тук са от различни страни. - Силните аромати и отчетлив вкус. Но тъкмо заради тях се налага да адаптираме кухнята за европейския вкус. За мен най-доброто е супата том ям и салатата сом там със зелена папая. Друго много популярно ястие е пат тай - оризови нудъли с месо или морски дарове и кълнове. Те представят добре този силен аромат, който се получава от добавените различни зелени подправки. Не като острите подправки в индийската и китайската кухня. Благодарение на това ястията са прости, но вкусни. - Не мисля. Защото всеки има индивидуален вкус за храната. - Лимонова трева. Много полезен продукт, използваме я много в тайландската кухня. Думите, които Алекс написа като определящи за отношенията между хората, са да се усмихваш приятелски.", "date": "2017.09.30", "title": "Супата том ям и салатата сом там - с тайландец в кухнята"}
{"url": "http://www.dnevnik.bg/bulgaria/2017/09/30/3051106_ministurut_na_otbranata_se_obiavi_za_novi_iztrebiteli/", "text": "Министърът на отбраната Красимир Каракачанов се обяви за покупката на нови изтребители, защото това би било по-изгодно за страната. В интервю за Нова телевизия той каза: \"Аз съм за това, ако купуваме, да купуваме нова техника. Стари самолети имаме и в много от случаите те са по-добри от старите, които ни предлагат\". По думите му с много по-малко пари, с цената на един нов самолет може да се ремонтира цялата или почти цялата бойна авиация. \"В Министерството на отбраната години наред са се правили изключителни безобразия при купуването на техника. Купувана е техника, за да могат да се прибират комисионни, а не да се обслужват интересите и способностите на армията\", каза министърът, но не пожела да назове имена, защото досега няма осъдени или съдени. Той посочи, че ремонтът на 15-те МиГ-29 ще бъде извършен този път без посредници, с пряко договаряне между министерството и РСК \"МиГ\". \"Направили сме меморандум, няма да има посредници. Няма да допусна да има далавера\", добави той. Според него е \"грехота към хората\" да не се използва техниката, която може до 2029-2030 година да бъде използвана. \"Със сравнително малко пари може да бъдат ремонтирани и МиГ-29, и Су-25 и L-39\", каза Каракачанов.", "date": "2017.09.30", "title": "Министърът на отбраната се обяви за нови изтребители"}
{"url": "http://www.dnevnik.bg/detski_dnevnik/2017/09/30/3029992_da_razbulish_sveta_na_zabravenite_princesi/", "text": "Засичала ли си някоя вечер в тъмното Принцесата на нощта? Случвало ли ти се е да си побъбриш с Луизет Амперсанд, да гледаш как танцува около огъня Рома Мануш или принцеса Фон Финти Флюшка? Принцеса Четвърт Луна, принцеса Дореми, принцеса Еднодневка Китайска – много от тях са се сврели дълбоко в подземието на някой дворец или нависоко в някоя кула. Толкова добре са се прикрили, че част от тях дори са забравили кои са. А те заслужават да бъдат преоткрити. Ето, събрано в един-единствен том, всичко, което знаем за тези принцеси – безизвестни, анонимни или изчезнали. Дворцови тайни, слухове, изповеди от будоара, омагьосани гори, мистерии, странни домашни любимци – всичко е описано, изрисувано и разбъркано. За теб остава само да поразровиш и да разбулиш света на забравените принцеси. И кой знае, може пък да откриеш и себе си? Шедьовърът на Филип Лешермейер и Ребека Дотремер, на който толкова години се радва целият свят, вече е в България. Една от емблематичните книги за съвременната детска литература \"Принцеси забравени и безизвестни\" на издателство \"Рибка\" е в превод на Маргарита Тодоринска.", "date": "2017.09.30", "title": "Да разбулиш света на забравените принцеси"}
{"url": "http://www.dnevnik.bg/zelen/2017/09/30/3048641_tazi_godina_arkticheskiiat_plavasht_led_namalia_do/", "text": "Арктическият плаващ лед тази година намаля до осмото най-ниско ниво, което е достигал. Това е много под средните стойности, но значително повече от рекорда за най-малко лед, поставен преди пет години, съобщиха от американската космическа агенция НАСА. Арктическият плаващ лед е заемал най-малка площ за сезона на 13 септември. Тази година арктическият плаващ лед постави рекорд за най-малко количество през зимата, а в края на юли стойностите му бяха близки до рекорда от 2012 г. По-хладният август обаче ограничи топенето максимално. Най-малката площ на леда тази година е била 1.58 млн. кв. км. Това е под средната стойност от 30 години, но с 1.25 млн. кв. км повече от рекорда през 2012 г. Подобни изследвания се правят от 1979 г. благодарение на данни от спътниците, обикалящи Земята. Именно и от тогава се след топенето на ледовете в района. Установено е, че няма година, в която територията на плаващия лед да не се смалява. Арктика е една от най-важните зони за охлаждането на планетата. Все повече изследвания свързват намаляването на плаващия лед там с промени във въздушните течения и следващите от това екстремни метеорологични прояви.", "date": "2017.09.30", "title": "Тази година арктическият плаващ лед намаля до осмото си най-ниско ниво"}
{"url": "http://www.dnevnik.bg/sport/2017/09/30/3051115_otborite_ot_formula_1_protestirat_sreshtu_preminavane/", "text": "Състезателният уикенд за  Гран при на Малайзия  още не е в разгара си, но напрежението между тимовете от Формула 1 вече е голямо. Причината обаче не е представянето на пистата на най-добрите пилоти или битката за титлата, а един от ключовите хора във ФИА Марчин Будковски. В началото на седмицата Международната автомобилна федерация обяви, че полякът напуска писта си на шеф на техническия отдел към Формула 1 с незабавен ефект. Будковски е съобщил, че в продължение на три месеца ще се отдаде на градинарство. Това обаче доведе до голямо недоволство сред водещите отбори, защото специалистът е свързан с преминаване в \"Рено\" за сезон 2018. Основният проблем е, че на досегашния си пост Будковски имаше постоянна комуникация с отборите от Формула 1, които изпращаха до него запитвания за техническите си идеи. Те му представяха и различни концепции за болидите си за следващата година. Сега тимовете от Формула 1 се притесняват, че Будковски може да разкрие тайните им на пряк съперник. Неслучайно в петък вечер в падока се състоя среща между част от останалите отбори в шампионата. Маурицио Аривабене от \"Ферари\", Тото Волф от \"Мерцедес\", шефът на \"Ред Бул\" Кристиан Хорнър, техническият директор на \"Уилямс\" Пади Лоу и Боб Фърнли от \"Форс Индия\" обсъдиха ситуацията. \"Аз мисля, че имаме много сериозен проблем, ако той премине в един от отборите. Марчин заемаше позиция, която е свързана с огромно доверие от отборите във Формула 1. Той е бил в нашите въздушни тунели, знае много за колите ни за 2018 г.\", каза Хорнър. Според него, ако това се случи отборите ще загубят доверие във ФИА като ръководен орган на спорта. \"По този начин ще се загърби всякакво спортсменство, това е недопустимо\". Шефът на \"Мерцедес\" Тото Волф пожела успех на Будковски в кариерата му, но повдигна сериозни въпроси към ФИА: \"Получихме мейл от Чарли (Уайтинг, рейс директорът на Формула 1 – бел. ред.) и разбрахме, че Марчин напуска. Нима ФИА разрешава толкова лесно на своите служители да си тръгнат и след известно време да подпишат с някои отбор\". Шефът на \"Форс Индия\" Отмар Шафнауер призова Будковски да не започва работа през 2018 г., защото по този начин това ще донесе нечестно предимство на \"Рено\" за следващия сезон. \"Аз очаквам той да си почива поне една година. Три месеца не е нищо, така той ще може да помогне по развитието на колата за следващия сезон\". Проблемът ще бъде обсъден на следващата среща на Стратегическата група на ФИА с отборите от Формула 1. Дотогава обаче се очаква официална позиция от петте отбора, които се срещнаха в петък в Малайзия. Изненадващото е, че покана нямаше за екипа на  \"Макларън\" , който от следващата година ще използва двигатели \"Рено\". Другите тимове, които не участваха освен заводския тим на французите бяха \"Торо Росо\", \"Хаас\" и \"Заубер\". \"Ферари\" зададе темпото преди квалификацията Кими Райконен и Себастиан Фетел бяха най-бързи в третата свободна тренировка за  Гран при на Малайзия . Пилотите на \"Ферари\" дадоха най-добрите времена на \"Сепанг\" в последния час за подготовка преди квалификацията и затвърдиха отличното си темпо от петъчния ден. Райконен записа най-бързата обиколка от 1:31.880, докато съотборникът му беше с 0.162 от секундата по-бавен. Изненадващо в края на сесията  Фетел  се прибра в бокса заради технически проблем. Германецът се готвеше за серия от бързи обиколки, но изведнъж започна да се движи с много ниско темпо и се прибра в бокса. Германецът ще получи нов двигател за квалификацията по-късно днес, след като стана ясно, че проблемът му е електрически. Агрегатът ще бъде последната версия на \"Ферари\" с подобрения, които бяха забавени и се очакваше да бъдат монтирани в болида за Гран при на Япония след седмица, или дори за състезанието в САЩ на 22 октомври. Това е и четвърти двигател за Фетел през сезона, който е последният разрешен от правилника. Ако германецът използва нов агрегат в оставащите състезания до края на сезона ще получи наказание от 10 места на стартовата решетка за следващите надпревари. На трето място завърши Даниел Рикардо с \"Ред Бул\", който беше много близо до Фетел. Австралиецът изостана с 0.211 от Райконен. По-сериозни проблеми имаха пилотите на \"Мерцедес\" Валтери Ботас и Люис Хамилтън. Двамата направиха най-много обиколки сред водещите тимове, защото отново не бяха доволни от баланса на болидите си. Ботас завъртя 24 тура, а най-доброто му време беше 1:32.329, с близо половин секунда по-слабо от сънародника си. Хамилтън изостана с 0.659 от Райконен, като направи 20 обиколки в третата тренировка. \"Не се намираме там, където искаме и очевидно не сме направили стъпка напред от петъчния ден, както всички се надявахме. Още имаме работа за вършене\", коментира веднага след края на сесията Тото Волф пред Sky Sports F1. Точно зад пилотите на \"Мерцедес\" се нареди Макс Верстапен, който беше много близо до Хамилтън. Холандецът обаче нямаше късмет при някои от опитите си за бързи обиколки. Сесията приключи със сблъсък между Джолиън Палмър и Верстапен, които имаха контакт на последния завой. Рожденикът Верстапен, който навършва 20 години завори траекторията на британеца, което доведе до поражения по болида на пилота на \"Рено\". Квалификацията за Гран при на Малайзия е от 12 часа българско време.", "date": "2017.09.30", "title": "Отборите от Формула 1 протестират срещу преминаване на шеф на ФИА в \"Рено\""}
{"url": "http://www.dnevnik.bg/sviat/2017/09/30/3051127_zdravniiat_ministur_na_sasht_podade_ostavka_sled/", "text": "Министърът на здравеопазването на САЩ Том Прайс подаде оставка вчера, след като скъпоструващите му пътувания предизвикаха вътрешноведомствени и парламентарни проверки и разгневиха президента Доналд Тръмп, предават \"Асошиейтед прес\" и БТА. \"Политико\" - изданието, което разобличи прекомерните разходи на Прайс за пътуване, преброява най-малко 26 пътувания на здравния министър с частни самолети за осемте месеца от началото на годината. Според изчислението те са на обща стойност над 400 хил. долара. Особено скандално било пътуване от Вашингтон до Филаделфия със самолет, нает за 25 хил. долара, макар че между двата града има многобройни редовни полети, а разстоянието е едва малко над 200 км. Използвал също служебни полети до Нашвил, Тенеси, за да обядва със сина си. Публикацията предизвика ревизия от офиса на главния инспектор на здравното министерство, която да установи дали пътуванията на министъра са нарушили федералните правила, задължаващи държавните служители да минимизират разходите. Надзорната комисия на Камарата на представителите продължи проверката като изиска данни за пътуванията също и на сулжителите от Белия дом и от 24 други министерства и агенции. Първоначално Прайс твърдеше, че неговата заетост налагала да прибягва до чартърни полети, но по-късно позицията му се промении и той заяви, че е чул критиките и се е поучил. Публичното му извинение обаче, както и частичното покриване на разходите на данъкоплатците за някои от полетите, като върнал общо над 51 хил. долара, не спаси поста му. Вчера Тръмп публично изрази разочарованието си от посланието, което пътуванията на Прайс са изпратили, докато администрацията се стреми да ореже публичните разходи. \"Не съм доволен, това мога да ви кажа, не съм доволен\", каза Тръмп пред репортерите на моравата пре Белия дом, докато се качваше във военен хеликоптер, за да отпътува за уикенда в голфклуба си в Ню Джърси, пише АП. Добавил и че не му харесва как ли изглежда този случай в очите на обществото, защото подбива плана му за данъчна реформа и компрометира предизборното му обещание \"да пресуши блатото\" на корупцията във Вашингтон. Преди министерския пост Том Прайс, 62-годишен хирург ортопед от Атланта, се издигна до председател на Бюджетната комисия на Камарата, където беше известен като фискален \"ястреб\". Когато влезе в администрацията на Тръмп, президентът го хвалеше като консервативен политически експерт, способен да напише нов закон за здравеопазването, който да замени този на президента Обама. Но Прайс се оказа по-скоро второстепенен играч в неуспешната битка на републиканците срещу \"Обамакеър\", докато вицепрезидентът Майк Пенс пое водещата роля, особено в Сената, припомня АП. Всъщност по времето на преговорите за отмяна на здравната програма на Обама, Прайс пътувал с частни самолети до страни в Африка и Европа. Засега на министерската позиция е назначен зам.-министърът на здравеопазването Дон Джей Райт. За дългосрочно наследяване на поста обаче се спряга името на Сийма Върма, протеже на вицепрезидента Пенс. Тя е ръководител на центровете за услуги по \"Медикеър\" и \"Медикейд\", или службата, която управлява програмите за здравно осигуряване на над 130 милиона американци.", "date": "2017.09.30", "title": "Здравният министър на САЩ подаде оставка след скандал със скъпи служебни пътувания"}
{"url": "http://www.dnevnik.bg/skorost/2017/09/30/3049782_umni_gumi_shte_se_adaptirat_kum_sustoianieto_na_putia/", "text": "Германският производител на гуми \"Континентал\" представи две нови технологични концепции за гуми, които ще подобрят сигурността и комфорта на пътя. По-близката до серийно производство технология носи името \"КонтиСенс\". Тя разчита на базирани на каучук сензори, които постоянно следят дълбочината на протектора и температурата. Ако измерените стойности са над или под предварително зададени лимити, системата мигновено известява водача. При положение, че външен предмет проникне в протектора, електрическа верига в гумата се затваря и шофьорът получава предупреждение веднага, а не както в използвани до момента системи, които реагират едва когато налягането в гумите вече е започнало да спада. В бъдеще в гумите с технологията \"КонтиСенс\" ще бъдат интегрирани допълнителни сензори, които могат да събират информация за пътната повърхност (температура, наличието на сняг и т.н.), като данните се предават към електрониката на автомобила или смартфона на водача. Ключовото в технологията \"КонтиАдапт\", която все още е по-далеч от серийно вграждане в гумите, е възможността за промяна на налягането в гумата и ширината на джантата. Това води до промяна на размера на контактната площ, което е решаващ фактор както за сигурността, така и за комфорта. Четири различни комбинации позволяват адаптиране към мокри, неравни, хлъзгави и нормални условия. Например, по-малка зона на сцепление, комбинирана с високо налягане на гумите, намалява съпротивлението при търкаляне и осигурява по-икономично шофиране при равни, сухи пътища. От друга страна, комбинацията от по-голяма зона на сцепление с по-ниско налягане осигурява идеално сцепление върху хлъзгави пътища. Съществува дори възможност за задаването на много ниско налягане (под 1 бар), което помага за излизането на автомобила от паркомясто при дълбок сняг или за преодоляване на опасен участък, покрит с черен лед. От \"Континентал\" представиха и нова концептуална гума, която включва три различни зони на протектора за шофиране на мокра, хлъзгава или суха настилка. В зависимост от налягането на гумата и широчината на джантата се активират различни зони на протектора, като гумата приема желания \"отпечатък\" за всеки един случай.", "date": "2017.09.30", "title": "Умни гуми ще се адаптират към състоянието на пътя (видео)"}
{"url": "http://www.dnevnik.bg/biznes/2017/09/30/3051132_angelkova_predlaga_ulesneniia_za_izgrajdaneto_na/", "text": "Има много хора, които желаят да почиват на къмпинг в България, но за да имат тази възможност е необходима промяна в Закона за устройство на територията. Това коментира пред \"Дарик\" радио министърът на туризма Николина Ангелкова. Според сегашните разпоредби в Закона за устройство на територията за изграждането на къмпинг важат същите правила, както за хотел, затова, по думите на министъра, процедурата трябва максимално да се облекчи. В същото време тя подчерта, че са необходими ясни правила, а наличието на тоалетни , ток и вода е задължително. Идната седмица министърът очаква да е готов правно-икономическият анализ на статута на \"Слънчев бряг\" АД. въз основа на него ще се решава съдбата на дружеството, в което държавата участва със 75%, но частни миноритарни акционери имат блокираща квота. Ангелкова посочи, че трябва да се прецени колко ще струва на държавата изкупуването на частните дялове и кой ще плати сметката. Трябва да се прецени и дали евентуалното прехвърляне на дружеството към община Несебър ще означава по-добро управление, посочи тя. Ангелкова съобщи, че през тази година приходите на държавата от концесии и наеми на плажове ще достигнат 18-20 млн. лв. при около 13 млн. лв. през миналата.", "date": "2017.09.30", "title": "Ангелкова предлага улеснения за изграждането на къмпинги"}
{"url": "http://www.dnevnik.bg/kultura/2017/09/30/3050894_otkus_ot_ribite_ne_vijdat_bialo_na_ljuben_dimitrov/", "text": "\"Рибите не виждат бяло\" излезе от печат това лято от издателство \"Скалино\" с дебют в софийските книжарници. Съдържа 12 разказа на младия автор, а на корицата е картината на художника Венцислав Диков \"Лица\". Разпространението й продължава през октомври в Свищов и Велинград, в Стара Загора и Кърджали през ноември, Велико Търново и Силистра през декември. На днешното представяне за книгата ще говори водещата на поредицата с разкази на издателството Богдана Тепавичарова и фрагменти от разказите ще чете актьорът от Народния театър Сава Драгунчев, както и студенти от НАТФИЗ. Писателят - 28-годишният журналист Любен Димитров - също ще е там, за да отговаря на въпросите на гостите.  Това бяха първите думи, които прочетох след като отворих очи. Тялото ми бе изтръпнало от ле- дения мрамор, върху който нямах ни най-малка представа колко време бях лежал. Няма да е било дълго, тъй като не усещах зловонието, което придружава отделящият се от тялото дух. Явно бях пресякъл навреме процеса. Властваше само онази натрапчива миризма, с която обработваха мъртвата плът. Нормален за обстановката дъх. Изправих се доста нескопосано и застанах с отблъскващо недоумяващ поглед срещу бурканите отсреща. №3 \"Бъбрек\", №4 \"Черен дроб\", №1 \"Бял дроб\", №2 \"Панкреас\", №5 \"Далак\", №6 \"Чревна система\", №7 \"Мозък\". Нямаше съд със сърце! Имаше буркан с прах, но не и с душа! \"Какво по дяволите е това?!\", изревах наум. Явно отдавна бях престанал да говоря. Погледах към стелажа – 9,10,13, а, ето го – напрегнах зрение – \"Език\", така се наричаше. Проверих дали моят си е на мястото. Там беше. Раздвижих го и дори леко го стиснах между зъбите си. Всичко е наред, помислих без думи. Огледах се и чух: \"Смъртта е истина, която не съществува\". Проговорих! Ледена тишина. Нищо! Всичко! Снимка. Простота без пъстрота! Първите ми думи. Боже, Бог – видял ли съм го или не. Не помня. Ако съм мъртъв, има два варианта: да съм му се усмихнал или лукаво да съм приел катранения дъх на другия. Може пък да съм се... Не, никой освен него или по негова воля не го е правил. Нещо друго е. Ще разбера, а може би не. Ослушвам се. Мрак. Озъртам се. Тишина! Защо, как, заслужил ли съм го, страдал ли съм? Прекалено е сложно. Не трябва така, а как? Потракване, долавям звуци, да, шумолене, тропот, реч! Леко поскръцване, като нежен писък на новородено. Металичен щрак, като глух чинелен звън. Искра, а след нея дим. Бързо затварям очи. Тялото ми отново усеща хладната милувка на гладката мраморна повърхност. Подхващам ролята, от която преди минута излязох – отново съм труп. \"Кое ли време стана?\", запита се Б., примигвайки на луминисцентната светлина в моргата. Той затвори вратата зад себе си и отново стана едно цяло с призванието си. Метна бялата престилка, погали гъстата си сивосребърна брада и погледна застиналите стрелки на часовника. \"Да, цяла вечност съм тук и сигурно още толкова ще остана. Как стана така, че посветих живота си на смъртта? Да се лута здравата логика сред полето, отрупано с чародейни шубраци.\" Мъжът загаси папироса, изгорял наполовина. Стар навик, придобит незнайно откъде. Вдигна мораво- зелената маска на устата си и издиша глътката дим, от недотам вече белите си дробове. Навик, придобит незнайно откъде. Усмихна се, без да иска, и се наведе към таблата с хирургически инструменти. Всичко това аз чувах и виждах, макар да бях със затворени очи. Явно през времето, прекарано в тъмнина, неволно съм успял да се науча да гледам през копнеещите за светлина клепачи. – Да се захващаме за работа – изрече той, като че ли имаше събеседник или просто някой, който да го слуша. Този път не беше сбъркал. \"Та той иска да ме реже\", вцепенен си повтарях наум. Може би на това място така правят с мъртъвците, но точно в онзи момент аз ни най-малко не се смятах за такъв. Продължавах да се питам какво да направя. Ако се изправех, съществуваше риск, патоанатомът да заеме мястото ми. Не, не можех да му го причиня, въпреки охотата, с която той се канеше да развърти скалпела. \"Какво да направя, какво?\" Докато се чудех като дете, което не знаеше дали му се спи или е гладно, той вече бе допрял острието до хилавата ми гръд. – Да, нека да разкрием тайната ти, мило мое дете, заради която ти отлетя, но остави знак в небосвода – прокънтяха страховитите думи през тенорния оттенък на плътния му глас. Той погледна бляскавото отражение на инструмента, в който бе заключена същината на неговото изкуство, а сълзата се претъркули по сенчестата му страна. Капката се заби в гръдта ми и аз неволно помръднах. Б. подскочи като подплашен заек два метра назад. – Какво е това!? – изкрещя той. Стиснах клепачи още по-силно. Б. се вторачи в мен, налудничаво и свали маската. – Сигурно е от преумора – успокои се с престорено хладнокръвие. – Тук съм вече може би, не зная колко време всъщност, но този проклет часовник на стената – той го погледна злобно – не работи от години. Трябва да си почина, да, определено трябва. Съзнанието започва да ми прави подли номера. Постоя безмълвен десетина секунди и отново заговори: – Колко съм глупав. Та това си е най-обикновен остатъчен мускулен спазъм. Ха, ха, ха – извиси се до тавана грохотният му кикот. Точно в този момент реших, че е настъпил моят час. Моят миг, в който да изляза от тази отвратителна роля на мъртвец, която не знаех кой бе решил вместо мен, че трябва да изпълнявам. \"Извратени сценаристи!\", бяха последните ми думи, изречени наум. – Не, не е най-обикновен мускулен спазъм, господине, – чух за пръв път гласа си. Горкият той отскочи и се провикна неистово: – Хиляди Богове и милиони Демони! (...) ", "date": "2017.09.30", "title": "Откъс от \"Рибите не виждат бяло\" на Любен Димитров"}
{"url": "http://www.dnevnik.bg/sviat/2017/09/30/3051135_germanskata_policiia_e_zadurjala_zapodozreniia_za/", "text": "След известно колебание дали са заловили правилния човек, германските власти обавиха в събота, че са арестували мъжът, който стои зад схемата за изнудване на супермаркети за милиони евро с вкравнане на отрова в храни, пише \"Дойче веле\" като се позовава на ДПА. Полицията съобщи за  издирването на рекетьора в четвъртък , като обясни, че той е поставил смъртоносни дози отрова в някои храни, включително бебешки пюрета и иска компаниите да му платят милиони евро, за да не започне масова кампания срещу производителите. Мъжът, на 55 години, е бил задържан в Тюбинген, близо до Щутгарт в петък вечерта. Сигналът за местонахождението му дошъл от граждани, които го разпознали по снимките от издирването. В петък полицията е получила общо над 650 сигнала от цялата страна, включително от собствениците на различни супермаркети, които твърдят, че също са виждали рекетьора в магазините си и се притесняват за безопасността на стоката си. Съветът на полицаите към гражданите е внимателно да проверяват дали опаковката на продуктите, които купуват, е цяла и запечатана, или е нарушена по някакъв начин.", "date": "2017.09.30", "title": "Германската полиция е задържала заподозрения за изнудването на супермаркети с отровени храни"}
{"url": "http://www.dnevnik.bg/sport/2017/09/30/3051138_aguero_e_sus_schupeno_rebro_guardiola_se_nadiava_da_se/", "text": "Нападателят на \"Манчестър сити\" Серхио Агуеро е със счупено ребро след  инцидента, който претърпя в Амстердам . Аржентинецът се завърна в Англия и премина задължителни прегледи в болница, които показаха фрактура. В четвъртък срещу петък Агуеро пострада, след като таксито, в което се е возеше, се заби в улична лампа. Нападателят е пътувал към летището след концерт на колумбийския певец Малума.  \"Вече съм си вкъщи в Манчестър. Имам счупено ребро, боли ме, но за щастие съм добре. Напълно фокусиран съм върху възстановяването\", написа Агуеро в своя \"Туитър\". Пред радио \"Метро\" в родината си, Агуеро обясни, че таксито, в което се е возил е завило в грешната посока, изгубило е контрол и се е забило в уличния стълб. Той със сигурност отпада за двубоя с \"Челси\" днес от 19.30 ч. на \"Етихад\", като според лекарите на \"Сити\" се нуждае от почивка между 2 и 4 седмици. Преди двубоя с \"Челси\" мениджърът на \"гражданите\" Пеп Гуардиола говори много за този инцидент. \"Нямам никакъв проблем с това, че Серхио е ходил на концерт в Амстердам. Той имаше почивен ден и може да го прекара, както намери за добре. Разбрах на сутринта, когато се събудих, аз не следя моите играчи, не знаех, че е в Холандия вечерта. Те са отговорни за постъпките си на терена и извън него. Серхио е достатъчно силен и ще се възстанови, не съм притеснен. Летял е с частен самолет, няма защо да ме уведомява къде е\", коментира Гуардиола. Испанският мениджър уточни, че Агуеро няма защо да се извинява нито на него, нито на съотборниците си. \"Той е жив, здрав е и това е най-важното. Няма никакъв проблем. Надявам се да го ползвам след паузата в първенството, когато играем със \"Стоук сити\", каза Гуардиола. Двубоят с \"грънчарите\" е на 14 октомври. Нападателят се намира в отлична форма този сезон, като вкара седем гола в осем мача и помогна на  \"Сити\"  да оглави класирането във Висшата лига и групвата си в Шампионската лига. В същото време бившият мениджър на \"Тотнъм\" и \"Фулъм\" Мартин Йол разкритикува Агуеро и Гуардиола. \"Това е смешно, лети в четвъртък, за да гледа концерт, а в събота има мач. В \"Тотнъм\" не позволявах на играчите да излизат навън след сряда, това е лош пример. Пеп трябва да вземе мерки\", обясни Йол пред BBC Radio 5.", "date": "2017.09.30", "title": "Агуеро е със счупено ребро, Гуардиола се надява да се завърне до две седмици"}
{"url": "http://www.dnevnik.bg/sport/2017/09/30/3051145_grigor_dimitrov_zapochva_s_bosnenec_na_turnira_v_pekin/", "text": "Григор Димитров ще играе с босненеца Дамир Джумхур в първия кръг на турнира сериите \"Мастърс\" АТП 500 в Пекин. Това отреди жребият за надпреварата тази сутрин в китайската столица. Турнирът започва в понеделник, а българският тенисист е поставен под №3 в основната схема. Водач в схемата е Рафаел Надал, а втори е Александър Зверев. Джумхур, който се изкачи до рекордното за себе си 40-о място в ранглистата на АТП има само един мач с Григор Димитров в кариерата си. Той беше на турнира в Делрей бийч през 2016 г., когато  Димитров  надделя с 6:4, 4:6, 6:3 на осминафиналите.  Ако преодолее тенисистът от Босна и Херцеговина, Димитров ще се изправи срещу победителя от двубоя между Хуан Мартин дел Потро и Пабло Куевас. Българинът игра съвсем наскоро срещу аржентинеца, като го победи в  осмифиналите на турнира в Синсинати . Дотогава Димитров нямаше победа срещу Кулата от Тандил, но успя да го преодолее, а впоследствие и да  спечели турнира . В случай, че преодолее и този кръг в Пекин, Димитров може да играе евентуално срещу испанеца Роберто Баутиста Агут на четвъртфиналите. На полуфинал го чака Рафал Надал. Българският тенисист има тежката задача да защити точките си от миналата година, когато се класира на финал, но отстъпи на Анди Мъри. По пътя си към двубоя за титлата той отстрани Рафаел Надал и Милош Раонич. Преди 12 месеца Димитров спечели 300 точки, но сега трябва да ги защитава. Той вече заяви програмата си до края на годината, като освен в Пекин, ще участва и на другия голям турнир в Китай, този в Шанхай от сериите 1000. След турнирите в Азия българският тенисист е предвидил да участва в Стокхолм от 16 до 22 октомври и в последната надпревара от сериите \"Мастърс\" - в Париж от 30 октомври до 5 ноември. Димитров продължава битката си за класиране във  финалите на АТП в Лондон . В момента той е шести в класацията с 3105 точки, като има аванс от 110 пред Марин Чилич. Димитров е само на 45 точки зад Вавринка, който няма да играе повече този сезон, за да се подложи на операция на коляното.", "date": "2017.09.30", "title": "Григор Димитров започва с босненец на турнира в Пекин"}
{"url": "http://www.dnevnik.bg/bulgaria/2017/09/30/3051143_ministerstvoto_na_vunshnite_raboti_preduprejdava_za/", "text": "Заради опасността от изригване на вулкана Агунг на индонезийския остров Бали, Министерството на външните работи и посолството на Република България в Джакарта обръщат внимание на българските граждани, че Индонезия е повишила нивото на евентуален риск от изригване на най-високата четвърта степен, съобщава ведомството. Нашите сънародници, които се намират на остров Бали, да следят съобщенията на местните медии и да следват стриктно указанията на властите в случай на извънредна ситуация, препоръчва МВнР. Гражданите, които се намират там, да вземат лични мерки за безопасност като: - Да се уверят, че разполагат с достатъчно питейна вода и хранителни продукти; - Да се снабдят с маски срещу прах; - Да пазят личните си документи; - Да се свържат с туроператора или авиокомпанията си, за да се уверят, че в случай на евакуация ще бъдат транспортирани до безопасно място. - Да се уверят, че имат валидна медицинска застраховка, включваща помощ при извънредни ситуации, включително в резултат на вулканична дейност; При евентуално изригване на вулкана, преппоръката на министерството е хората н да не излизат на открито и да не отварят прозорци. А ако носят контактни лещи да ги заменят с диоптрични очила, защото вулканичната пепел би могла да създаде риск от инфекции. Министерството на външните работи и посолството ни в Джакарта призовават освен това всички българи, намиращи се понастоящем на остров Бали, да се регистрират на сайта на министерството в  рубриката \"Пътувам за\" , като предоставят мобилен телефон, имейл и точен адрес на местопребиваване на остров Бали. Така консулските ни власти ще могат да окажат своевременна помощ. Българските граждани могат да се свържат с посолството на Република България в Джакарта на тел. +62 21 390 4048, а при извънредна ситуация и в извънработно време – на денонощния дежурен телефон +62 811 932 200.", "date": "2017.09.30", "title": "Министерството на външните работи предупреждава за опасност на остров Бали"}
{"url": "http://www.dnevnik.bg/sviat/2017/09/30/3051148_papa_francisk_se_vkljuchva_v_borbata_sreshtu/", "text": "С туит в петък вечерта Папа Франциск обяви каква ще е темата на следващия Световен ден на комуникациите през 2018 г., присъединявайки се към  редица други големи кампании : борбата с фалшивите новини. Световният ден на комуникацията е ден, учреден от Втория ватикански консилиум и се отбелязва всяка година през пролетта. През януари се обявява точната дата и темата на поредния такъв ден, но в случая папата избърза и издаде темата в \"Туитър\" месеци по-рано. Той цитира пасаж от Евангелието, в който се казва, че \"Истината ще ви направи свободни\", който ще залегне и в посланията на Ватикана срещу фалшивите новини.  Папа Франциск работи и върху документ, свързан с темата за фалшивите новини, съобщава \"Ройтерс\". В изявление на Ватикана по повода се уточнява, че църквата иска да допринесе в борбата срещу лъжите в медиите в този момент, в който социалните мрежи, институциите и политиците се сблъскват с тях все повече. Иска да прикани хората към размисъл за причините за появата им и за последиците от дезинформацията в медиите. Папата и в миналото е говорил за вредата от дезинформацията. През декември той каза, че това е може би най-голямото зло, което някоя медия може да причини, а през април - че \"добрата информация може да разруши стените на страха и безразличието.\", припомня \"Франс прес\" цитирана в БТА. В днешното изявление на Ватикана се допълва, че \"фалшивите новини допринасят за зараждането и подхранването на силна поляризация на мненията. Изкривяването на фактите може да има отражение върху индивидуалното и колективното поведение\".", "date": "2017.09.30", "title": "Папа Франциск се включва в борбата срещу фалшивите новини"}
{"url": "http://www.dnevnik.bg/biznes/2017/09/30/3051134_turistite_v_bulgariia_se_uvelichavat_po-burzo_ot/", "text": "Чуждестранните туристи в България се увеличават по-бързо, отколкото нараства броят на петзвездните хотели, които да ги посрещнат. Това констатира в интервю за радио \"Дарик\" министърът на туризма Николина Ангелкова. Тя съобщи, че най-бързо се запълват местата в петзвездните хотели и затова големите световни туроператори, между които ТУИ и \"Томас Кук\", планират да инвестират в такава база по българското Черноморие. До 2020 г. чуждестранните туроператори предвиждат да изградят 5 хотела от висока категория там. В София също се очаква да дойдат престижни международни хотелски вериги. Освен вече започналото строителство на \"Хаят риджънси\" (на мястото на бившето кино \"Сердика\"), който се очаква да заработи през 2019 г., се очакват веригите \"Фор сизънс\", \"Джумейра\", \"Мариот\" и други, каза министърът. Общини вече са представили във ведомството проекти в туризма, 30 от които министерството ще рекламира пред потенциални инвеститори. Като пример Ангелкова посочи банята във Вършец. Тя е собственост на Министерството на здравеопазването като ще се търси компания, която да я възстанови и да построи хотел до нея. България се намества в по-високия ценови клас България започва да се позиционира в по-високия ценови клас и това се оценява от чуждите туроператори, каза Ангелкова. През летните месеци страната е посетена от 4.3 млн. чужденци, с 8% повече, отколкото през същия период на миналата година. Нощувките на българи са 1.5 млн., увеличението е с над 4%. Едновременно с това почивките на българи в Гърция бележат спад с 3-4%, докато от Гърция в България са дошли с 10% повече туристи, сочат данните на министерството. Билбордове в американски градове ще рекламират почивки в България През октомври в САЩ започва рекламна кампания на българския туризъм. Дигитални билбордове ще бъдат разположени в Ню Йорк, Чикаго, Лос Анджелис, Лас Вегас, Вашингтон, съобщи Ангелкова. Те ще представят възможностите за зимна и лятна почивка в България, културно-историческия, балнео и спа туризма. През ноември на туристическата борса в Лондон, която е най-голямата в света, българският щанд ще включва \"дигитален ъгъл\", в който с участието на студенти от Русенския университет ще бъдат представени цифрови изображения на български забележителности, а 3D принтери ще отпечатват сувернири с тях. С откриването на туристически офиси България ще се рекламира и в Китай и Япония. Картичките не са пращани, а връчвани В интервюто Ангелкова даде пояснения за инициативата с  пращането на картички до чужденците , почивали в България това лято. В началото на месеца министерството съобщи за инициативата на Ангелкова 400 хил. туристи да получат благодарствени картички, подписани от министъра. Днес тя поясни, че картичките не са пращани по пощата, а са връчвани от хотелиерите при заминаването на туристите. Те са възприемани като сувенир, отзвукът бил много добър и Ангелкова планира инициативата да продължи и през зимата, както и през следващия летен сезон. Никой от адресатите не отговорил, но в министерството и не очаквали това, поясни министърът в отговор на въпрос.", "date": "2017.09.30", "title": "Туристите в България се увеличават по-бързо от петзвездните хотели"}
{"url": "http://www.dnevnik.bg/politika/2017/09/30/3051170_gerb_shte_prochisti_obshtinski_strukturi_v_podgotovka/", "text": "ГЕРБ ще извърши промени в няколко общински структури след като оттегли доверието си в  кмета на Хасково.  Това се разбра от думите на председателя на парламентарната група и зам.-председател на партията Цветан Цветанов. \"Когато една партия две години преди местните избори започва да се подготвя, означава, че има места, където трябва да се направят радикални промени\", каза Цветанов във Варна, където отри мероприятие на старейшините на ГЕРБ. В прессъобщение на партията той е цитиран да казва, че предстоят промени в още няколко общински структури. \"В Добричка и Плевенска област бяха най-слабите резултати, така че е съвсем закономерно една партия, която се стреми да бъде лидер и има огромен потенциал и хора зад себе си, да се правят кадрови промени, за да можем да работим само и единствено в защита на обществения интерес\", каза Цветанов. Като друг пример за кадрови проблеми на местно ниво Цветанов даде  Ботевград \", където структурата вчера се разцепи. \"Ако трябва да бъдем коректни, тримата общински съветници, за които толкова много претендират, че са ГЕРБ, последните две години след местните избори, по никакъв начин не са свършили една работа, която да бъде в защита на обществения интерес. На президентските и парламентарните избори те не работеха за, а срещу ГЕРБ и обслужваха интересите на БСП\", каза той. И допълни: \"Знаете, че във времето назад имаше едно посещение на Корнелия Нинова в Ботевград, където тя каза, че дори общински съветник на ГЕРБ е дошъл на нейната среща. Смятате ли, че това е коректно? Единственото, което направихме, е да изчакаме да минат изборите, за да вземем правилните решения и сега да се подготвим за местните избори\", каза Цветанов. Скандала в Хасково той нарече опорна точка на политическите опоненти на ГЕРБ. Едновременно с това заяви, че кметът Добри Беливанов не е покрил очакванията.", "date": "2017.09.30", "title": "ГЕРБ ще прочисти общински структури в подготовка за местните избори"}
{"url": "http://www.dnevnik.bg/sport/2017/09/30/3051169_hamiltun_specheli_dramatichen_polpozishun_v_malaiziia/", "text": "Люис Хамилтън ще стартира от  полпозишън за 70-и път  в кариерата си, след като спечели квалификацията за Гран при на Малайзия. Британецът превъзмогна всички проблеми дотук през уикенда и успя да се представи блестящо в битката за стартовата решетка. Той изправари само с 45 стотни Кими Райконен. Втора редица окупираха пилотите на \"Ред Бул\" Макс Верстапен и Даниел Рикардо, а след тях ще стартира Валтери Ботас. Себастиан Фетел претърпя нов сериозен удар по шампионските си амбиции след  отпадането в Сингапур  преди две седмици. Той ще стартира последен, след като получи проблем в двигателя. Задвижващата система в неговото \"Ферари\" беше сменена като предпазна мярка след  третата свободна тренировка , заради електрически проблем. \"Случилото се е част от моторспорта, но е много трудно да го приемеш. Не е идеалната ситуация, особено в ден, когато се чувстваш добре и знаеш, че можеш да победиш\", каза Фетел след отпадането си. Той добави, че е можел да остане със стария двигател, но от тима са решили да го сменят. \"Момчетата работеха като луди и свършиха всичко навреме, жалко за тях\". В първата част на квалификацията водещите пилоти решиха да използват по-твърдите гуми софт, за да запазят още един комплект от суперсофт за следващата фаза на квалификацията. Двамата пилоти на \"Мерцедес\" отново показаха, че са много бързи с по-твърдите гуми и оглавиха класирането в първата фаза. Екипът на \"Ферари\" се справи навреме със смяната на двигателя на  Фетел , който имаше електрически проблем в края на третата свободна тренировка. Германецът излезе на пистата 12 минути преди края, но бързо беше принуден да се прибере обратно в гаража. \"Изглежда, че загубих управлението. Кажете ми какво да правя, мога да се върна в бокса\", каза Фетел по радиото и получи инструкции да опита да презареди батерията. \"Става още по-зле, мисля че нямам турбо\", добави лидерът на \"Ферари\" и се прибра обратно в гаража. Две минути преди края на първата част на квалификацията от \"Ферари\" опитаха да изведат Фетел отново на трасето, но двигателят му отново не звучеше добре и той отпадна без да е завъртял и една бърза обиколка. \"На този етап нямаме обяснение какво се случи, но екипът ще направи разследване. Колата отказа при подготвителната обиколка. В момента нямаме какво да губим и ще сменим всички елементи, които е нужно, защото така или иначе стартираме последни.  Себастиан  благодари на целия екип за работата\", каза говорителят на \"Ферари\" Алберто Антонини. Освен Фетел в началото отпаднаха двамата пилоти на \"Хаас\" Ромен Грожан и Кевин Магнусен, и тези на \"Заубер\" Паскал Верлайн и Маркус Ериксон. Във втората част на квалификацията всички пилоти, дори в челото сложиха гуми суперсофт, с които ще стартират в утрешното състезание. Райконен даде най-доброто време с 1:30.926 и шест минути преди края се прибра в гаража, като резултатът му позволи да не излиза отново на трасето. Много близо финландеца се доближи Макс Верстапен, който беше само на пет стотни, а Даниeл Рикардо изостана на две десети. Единствено пилотите на \"Мерцедес\" решиха да излязат отново и да направят втори бързи обиколки. Ботас подобри драстично постижението си и даде резултат 1:30.803, с което оглави класирането. Хамилтън също имаше лек прогрес, но остана на четвъртата позиция, изоставайки на почти две десети от съотборника си. За финалната част на квалификацията се класираха двамата пилоти на \"Макларън\", които заеха деветото и десетото място, а освен Алонсо и Вандорн, сред най-бързите се наредиха още Перес и Окон от \"Форс Индия\", и Нико Хюлкенберг с \"Рено\". В последните 12 минути битката беше много оспорвана, но при първото преминаване Хамилтън регистрира блестяща обиколка – 1:30.076. Британецът успя да запише и нов рекорд на \"Сепанг\". Той беше по-бърз с две десети от Райконен, а изненадващо Валтери Ботас изостана от двата болида на \"Ред Бул\" и беше на повече от осем десети след съотборника си. При вторите бързи обиколки пилотите на \"Ред Бул\" останаха далеч от първите двама, като не успяха да подобрят постиженията си. Хамилтън също изостана с 63 стотни от първото си минаване, а последната дума имаше Райконен. Ледения направи рекордно минаване на сектор 2, но това не му позволи да спечели полпозишъна, изоставайки само с 45 стотни. \"По някакъв начин успяхме да обърнем нашето представяне, направихме нужните корекции по настройките и спечелихме полпозишъна. Съжалявам много за това, което се случи със Себастиан, защото той беше много бърз през целия уикенд и мисля, че щеше да се получи красива битка\", каза Хамилтън след квалификацията. Състезанието за Гран при на Малайзия е утре от 10 ч. сутринта.", "date": "2017.09.30", "title": "Хамилтън спечели драматичен полпозишън в Малайзия, Фетел ще стартира последен"}
{"url": "http://www.dnevnik.bg/politika/2017/09/30/3051261_kmetut_na_haskovo_si_ostaval_kmet_ot_gerb/", "text": "\"Аз съм кмет. В партия ГЕРБ съм\" - това бяха единствените думи, които каза пред журналисти завърналият се в България след почивка в чужбина кмет на Хасково Добри Беливанов, цитиран от БНР. Миналата седмица ГЕРБ сне доверието си от кмета заради обвинения, че не изпълнява обещанията си и че е вербуван от БСП. Самата БСП пък обвини местния лидер на ГЕРБ и депутат Делян Добрев в кадруване в общината и налагане на феодален модел на управление. (Всичко за скандала четете  тук. ) Днес журналисти са опитали да разговарят с Беливанов по време на традиционния събор - поклонение край Маджарово. Кметът е казал, че все още не се е запознал със ситуацията в общината и коментирал лаконично: \"Кмет съм. От ГЕРБ съм. Ще подам отчета, когато реша аз\", информира националното радио. Той не отговори на въпроса дали ще подаде оставка и уточни, че не му е упражняван натиск от Добрев за назначенията в общината. Формално кметът е в отпуск до понеделник, а общинският съвет междувременно гласува кой да го замества. По-рано днес зам.-председателят на ГЕРБ Цветан Цветанов пък заяви, че партията   ще направи радикални промени  в някои общински структури като част от подготовката си към предстоящите след две години местни избори. Освен Хасково конкретно посочи Ботевград, Добричка и Плевенска област.", "date": "2017.09.30", "title": "Кметът на Хасково си оставал кмет от ГЕРБ"}
{"url": "http://www.dnevnik.bg/bulgaria/2017/09/30/3051279_purviiat_bulgarski_vipusk_voenni_lekari_poloji_kletva/", "text": "Първият в историята на България випуск \"Военни лекари\" положи клетва за вярна служба днес във Варна, съобщи пресцентърът на Военномедицинска академия. След шест години обучение курсантите ще завършат като магистри по медицина и бакалаври по специалността \"Организация и управление на военни формирования на тактическо ниво\" с титли военен лекар или военна медицинска сестра. Обучението в новата специалност ще се провежда едновременно в Медицински университет \"Проф. д-р Параскев Стоянов\" – Варна, Военномедицинска академия и Висшето военноморско училище \"Н. Й. Вапцаров\". То е в редовна форма с продължителност 6 години. Ритуалът по полагане на военна клетва започна с посрещане на бойното знаме на ВВМУ \"Н. Й. Вапцаров\". Церемонията беше ръководена от командира на батальона за подготовка на курсанти – капитан III р. Петър Климов. Гости на събитието бяха заместник министър-председателят по обществения ред и сигурност и министър на отбраната Красимир Каракачанов, заместник- началникът на отбраната вицеадмирал Емил Ефтимов, командирът на ВМС – контраадмирал Митко Петев, флотилен адмирал Димитър Йорданов – командващ СКС, проф. д-р Любомир Алексиев, вицеадмирал о.р. Димитър Павлов – министър на отбраната (1995 – 1997). След приемането на строя от министъра на отбраната, курсантите положиха военна клетва и поединично преминаха под знамената. \"Скъпи курсанти, вие днес положихте клетва за вярност пред България. Тази клетва е до края на живота и всички ние, които сме положили тази клетва, сме длъжни да служим на България вярно, да служим на България докрай\", заяви в приветствието си министър Каракачанов.", "date": "2017.09.30", "title": "Първият български випуск военни лекари положи клетва във Варна"}
{"url": "http://www.dnevnik.bg/ot_vas/novini_ot_vas/2017/09/30/3050872_vutreshni_fasadi/", "text": "Преди време бях помолен от колегите-форумци да покажа и скритата част на града (нарочно не споменавам името). Обикновено тези места са скрити зад издигнати високи огради, които скриват гледките от преминаващите автомобили. По време на разходките си се убедих, че повечето \"архитектурни изблици\" са много български. Тук избрах няколко, които определено впечатляват. Този блок е около 60 годишен. Намира се в един парк с 3 клиники. Той е четвъртата страна на парка. Тук е видим откъм улицата.", "date": "2017.09.30", "title": "Вътрешни фасади"}
{"url": "http://www.dnevnik.bg/sviat/2017/09/30/3051316_sasht_prouchva_dali_severna_koreia_e_otvorena_za_dialog/", "text": "САЩ проучват дали Северна Корея проявява интерес за диалог и поддържат преки канали за комуникация с Пхенян, заяви американският държавен секретар Рекс Тилърсън в Китай, цитиран от \"Ройтерс\". Той е там на официално посещение. Пред журналистите Тилърсън коментира, че възможностите за диалог се сондират и може да се очаква развитие по този въпрос. \"Ние питаме: Искате ли да разговаряме? Имаме линии за комуникация с Пхенян. Не сме на тъмно\", заяви той. По информация на \"Асошиейтед прес\" Северна Корея не е била публично обсъждана пред камерите при срещата на Рекс Тилърсън с китайския президент Си Цзинпин и другите представители на властта в Китай. По-рано днес южнокорейски медии съобщиха, че Северна Корея е извела три междуконтинентални балистични ракети от военен завод в Пхенян, което може да означава подготовка за изстрелване на ядрена бойна глава към Тихия океан, пише БНР. ", "date": "2017.09.30", "title": "САЩ проучва дали Северна Корея е отворена за диалог"}
{"url": "http://www.dnevnik.bg/photos/2017/09/30/3051282_snimka_na_denia_obama_i_princ_hari_na_basketbolen_mach/", "text": "Британският принц Хари и бившият президент на САЩ Барак Обама се забавляват по време на баскетболен мач на играчи в инвалидни колички, част от Invictus Games в Торонто, Канада.", "date": "2017.09.30", "title": "Снимка на деня: Обама и принц Хари на баскетболен мач в Канада"}
{"url": "http://www.dnevnik.bg/sport/2017/09/30/3051320_borusiia_dortmund_specheli_trudno_gostuvane_v_bavariia/", "text": "Лидерът в Бундеслигата \"Борусия\" (Дортмунд) продължава с отличното си представяне, като записа шеста победа в първенството, която обаче не дойде никак лесно. Жълто-черните надиграха с 2:1 \"Агусбург\" с 2:1 като гост в Бавария. Всички попадения паднаха до 23-ата минута, когато точни за гостите бяха Андрий Ярмоленко и Шинджи Кагава, а за домакините точен беше Каюбу. Двубоят започна много интересно и още в четвъртата минута \"Борусия\" вече беше напред в резултата. След центриране от корнер се получи разбъркване, при което топката попадна в Ярмоленко. Макар и с гръб към вратата украинецът я изстреля с пета и вкара, изненадвайки стража на домакините Хилц. Домакините от \"Аугсбург\" отговориха много бързо и в 11-ата минута равенството беше възстановено. Макс центрира от левия фланг, Каюби много хитро се вклини между Сократис и Жереми Толиан и с глава засече топката – 1:1. Попадението на домакините не притесни особено футболистите на \"Дортмунд\", които продължиха да бъдат по-активни, държаха топката и имаха инициативата. В 23-ата минута те бяха подпомогнати и от неразбирателство в защитата на баварците. Обамеянг стигна до топката пред погледа на двама защитници в бяло-червено, подаде на Ярмоленко, а той на Кагава. Японецът отправи удар с невероятна парабола, който прехвърли Хилц в далечния му ъгъл.  Попадението направи и Кагава най-резултатния японец в историята на Бундеслигата. Той има 38 попадения, а до момента делеше първата позиция с Шинджи Оказаки, който сега играе за \"Лестър\" в Англия. След почивката ситуации не липсваха и пред двете врати, но с по-сериозни пропуски се отчете \"Борусия\". Ярмоленко и най-вече Обамеянг не успяха да направят победата на гостите още по-убедителна. В 80-ата минута \"Борусия\" получи правото да изпълни и дузпа, но Обамеянг я изпусна. Габонецът стреля несериозно от 11-те метра, решавайки да заложи на техникаа и да копва топката, но Хилц усети това и не плонжира.", "date": "2017.09.30", "title": "\"Борусия\" (Дортмунд) спечели трудно гостуване в Бавария"}
{"url": "http://www.dnevnik.bg/sport/2017/09/30/3051327_junaited_produljava_s_nakazatelnata_si_akciia_vuv/", "text": "\"Манчестър Юнайтед\" се движи по шампионски график като постигна шеста победа от началото на сезона във Висшата лига. \"Червените дяволи\" разгромиха \"Кристъл палас\" с 4:0 на своя \"Олд Трафорд\" и продължават без загуба – шест победи и едно равенство. В първите си седем мача тимът на Жозе Моуриньо отбеляза 21 гола, или средно по три на мач. Попадения на Хуан Мата и Фелайни преди почивката дадоха комфортен аванс на домакините, а през втората част паднаха нови два гола. Фелайни се разписа още веднъж, а Лукаку вкара дежурния си гол. \"Юнайтед\" се нуждаеше само от три минути, за да поведе, като стори това чрез Хуан Мата. Испанецът получи отлично подаване от Рашфорд, успоредно на голлинията и без проблем откри. \"Кристъл палас\", който влезе в двубоя на гърба на шест поредни поражения във Висшата лига имаше огромни проблеми в организацията на играта, като едва след 20-ата минута опита да отговори. Гостите от Лондон обаче имаха сериозни трудности да създават положения. В 35-ата инута Маруан Фелайни затвърди добрата си форма напоследък, като вкара след пас на Ашли Йънг. Халфът реализира второто си попадение за сезона, при това с едва третия си точен удар. Втората част започна по превъзходен начин за \"червените дяволи\", като Фелайни направи резултата класически. Той засече от няколко метра остро центриране на Маркъс Рашфорд. Младокът беше един от най-активните в червени екипи, като на няколко пъти имаше шанс и сам да вкара гол, но вратарят на \"орлите\" Уейн Хенеси спаси. До края на мача имаше само два значими въпроса – ще успее ли \"Кристъл палас\" най-накрая да вкара във Висшата лига и дали Лукаку ще се разпише. Белгиецът имаше няколко много добри шанса, но при най-чистия от тях от пет метра стреля в аут. Все пак четири минути преди края нападателят реализира седмия си гол от началото на сезона. Лукаку получи прекрасно подаване от Марсиал и на празна врата нямаше как да сгреши. Той се изравни в историята с Анди Коул, който е единствения футболист на \"червените дяволи\", разписвал се в първите си седем мача.", "date": "2017.09.30", "title": "\"Юнайтед\" продължава с наказателната си акция във Висшата лига"}
{"url": "http://www.dnevnik.bg/sport/2017/09/30/3051336_boian_petrov_izkachi_vruh_daulagiri/", "text": "Българският алпинист Боян Петров изкачи десетия си осемхилядник - връх Даулагири. В момента Петров вече е в базовия лагер, научи \"Дневник\" от екипа му. Това е вторият опит на българина да достигне хималайския връх. Даулагири е седми по височина на планетата със своите 8172 м. Изкачването е част от проекта на Боян Петров \"Българин на 14х8000\". В средата на юли отново от втори опит той успя да достигне връх Гашербрум II. Още преди това той каза пред \"Дневник\", че това ще бъде неговият тест дали се е възстановил достатъчно от удара с кола в Кресненското дефиле, за да може да продължи проекта си. След завръщането му от Непал се очаква от крака му да бъде извадена пластината, която бе поставена при счупването на подбедрицата при катастрофата. Преди да потегли за Даулагири той обяви, че тръгва без обратен билет, решен да го изкачи. Първият неуспешен опит за изкачване беше на 15 септември. \"Всичките си досегашни осемхилядници съм ги изкачил от втория си опит. Не знам защо си повярвах, че този ще го изкача от раз, ще го сляза и просто ще си тръгна към вкъщи\",  написа той в дневника си . Планът му за траверс към върха обаче пропада и му се налага да се върне от височина 8055 метра, на не повече от 300-400 метра от Даулагири. Две седмици по-късно вторият опит е успешен.", "date": "2017.09.30", "title": "Боян Петров изкачи връх Даулагири"}
{"url": "http://www.dnevnik.bg/razvlechenie/2017/09/30/3051340_amerikanski_rapur_nabira_1_mln_dolara_za_satelit_s/", "text": "За разлика от останалите хора, рапърът от Атланта с прозвището B.o.B, не е попаднал в капана на \"най-голямата консипрация на света\" - това, че Земята била кръгла, пише научно-популярното списание Space.com. Сателитните снимки на планетата, физичните закони на формиране на планетите и космоса, сянката, която Земята хвърля върху Луната при затъмнение, и всякакви исторически и географски доказателства не са убедителни за него, защото ако погледнеш хоризонта - той си е съвършено прав. .  Рапърът, чието истинско име е Боби Рей Симънс, е посветил многобройни публикации в каналите си в социалните мрежи на темата. Често споделя снимки на хоризонта с въпроса \"Къде е извивката?\" \"Изправен съм пред най-великите лъжци в историята... Всички сте дълбоко заблудени\", написа неотдавна Боби в \"Туитър\". И все пак изглежда изпълнителят позволява известно колебание по въпроса, защото обяви кампания за набиране на 1 милион долара, с които да изпрати собствен сателит в земната орбита и да провери тази работа лично. За целта самият той е дарил 1000 долара, а други ентусиасти са се включили с общо около 1700 долара дарения за каузата му. Боб всъщност не е сам в убежденията, защото движението на скептиците, че Земята е кръгла расте. Наричат се \"Обществото на плоската Земя\" - Flat Earth Society (да не се бъркат с почитателите на Света на диска) и са убедени, че всички образи на планетите от космоса са изфабрикувани. Движението има почти 100 хиляди последователи във \"Фейсбук\". . Астронавти и учени от НАСА приемат с чувство за хумор акцията на Боб и убежденията на цялото движение на \"плоскоземните\". След като обяви кампанията си, Боб получи многобройни отговори в \"Туитър\" от водещи космически учени, включително и космонавтите Тери Въртс и дори Бъз Олдрин, участвал в мисията до Луната. \"Кръгла е, летяхме около нея\", уверяват те.", "date": "2017.09.30", "title": "Американски рапър набира 1 млн. долара за сателит, с който да провери дали наистина Земята е кръгла"}
{"url": "http://www.dnevnik.bg/politika/2017/09/30/3051346_v_pismo_do_borisov_kmetut_na_haskovo_se_oplaka_ot/", "text": "Кадруване, интереси и симпатии стоят зад създалото се напрежение в град Хасково. Това пише в открито писмо до премиера Бойко Борисов кметът на Хасково Добри Беливанов. Тази седмица, докато той беше в отпуск, ГЕРБ оттегли доверието си от него заради обвинения, че не изпълнява обещанията си и че е вербуван от БСП. Самата БСП пък обвини местния лидер на ГЕРБ и депутат Делян Добрев в кадруване в общината и налагане на феодален модел на управление. (Всичко за скандала четете  тук.  \"Дневник\" цитира текста на писмото така, както е публикуван в сайта  haskovo.info ) В него Беливанов припомня, че назначенията на ръководни административни кадри в общината трябва да стават с прозрачни конкурси, каквото било и неговото желание. Чисто партийните, семейни и приятелски назначения не са подходящи за постигане на тези цели, така че не е допустимо установяването на монопол в ръководството на общината, пише кметът. Той иронизира изказването на хасковския лидер на ГЕРБ, депутат и бивш енергиен министър Делян Добрев, който обясни назначенията на свои близки с това, че градът е малък. \"Няма да коментирам препоръчаните от Делян Добрев назначения нито в община Хасково, нито в енергетиката, за които излезе информация в медиите. Ако Хасково е малък район и в управлението трябва да има приоритетно негови близки, то и секторът енергетика ли е малък?\" пита реторично Деливанов и уверява, че е наскърбен от поведението на Добрев, но като баща, а не като политик. \"Аз не се дистанцирам от ГЕРБ, а от Делян Добрев, който създаде нелепо напрежение в община Хасково. Начинът, по който реагира Добрев на конкурсите показа, че истинската му цел е била да кадрува и ръководи община Хасково, а аз само да бъда фигурант – фасадата, зад която друг реди събитията, без дори да мога да спра незаконните назначения. Това е обидно\", пише кметът. Той казва, че съжалява, че се е доверил за кадровата политика на заместниците си. \"Научавам, че напускащите заместник кметове ще се върнат на по-скъпо платените си предишни длъжности, съжалявам само, че не са усетили моето уважение и респект към жертвата им за Хасково. Надявам се на тяхно място да дойдат също достойни хора и добри професионалисти\" продължава писмото. Той обяснява промяната на партийното отношение към себе си с това, че е отменил опорочени конкурси за назначения. \"Управлението в Хасково е успешно и смело заставам зад тези си думи. Постигнати са много успехи и всички те са плод на екипна работа. Разчитам, че всички поръчки са възложени законосъобразно. Горд съм, че сме сред първенците в санирането. Неприятно е, че заради един изкуствено създаден конфликт заради конкурсите за назначения, обществото ще гледа с недоверие на цялостната дейност в общината. Дадохме повод на опозицията да ни атакува\", пише кметът. Той припомня, че е избран с подкрепата на ГЕРБ и уверява, че изпълнява политиките на партията, но именно заради това членовете й трябва да пазят доброто й име и да пресичат практики, които уронват престижа и доверието в политическата сила. Едновременно с това кметът изразява уважение и към БСП като градивна опозиция. \"Не съществува цена, която може да купи убежденията ми. А и от БСП никога не са се опитвали да сторят това, защото добре ме познават.\", обявява Беливанов.", "date": "2017.09.30", "title": "В писмо до Борисов кметът на Хасково се оплака от кадруване на Делян Добрев"}
{"url": "http://www.dnevnik.bg/photos/2017/09/30/3051315_fotogaleriia_naslada_za_nebceto_na_otkrito_ili_kak/", "text": "Хиляди граждани и гости на София се отбиха на първия по рода си кулинарен фестивал StrEAT Fest днес, организиран от изданието \"Бакхус\" съвместно с \"Пазари Възраждане\" ЕАД и с подкрепата на район \"Възраждане\".", "date": "2017.09.30", "title": "Фотогалерия: Наслада за небцето на открито или как протече първият StrEAT Fest в София"}
{"url": "http://www.dnevnik.bg/sport/2017/09/30/3051348_botev_plovdiv_prechupi_vitosha_s_dva_gola_v/", "text": "Новакът в Първа лига \"Витоша\" (Бистрица) записа драматично поражение с 2:4 от \"Ботев\" (Пловдив) и остава без победа от началото на сезона. Тимът на Костадин Ангелов на два пъти изравняваше срещу носителя на Купата и Суперкупата, но два късни гола в продължението донесоха успеха на пловдивчани. Не бяха минали две минути, когато \"Ботев\" откри резултата. Йордан Минев се включи много хубаво отляво, центрира а Фернандо Виана се разписа с глава. Нападателят вкара точно в 72-ата секунда, което е един от най-бързите голове през този сезон. Само четири минути след попадението на гостиет, домакините отговориха с точен изстрел от дузпа на Даниел Пеев. Тя обаче дойде след спорно положение, при което Румен Гьонов игра с ръка, а след това защитникът беше фаулиран от Радослав Терзиев. До почивката \"Ботев\" беше по-активния отбор и имаше по-чистите положения, но не можа да се възползва от това предимство. \"Витоша\" сякаш от нищото обаче можеше да стигне до втори гол, като в 33-ата минута Михаил Петров прпопусна отличен шанс. Много силни изяви на вратата на \"Витоша\" имаше младият Християн Василев, който се отчете с някои важни спасявания. Както и през първата част, след почивката \"Ботев\" първи нанесе своя удар. В 53-ата минута Фернандо Виана отбеляза второто си попадение, наказвайки грешка в защитата на домакините. Той получи пас от Неделев, финтира бранител и с удар по диагонала изведе пловдивчани напред. Радостта на гостите обаче отново не трая дълго и в 66-ата минута Петко Цанков отново възстанови равенството. Той получи много хубав пас отдясно, напредна и от малък ъгъл преодоля Иван Чворович. Вратарят на \"Ботев\" също има вина за гола, тъй като можеше да се намеси по-добре. В заключителните минути по-опитния отбор на \"Ботев\" имаше предимство и натисна домакина. Само отличните изяви на Василев на вратата обаче отказваха гостите от Пловдив. Ходовете на треньора Николай Киров от пейката му донесоха успех, като два гола на резерви дадоха победата на \"Ботев\". В 93-ата минута Стивън Петков изпревари Тодор Гочев от метър нямаше как да сгреши – 2:3. Секунди по-късно, появилият се малко по-рано Лазар Марин оформи крайното 2:4. Попадението му обаче падна след спорна ситуация, при която намиращият се в засада Стивън Петков понечи да играе с топката.", "date": "2017.09.30", "title": "\"Ботев\" (Пловдив) пречупи \"Витоша\" с два гола в продължението"}
{"url": "http://www.dnevnik.bg/sport/2017/09/30/3051360_manchestur_siti_pojali_chelsi_i_pobedi_samo_s_10_na/", "text": "\"Манчестър сити\" направи нова сериозна заявка за шампионската титла през този сезон. След като се разправи с  \"Ливърпул\" преди 20 дни , сега тимът на Хосеп Гуардиола победи шампиона \"Челси\" в дома му с 1:0. Кевин Де Бройне донесе ценния успех на \"гражданите\" със страхотен гол в 67-ата минута. \"Сити\" изигра много силен мач и можеше да победи много по-убедително, но направи невероятни пропуски. \"Гражданите\" продължават да водят в класирането с равни точки с градския съперник  \"Юнайтед\"  - по 19. Тимът на Гуардиола обаче е с по-добра голова разлика 22:2 срещу 21:2. Гостите затвориха и пефектен месец септември, в който не допуснаха гол във Висшата лига. Те побeдиха \"Ливърпул\" и \"Кристъл Палас\" с по 5:0 и \"Уотфорд\" с 6:0 преди двубоя с \"Челси\". \"Гражданите\" са в серия от 347 минути без допуснат гол, а последният двубой от Висшата лига, в който пуснаха гол е срещу  \"Борнемут\" на 26 август . \"Челси\" допусна втора  загуба за сезона , като и двете до момента са вкъщи. Тимът на Антонио Конте изгуби осем точки у дома досега през сезона, срещу само шест за цялата кампания през миналата година, когато стана шампион. Сините от Лондон вече са с шест точки по-малко от лидерите. И двата тима бяха без ключови играчи поради една или друга причина.\"Челси\" беше без наказания Давид Луиз, а изненадващо Виктор Моузес остана на пейката. Мениджърът на \"Сити\" Хосеп Гуардиола не можеше да разчита на контузените  Агуеро , Венсан Компани и  Бенжамен Менди . Това наложи Фабиан Делф да играе на непривичния пост на ляв бранител. От самото начало тимът на Гуардиола заложи на висока преса по терена, като не даваше и сантиметър на \"Челси\" да разиграва спокойно. Това доведе до сериозно напрежение най-вече при вратаря Тибо Куртоа. Белгиецът сгреши елементарно, но за негов късмет рикошет в тялото на Габриел Жезуш изпрати топката в аут, а не в мрежата. Домакините започнаха колебливо, като едва след 15-ата минута успяха да изнесат играта в по-предни позиции. Най-вече благодарение на физическата сила на Бакайоко и енергията на Канте, който беше поставен в по-офанзивна позиция, \"Челси\" спечели предимство в центъра. Сините също опитаха да пресират високо, но \"Сити\" показа, че умело може да излиза от такива ситуации. \"Гражданите\" без никакъв проблем се измъкваха от пресата с вертикални пасове към центъра, които пък водеха до опасни контраатаки. При една такава ситуация в 26-ата минута Стърлинг се измъкна отдясно, но подаването му в наказателното поле беше лошо, тъй като Давид Силва и Жезуш се разминаха с топката. \"Челси\" отговори само с един удар на Аспиликуета, който беше спасен от Едерсон. Освен, че нямаше кой знае какви положения пред вратата на Едер, \"Челси\" претърпя още по-сериозен удар, губейки Алваро Мората. Нападателят се хвана за бедрото и беше сменен принудително. Антонио Конте обаче пусна на терена Вилиан, вместо типичния централен нападател Миши Бачуай. Най-чистото положение за \"гражданите\" дойде в самия край на първата част, когато Фернандиньо стреля много мощно с глава, но Тибо Куртоа спаси. Втората част започна с нов натиск на \"Сити\", като гражданите бяха дори още по-активни от първото полувреме. Силва и Де Бройне имаха още по-голямо пространство в средата на терена и това водеше до опасности за домаините. При един корнер в 57-ата минута Стърлинг остана непокрит на границата на наказателното поле, но за щастие на сините стреля в аут. \"Челси\" органзира първата си по-опасна атака едва в 62-ата минута и тя дойде след статично положение. Едерсон обаче се справи с изстрела на Азар. Шампионите бяха притиснати до стената, като \"Сити\" владееше топката в повече от 60% от времето, а \"Челси\" мислеше само как да се отбранява. Като по чудо Силва не успя да се разпише в 65-ата минута, когато негов удар беше блокиран с тяло от Маркос Алонсо. Минута по-късно Габриел Жезуш се размина с топката след ново хубаво подаване във вратарското поле. В крайна сметка отбраната на сините рухна в 67-ата минута. Жезуш и Де Бройне комбинираха, а с мощен шут с левия крак белгиецът не остави шанс на Куртоа – 0:1. Халфът на \"Сити\" отбеляза първия си гол за сезона, като го стори точно срещу бившия си тим. Попадението на гостите провокира реакция от \"Челси\" и шампионите веднага се впуснаха в атаки. Нямаше и помен от дефанзивната игра на сините, които изнесоха играта в предни позиции. Това доведе до много празни пространства в собствената половина, като \"Сити\" продължи да пропуска с лека ръка. В 85-ата минута се наложи Антонио Рюдигер да чисти от голлинията удар на Жезуш. В заключителните минути \"Челси\" опита отчаян щурм, но най-чистото положение се откри пред защитника Кристенсен. Той се оказа непокрит при центриране от корнер, но стреля в аут. \"Сити\" завърши двубоя с 62% притежание на топката и близо пет пъти повече шутове – 18 срещу едва четири за шампионите. Само два от изстрелите на сините се оказаха точни в двубоя. Тимът на Хосеп Гуардиола имаше и 656 паса срещу 395 за \"Челси\", което само затвърди доминантното представяне на гостите. \"Мисля, че се получи много тактически мач, много труден. Ние имахме повече шансове не от \"Челси\", не много, но все пак повече. Доволни сме от победата, този успех е важен. Това, че съм вкарал не е някакъв реванш срещу \"Челси\", аз не съжалявам за престоя си тук, той ме направи по-силен. Това е все още началото на сезона, но ние се наслаждаваме. Искаме да губим възможно най-малко, защото чувството не е никак приятно\", каза играчът на мача Де Бройне. Мениджърът на \"гражданите\" Гуардиола също изрази задоволството си от успеха. Испанецът обаче предупреди, че още е само септември и титлата не се печели през този месец. Гуардиола напомни, че и през миналия сезон \"Сити\" започна много силно, но после имаше проблеми. \"Няма какво да обяснявам какво представлява \"Челси\". Миналата година се видя много добре колко силен отбор е това. Мисля, че ние играхме много добре, моите играчи са истински бойци и те се представиха чудесно. Исках точно това, да играем такъв футбол, да доминираме в мача и да използваме силните си страни. Аз усещам футбола по този начин – да имаме топката, колкото се може повече, ако не, пресираме ги докато си я вземем. За нас е важно да се представяме добре, когато не можем да ползваме важни играчи като Вини (Компани), Серхио (Агуеро) и Менди\", каза Гуардиола.", "date": "2017.09.30", "title": "\"Манчестър сити\" пожали \"Челси\" и победи само с 1:0 на \"Стамфорд бридж\""}
{"url": "http://www.dnevnik.bg/sviat/2017/09/30/3051368_v_navecherieto_na_referenduma_za_kataluniia/", "text": "Хиляди хора са по улиците в Испания в подкрепа или против насрочения за утре референдум за независимост на автономната област Каталуния. Референдумът е обявен за незаконен от централните власти и  полицията цял ден иззема бюлетини и блокира подготвените секции за гласуване . Въпреки това каталунците са решени да упражнят правото си на вот и за същото призова регионалният премиер на автономната област Карлес Пучдемон. Хиляди противници на независимостта на Каталуния излязоха по улиците в Барселона, Мадрид и други градове тази вечер, предава \"Ройтерс\". Множеството развява испански знамена и скандира лозунги против отцепването на Каталуния от Испания. Демонстрантите изпълниха площад в центъра на Барселона, столицата на Каталуния, където се намират централите на регионалното правителство и на градския съвет. В столицата Мадрид хиляди са се събрали пред сградата на общината, за да протестират срещу допитването и скандират: \"Сепаратисти - терористи!\" и \"Да живее Испания!\". Те поискаха да бъде арестуван премиерът на Каталуния Карлес Пучдемон. Демонстрациите са организирани от консервативната Фондация за защита на испанската нация. В испанската столица в деня на вота утре отново се очакват митинги, както на привържениците, така и на противниците на референдума. Демонстрации в подкрепа на каталунските сепаратисти вчера и днес имаше на остров Майорка, където около 3000 човека изразиха солидарността си, но хиляди излязоха и против. Демонстрации на двата полюса имаше още в Лерида, Сантандер и Аликанте. В автономна област Галисия, където също има силно движение за независимост, застанаха изцяло на страната на сепаратистите. На фона на растящото напрежение премиерът на Каталуния Карлес Пучдемон поиска посредничество в конфликта с Мадрид. \"Трябва да изразим ясна воля да разполагаме с посредничество, независимо какъв ще бъде сценарият, независимо дали \"да\" или \"не\" ще вземе връх в допитването\", заяви той. \"Самият аз и моите симпатизанти няма да се откажем от правото си на самоопределение и ще участваме утре в референдума за независимостта въпреки съпротивата на испанското правителство\", каза още Пучдемон. Той призова каталунците да избягват каквито и да било прояви на насилие. Не е ясно дали утре сутринта властите на Каталуния ще могат да осигурят достатъчно секции и бюлетини за гласуването. Испанската полиция вече е конфискувала над 10 милиона бюлетини, а днес полицаи запечатаха половината училища със секции за гласуване. Другата част от училищата са окупирани от студенти и активисти, но полицията им е дала ултиматум да напуснат до утре в 6 ч. сутринта - три часа преди началото на гласуването. Енрике Мийон, най-високопоставеният представител на централните власти в региона, коментира днес, цитиран от \"Асошийтед прес\", че централните власти няма да пречат на неофициални гласувания по улиците на каталунските населени места, тъй като това няма да бъде смятано за валиден вот. \"Те винаги могат да сложат временно маса на улицата с някакви кофи и да пускат хартии вътре\", заяви той и се зарече, че обещаният от каталунското правителство \"ефективен референдум, със законова база и задължителна сила\", няма да се състои. Местните поддръжници във властта обаче се надяват на поне един милион гласа \"за\" във вота утре. Каталунските сепаратистки лидери твърдят, че очакват два милиона жители на автономната област да се обявят за нейното отделяне от Испания.", "date": "2017.09.30", "title": "В навечерието на референдума за Каталуния напрежението в цяла Испания расте"}
{"url": "http://www.dnevnik.bg/video/2017/09/30/3051375_video_dvigatel_na_samolet_izbuhna_nad_atlantika/", "text": "Един от двигателите на двупалубен А380 на \"Ер Франс\" е претърпял \"сериозни повреди\" по време на полет над Атлантическия океан, поради което се е наложило аварийно самолетът да кацне в Канада, потвърди авиокомпанията. Кадри, заснети от пътниците на директния полет AF 066 от Париж до Лос Анжелис, бяха публикувани в социалните мрежи и от тях се вижда, че фронталната част на най-десния двигател липсва. Обшивката е разкъсана и липсват цели елементи. Екипажът е приземил самолета без проблеми в Гууз бей, засега няма подробности за сериозната авария. Профилът на самолета във Flightradar24 показва, че той е Airbus A380-861, а този модел е оборудван с двигателя на компанията Engine Alliance (EA). Това е американско съвместно дружество между GE Aviation (поделение на General Electric) и Pratt & Whitney (поделение на United Technologies). Двигателите EA GP7200 първоначално са проектирани за самолетите на \"Боинг\".", "date": "2017.09.30", "title": null}
