{"url": "https://www.dnevnik.bg/bulgaria/2019/08/30/3957211_osiguritelnite_pragove_i_za_2020_g_shte_se_opredeliat/", "text": "За четвърта година поред нивата на осигуряване по професии и браншове ще бъдат определени административно.  Работодателските организации отказват да участват в определянето им вече четвърта година поред. Резултатът е, че кабинетът ги вдига с административен процент - от догодина с около 10 на сто. Въведените по време на тройната коалиция минимални осигурителни прагове по икономически дейности и професии с които трябваше да се пребори укриването на доходи и осигуровки, все още съществуват в същия си вид от 2003 г. Тогава - в годините, когато масово заплатите се плащаха под масата, идеята беше да се определи минимална сума, върху която да се начисляват осигуровките за пенсия, дори официалната заплата да е по-ниска. Днес работодателите наричат този подход отживелица и бойкотират преговорите за конкретните суми в знак на протест. Позицията на правителството е, че трябва да се работи за замяна на механизма на минималните осигурителни доходи с договаряне на минимална работна заплата по икономически дейности и сектори, коментира днес пред журналисти министърът на труда и социалната политика Бисер Петков, помолен от медиите да реагира на поредния отказ на работодателите да участват в преговорите за размера им. Със същите думи той коментира темата и преди година, но сближаване на позициите на бизнеса и синдикатите за формулата за определяне на минималната заплата също не е постигнато засега. Според министъра, цитиран от БТА, разговорът трябва да продължи, но това не може да стане за 2020 г. Според бюджетната процедура към началото на септември минималните суми, върху които да се начисляват социалните осигуровки на работещите, би трябвало да са ясни, за да може на тяхна основа да се състави бюджетът на социалното осигуряване за следващата година. В момента по него се работи на експертно ниво в Националния осигурителен институт. Срокът за внасяне на държавни бюджет в Народното събрание е 31 октомври. \"Съжалявам, че не се проведоха за поредна година преговори, но знаете категоричната позиция на работодателските организации, че те няма да преговарят и настояват час по-скоро да отпаднат минималните осигурителни доходи\", каза министърът.  Национално представителните организации на бизнеса подчертават, че в някои сектори и компании, както и по региони праговете се разминават драстично с икономическата ситуация като вместо да ограничават, понякога увеличават сивия сектор. За да плащат по-високи административно определени осигуровки на хора с ниска квалификация, мениджърите са принудени да намаляват нетното възнаграждение на останалите, е един от аргументите им. Ето и някои примери за осигурителни прагове в различни сфери - ръководител на компания за производство на напитки е достатъчно да се осигурява върху 869 лв., докато човек със същите задължения, но в месопреработването - върху 1486 лв. Едновременно с това прагът за общите работници и в двата типа компании е 560 лв. Ръководител на авиокомпания трябва да плаща вноски за пенсия върху поне 1201 лв., докато колегата му във финансите и застраховането - 1589 лв. Във фирмите за пощенски и куриерски услуги пък и шефът и общият работник имат еднакъв праг - 560 лв. В отрасъла, който дава 13% от БВП - туризма, прагът за шефовете е далеч под средната заплата за страната - 966 лв., а за колегите им строителни предприемачи е още по-нисък - 790 лв. - твърде близо до сумата, върху която внасят вноски за подчинените си без никаква квалификация - 560 лв. Според средносрочната програма на правителството догодина минималната заплата трябва да се вдигне с 9.8%, което е ориентир за процента, с който ще скочат и минималните прагове.", "date": "2019.08.30", "title": "Осигурителните прагове и за 2020 г. ще се определят административно"}
{"url": "https://www.dnevnik.bg/kultura/2019/08/30/3957204_izlojba_predstavia_vejdi_rashidov_kato_tvorec_i/", "text": "Като творец и колекционер ще бъде представен председателят на комисията по култура и медии в парламента и бивш министър на културата Вежди Рашидов в Градската художествена галерия в Пловдив. Заглавието на експозицията е \"Страсти\" и тя е част от Есенния салон на изкуствата на община Пловдив, съобщават от галерията. На първия етаж зрителите ще могат да се запознаят с произведения от личната колекция на Рашидов - западноевропейска живопис от XVII, XVIII и XIX век. Негови собствени рисунки, скулптури и акварели ще заемат втория етаж на галерията, която е и инициатор на събитието.      Рашидов рядко излага творби от личната си колекция. В експозицията са включени картини на автори от Холандия, Белгия, Франция, Италия и Германия. Сред най-ценните произведения е гравюра на Рембранд. \"Артистът Вежди Рашидов е въздействащ и разпознаваем не само в своите пластики. Неговите характерни деформации на формата са отличими в рисунките и акварелите му\", пишат за изложбата от галерията.", "date": "2019.08.30", "title": "Изложба представя Вежди Рашидов като творец и колекционер"}
{"url": "https://www.dnevnik.bg/sport/2019/08/30/3957216_ludogorec_izbegna_favoritite_v_liga_evropa/", "text": "Лудогорец\" ще играе с ЦСКА (Москва) в  груповата фаза на Лига Европа . Това отреди жребият за турнира, който беше теглен в Монако. Българският шампион беше във втора урна, като избегна големите фаворити от първа \"Манчестър юнайтед\" и \"Арсенал\", както и другите по-сериозни отбори \"Лацио\", \"Рома\" и \"Севиля\". В група Н, където беше изтеглен \"Лудогорец\", попаднаха още \"Еспаньол\" и \"Ференцварош\". Груповата фаза на Лига Европа започва на 19 септември. За четвърти път в своята история и за трета поредна година \"Лудогорец\" участва в груповата фаза на Лига Европа. Тимът има и две участия в групите на Шампионската лига (2014 и 2016 г.). Най-доброто класиране на \"Лудогорец\" в Лига Европа е три участия във фазата на директните елиминации. През сезон 2013-14 българският шампион излезе от групата и стигна до осминафинал, загубен от \"Валенсия\". През 2016-17 \"Лудогорец\" завърши трети в групата си в Шампионската лига, с което се класира в Лига Европа и отпадна от \"Копенхаген\". През сезон 2017-18 \"Лудогорец\" игра с \"Милан\" на 1/16-финал. \"Лудогорец\" ще има шанс за реванш срещу \"Ференцварош\", след като отпадна от унгарския отбор в първия предварителен кръг на Шампионската лига. Тогава българският първенец записа две загуби. \"Всички отбори са сериозни, може би групата е равностойна и няма изявен фаворит. Пожелах си \"Ференцварош\", защото исках да покажем, че това, което се случи в Шампионска лига е случайно. Ние сме по-добър отбор и искаме да се реваншираме срещу тях\", каза по повод жребия временният треньор на \"Лудогорец\" Станислав Генчев. \"Очаквам да победим ЦСКА, но какво ще се случи е божа работа. Ние ще направим всичко, което е по силите ни да си тръгнем с победа от Москва, както и да постигнем успех в Разград\". \"Арсенал\", който през миналия сезон игра финал в турнира, попадна в група с \"Айнтрахт\" (Франкфурт), \"Стандард\" (Лиеж) и португалския \"Витория\". \"Манчестър юнайтед\", шампион в Лига Европа от 2017 г., е в група с \"Астана\", \"Партизан\" и АЗ (Алкмаар).", "date": "2019.08.30", "title": "\"Лудогорец\" избегна фаворитите в Лига Европа"}
{"url": "https://www.dnevnik.bg/analizi/2019/08/30/3957251_bez_radikalni_merki_vuzduhut_v_sofiia_niama_da_stane/", "text": "                         Разрази се буйна дискусия по повод на въпрос за платено влизане на коли в София. Има подобен план в Брюксел, град с тежък трафик, доста по-тежък от този в София, и с мръсен въздух, през лятото по-мръсен от въздуха в София. Брюксел смята да въведе такса пришълец. Мярката е противоречива и сложна и ще отнеме 5 години, за да бъде въведена. Тя би облекчила движението и подобрила въздуха в Брюксел. Дали на някой му стиска да въведе подобно нещо в София? Софийският трафик е доста по-нормален от този в Брюксел, а и въздухът в София извън зимните месеци е по-чист. Въпреки това радикални мерки са необходими. Подобна идея е споделил и кандидатът за кмет на \"Демократична България\". Сходни идеи са обсъждани и по-рано за София, а в Лондон и други градове са реалност за центъра на града. С този пост не искам да защитавам нито едно конкретно решение, но да напомня за един от основните проблеми на големия град. Всички изследвания показват, че има два проблема, които софиянци поставят начело - замърсения въздух и задръстения трафик. Обичайно упрекът за тези два проблема е насочен към властта, сегашна или бъдеща. Решението обаче и на двата проблема минава през нас. През нашата готовност да платим или да се откажем от някакво удобство или навик. Няма как въздухът да стане значително по-чист, ако не забраним или ограничим ред неща – определен тип горива и определен тип коли. Дали това ще стане с въвеждане на нискоемисионна зона (почти всеки град в Европа го е направил или го обмисля), което означава зонална забрана на определен тип коли; или с такса център (като в Лондон); или с такса град; или със значително разширени пешеходни зони (например всичко от НДК до гарата); или с увеличена такса за паркиране и разширение на платената зона за паркиране. Или с комбинация на тези мерки, или с някаква друга мярка, която също ще струва пари или ще наруши нечие удобство. Ще чуете много гласове - да построят защото привличат повече коли. Разбира се, необходим е по-добър обществен транспорт, който в София е вече много, много по-добър отпреди, както и по-добри пешеходни и велосипедни маршрути. Съвременните дигитални технологии (ANPR и др.) дават възможност подобни мерки да бъдат гъвкави, да реагират на променени обстоятелства и да балансират ефективно интересите на гражданите. Няма как обаче кметът, министърът или президентът да се подаде от прозореца и да продуха въздуха на града или да разнесе задръстения трафик с магическа пръчка. Дебатът за чистия въздух и задръстванията минава през два ключови въпроса - от какво сме склонни да се лишим и колко сме готови да платим. И през много гневни реакции и спорове. Това е.", "date": "2019.08.30", "title": "Без радикални мерки въздухът в София няма да стане по-чист"}
{"url": "https://www.dnevnik.bg/bulgaria/2019/08/30/3957263_direktorut_na_sofiiskiia_zatvor_podava_ostavka_zaradi/", "text": "Директорът на Централния софийски затвор Десислав Трайков е готов да подаде оставката си пред министъра на правосъдието Данаил Кирилов и да бъде освободен от длъжност, ако се открият нарушения по случая с Будимир Куйович. Министър Кирилов все още не е обявил дали ще приеме оставката, или Трайков ще остане на поста си. Повод за подадената оставка са думите на бившия министър на вътрешните работи Румен Петков, който каза пред \"Нова телевизия\" преди дни, че премиерът би трябвало да уволни Трайков заради случая с Будимир Куйович. Осъденият за наркотрафик Будимир Куйович, който излежава 16-годишна присъда в затвора в Казичане,  беше хванат на 27 август да шофира  с фалшива книжка, издадена уж в Португалия. Той бил пуснат в отпуск за добро поведение и е задържан при рутинна проверка.  Куйович се прочу през 2008 г.  заради това, че с разрешение на МВР му е издаден фалшив паспорт, скандалът беше и една от причините за освобождаването на бившия вътрешен министър Румен Петков. Вчера Петков нарече шефа на затвора \"Архимед на затворническия труд\", обвинявайки го, че е сметнал погрешно изтърпяното наказание на наркобоса. \"С днешна дата съм депозирал заявление до министъра на правосъдието да ме освободи от длъжност. Нямам идея откъде и как г-н Румен Петков опетни името ми. Това поведение не е характерно за политик от подобен ранг\", коментира Трайков днес пред сградата на Централния софийския затвор, цитиран от БНТ. Той обясни, че не е сменял режима на Куйович от строг на общ, и отправи покана към бившия министър да посети затвора и заедно да пресметнат колко години е излежал наркобосът.", "date": "2019.08.30", "title": "Директорът на Софийския затвор готов да подаде оставка заради Румен Петков"}
{"url": "https://www.dnevnik.bg/sviat/2019/08/30/3957268_280_mln_dushi_shte_stanat_klimatichni_bejanci_zaradi/", "text": "Топенето на ледовете по Земята ще остави човечеството с много по-малко питейна вода и риба и ще прогони стотици милиони души от домовете им, били прекалено близо до морското равнище. Това твърдят специалистите от Междуправителствената експертна група за климатичните промени в специалния доклад за океаните и криосферата. Докладът от 900 стр. ще бъде представен официално на 25 септември на среща на групата в Монако. Той е четвъртият на конкретна тeма, публикуван от ООН за по-малко от година. Предишните бяха не по-малко стряскащи - за ограничаването на  глобалното затопляне  до 1.5 градуса, за  биоразнообразието  и управлението на земите и световната хранителна система. От 30 до 99 процента от вечната замръзналост - земята и скалите, които са заледени през цялата година, ще се разтопи до 2100 г., ако изпускането на парникови газове продължи със сегашния темп. Само в Северното полукълбо той ще освободи \"въглеродна бомба\" от въглероден двуокис и метан и ще засили затоплянето. Явленията, които вече са в ход, като спадане на  кислорода в морската вода  и покачване на температурата могат да намалят трайно рибните запаси, с които се изхранват много хора. Щетите от наводненията могат да се увеличат 100, ако не и 1000 пъти до 2100 г. Според доклада за океаните и криосферата заради покачването на морското ниво 280 милиона души може да се наложи да напуснат местата, където живеят. И това е в оптимистичния сценарий, при който затоплянето ще бъде ограничено до 2 градуса Целзий в сравнение с доиндустриалните температури. Каква промяна причиняват два градуса \"При два градуса топенето на ледовете ще премине точката на пречупване и десетки от най-големите градове в света  ще бъдат наводнени . При такова затопляне глобалният БВП на глава от населението ще падне с 13%. 400 млн. души ще живеят в недостиг на вода и хиляди ще измират от жеги дори по северните ширини. В екваториалната зона ще бъдат дори по-зле. В Индия, където много градове са многомилионни, ще стане непоносимо горещо, горещите вълни ще бъдат 32 пъти повече, всяка ще трае пет пъти по-дълго и на тях ще бъдат изложени 93 пъти повече хора. Това са два градуса - на практика най-добрият сценарий за климата.\" Това гласеше прогнозата на ООН за повишаването на глобалните температури с два градуса, цитирана от сп. \"Ню Йорк\" миналата година.", "date": "2019.08.30", "title": "280 млн. души ще станат климатични бежанци заради топенето на ледовете"}
{"url": "https://www.dnevnik.bg/gradska_sreda/2019/08/30/3957269_ostri_vuzrajeniia_postupiha_sreshtu_odobreniia_ot/", "text": "Три възражения са постъпили в район \"Средец\" по повод искането за изграждане на мансарден етаж на покрива на една от най-красивите сгради в София от началото на ХХ век – на ул. \"Иван Вазов\" 1, за което \"Дневник\" съобщи. Те са изпратени от българската секция на Международния съвет за паметниците на културата и забележителните места, дружество \"Архитектурно наследство\" при Съюза на архитектите в България, от Гражданската инициатива за опазване на културно-историческото наследство и от частно лице. Срокът за изпращане на възраженията изтече на 29 август и нито една от уведомените заинтересовани страни от съседните сгради – Министерството на финансите, частна етажна собственост и банкерката Цветелина Бориславова чрез фирмата \"СиЕсАйЕф\" АД, не се е възползвала от това право. Ако сегашният проект бъде реализиран, в бъдеще те по-лесно биха получили право също да надстроят своите сгради с мансардни етажи, коментираха архитекти от район \"Средец\". В постъпилите възражения се предупреждава, че работният план на този проект за мансарден етаж е в разрез с действащия Подробен устройствен план (ПУП) на района, изготвен през 2015 г. от арх. Светла Тихолова и съгласуван с Националния институт за недвижимото културно наследство (НИНКН). Министърът на културата Боил Банов и НИНКН, което е към неговото ведомство, вече одобриха проекта за мансарден етаж, което нарушава правилата, заложени в ПУП-а, изтъква в становището си реставраторът Владо Руменов от гражданската инициатива. В тази сграда, която е паметник на културата с национално значение, могат да се извършват само консервационни и реставрационни дейности, подчертава той. \"Никакви пристройки, надстройки, премоделирания на покрива и други промени не са предвидени. Тъй като с Работен устройствен план (РУП) не могат да се изменят условията, определени в законово действащия ПУП, от това следва, че той е съгласуван в нарушение на Закона за културното наследство, чл. 80 от НИНКН и Министерството на културата\", се посочва в становището му. Сградата е проектирана от изтъкнатия архитект Никола Лазаров и е построена за тогавашната Централна кооперативна банка през 1912 г. Първоначално е била само на три етажа, но в началото на 20-те години на ХХ век е достроена с още два след спечелен конкурс от архитект Георги Фингов в екип с колегите му Ничев и Апостолов. В нея е бил работният кабинет на банкера Атанас Буров. По времето на социализма там беше офисът на софийския клон на ДСК. След промените там се нанесе банка \"Биохим\", а по-късно - Уникредит Булбанк.      В момента собственик на този имот е дружеството \"БСПФ-България\" ЕАД, което се свързва с групата фирми около \"Химимпорт\". Дружеството купи сградата през 2017 г. за 10.5 млн. евро от Уникредит Булбанк.  На 18 март министърът на културата Боил Банов одобри предложението на собственика на сградата на ул. \"Иван Вазов\" 1 за изграждане на мансарден етаж на покрива с аргумента, че \"инвестиционните намерения не предвиждат промяна на предназначението на сградата, не засягат фасадата й\". Контролиращите органи – НИНКН и Инспекторатът на Министерството на културата, би следвало да следят за стриктното опазване на сградата – недвижима културна ценност с национално значение, в чието проектиране са участвали едни от най-ярките български архитекти от първата половина на ХХ век, се изтъква в подадените възражения. Вместо това тези институции одобряват сериозна намеса, каквато е промяната на конфигурацията на покрива. \"В понеделник всички материали и становища по казуса ще бъдат получени в Направление \"Архитектура и градоустройство\" (НАГ) на Столичната община\", обясни главният архитект на район \"Средец\" Кристиян Яричков пред \"Дневник\". В НАГ документацията по случая заедно с постъпилите възражения ще бъде разгледана на Общински експертен съвет, ръководен от главния архитект на София Здравко Здравков. Тогава могат да се дадат препоръки към проектантите на мансардния етаж да променят проекта си в синхрон със стилистиката на сградата. \"Експертният съвет може и да прецени, че тези възражения не са съществени, и да остави проекта в същия вид\", уточни арх. Яричков от район \"Средец\".", "date": "2019.08.30", "title": "Три възражения постъпиха срещу позволеното от Боил Банов изграждане на мансарден етаж"}
{"url": "https://www.dnevnik.bg/sport/2019/08/30/3957293_snimka_na_denia_mladite_voleibolisti_v_podnojieto_na/", "text": "Юношеският национален отбор до 19 години стана седми на световното първенство по волейбол. Българите победиха с 3:1 (25:21, 25:19, 20:25, 25:17) Беларус в спора за седмото място.", "date": "2019.08.30", "title": "Снимка на деня: Младите волейболисти в подножието на световния връх"}
{"url": "https://www.dnevnik.bg/bulgaria/2019/08/30/3957285_snimka_na_denia_bez_mikrofoni_za_jurnalisti_za_vseki/", "text": "С демонтирани микрофони за журналистите e преминала вчерашната пресконференция на премиера Бойко Борисов и новоизбрания, но все още невстъпил в длъжност председател на Европейската комисия Урсула фон дер Лайен, съобщи \"Дарик радио\". А репортерът на медията, присъствал на изявлението, разпространи снимки от отвинтените микрофони. И в началото, и в края на изявлението на Борисов и Урсула фон дер Лайен преди тяхната среща журналистите бяха предупредени, че въпроси няма да има. Това изрично подчерта и премиерът в края на изявлението: \"Няма да има въпроси, за да не я поставяме в неудобно положение да отговаря за нещо, което все още не е решено окончателно\", заяви той и допълни, че е обещал това на Урсула фон дер Лайен и нейния екип.", "date": "2019.08.30", "title": "Снимка на деня: Без микрофони за журналисти за всеки случай"}
{"url": "https://www.dnevnik.bg/bulgaria/2019/08/30/3957320_bivshiiat_kmet_na_gurmen_ahmed_bashev_otiva_na_sud_za/", "text": "Окръжната прокуратура – Благоевград е внесла в съда обвинителен акт за безстопанственост срещу бившия кмет на Гърмен и бивш депутат от ДПС Ахмед Башев. Според държавното обвинение на кметския пост, който Башев освободи още преди шест години, той не е контролирал добре строителството на общински път, в резултат на което държавата е ощетена с над 3 млн. лв. Наказанието за това престъпление е между 2 и 8 години затвор. Репортаж на \"Дневник\" от 2017 г. за пътя, наричан от местните \"пътя на Доган\", четете  тук. Башев беше кмет на общината между 1999 и 2013 г. През 2005 г. силен дъжд повредил пътя между селата Огняново и Рибново в общината, а комисия, назначена от кмета, предложила да се построи алтернативен 11-километров път с прогнозна стойност 905 425 лв. Прокуратурата е установила, че към юни 2010 г. община Гърмен е получила от Постоянната комисия за защита на населението при бедствия, аварии и катастрофи към Министерски съвет за изграждане на път от с. Осеново (което е в община Банско) до с. Рибново общо 17.4 млн. лв. В съобщението на прокуратурата не се уточнява защо отпуснатата пет години след произшествието сума е над 17 пъти по-голяма от първоначалната прогноза. Според прокуратурата Башев е подписал договор с фирмата - строител без да уговори цената и да уточни обема на работата, допуснал е строителството без да е издадено разрешение, никой не е контролирал строителните работи, но Башев подписвал платежни документи.", "date": "2019.08.30", "title": "Бившият кмет на Гърмен Ахмед Башев отива на съд за щети по \"пътя на Доган\""}
{"url": "https://www.dnevnik.bg/sport/2019/08/30/3957265_za_edna_godina_otborite_v_nba_sa_se_sdobili_s_47_mln/", "text": "Националната баскетболна асоациация (НБА) на САЩ и Канада остава най-популярната спортна лига в Китай, сочи проучване. \"Голдън стейт уориърс\", който до миналия сезон властваше в лигата, пък е тимът с най-голяма популярност в азиатската държава. Китайската спортна дигитална агенция Mailman направи собствено проучване, което показва, че \"воините\" остават на върха по популярност. Проучването анализира онлайн влиянието и представянето на отборите в социалните мрежи в Китай. За последната година 30-те отбора от НБА са се сдобили общо с 47 милиона нови последователи. Това е почти двойно в сравнение с миналата година. Най-голямо влияние за това имат няколко отбора: \"Голдън стейт\", \"Хюстън рокетс\", \"Лос Анджелис лейкърс\", \"Торонто раптърс\" и \"Бостън селтикс\". Най-популярен сред азиатската публика е Джеръми Лин, който през миналата година спечели титлата с \"Раптърс\". Плеймейкърът е първият играч с азиатски корени, който е шампион в НБА, като е роден в САЩ, но в семейство на тайвански емигранти. Макар да игра много малко през сезона, Лин е с най-много последователи в социалните мрежи Weibo и Douyin. След Лин остават Стеф Къри и Клей Томпсън (от \"Голдън стейт\"), Ръсел Уестбрук (премина от \"Оклахома сити тъндър\" в \"Хюстън\") и Крис Пол (от \"Хюстън\" от \"Оклахома\"). Според Mailman сделката за придобиване на \"Бруклин нетс\" от страна на милиарда Джоузеф Цай, който е вицепрезидент на \"Алибаба\", ще доведе много китайски спонсори в НБА.", "date": "2019.08.30", "title": "За една година отборите в НБА са се сдобили с 47 млн. нови последователи от Китай"}
{"url": "https://www.dnevnik.bg/sviat/2019/08/30/3957313_masovo_pristigane_na_lodki_s_migranti_v_gurciia_za/", "text": "За пръв път от 3 години в Гърция за един ден масово пристигнаха стотици мигранти, потеглили от Турция. Само за малко повече от час в четвъртък 16 лодки с около 650 души акостираха на остров Лесбос за изненада на властите и екипите на Международния комисариат на ООН за бежанците. Външното министерство в Атина веднага извика посланика на Турция, за да изрази \"най-дълбокото ни недоволство\" от увеличаването на потока. Посланикът е отговорил, че Анкара продължава да спазва споразумението с ЕС за сдържане на имигрантите и няма промяна в политиката ѝ. Това се случва, докато на сирийско-турската граница при Баб ал Хауа стотици бежанци опитаха да преминат и армията използва сила, за да ги отблъсне. Инциденти има и на други места по затворената граница, докато близо милион сирийци бягат от офанзивата в провинция Идлиб на подкрепяната от руснаците и ирански милиции армия на Башар ал Асад. \"Изненадаха ни. Не сме виждали такова едновременно пристигане на толкова лодки и хора от 2016 г.\", казва говорителят на ВКБООН в Сирия Борис Чеширков. Повечето от пристигналите ще бъдат настанени в лагера \"Мойра\" - най-големият в Европа център за посрещане на мигранти. В него има около 4 пъти повече хора от капацитета му и Чеширков казва за \"Ройтерс\", че това е основание за тревога. Хуманитарни организации неведнъж са посочвали, че условията в \"Мойра\" са много лоши - лагерът е претъпкан с повече от 10 000 души, със слаба сигурност и чести сблъсъци. Момче от Афганистан бе убито и други двама бяха ранени при сбиване през този месец. Не по-различно е положението на другите пет места за настаняване по гръцките острови. Общо 25 000 души са в лагерите (отново най.високият показател от 3 години насам), в които капацитетът е надминат 2-3 пъти. През август броят на пристигналите рязко се увеличи до около 7000 души и това е най-големият брой от 2016 г. насам. Повечето от пристигащите са семейства от Афганистан, казват от международните хуманитарни организации. \"Ситуацията е спешна\", казва Чеширков. \"Имаме възрастни, самотни майки, деца без придружител, хора с физически недъзи, оцелели от трафик на хора и сексуално насилие.\" От общо 56 000 бежанци и мигранти, пристигнали досега в Европа през годината почти половината са по гръцките острови, показват данните на ООН. Новият премиер Кириакос Мицотакис обеща да облекчи положението им като ускори процедурите за преглеждане на молбите за убежище.", "date": "2019.08.30", "title": "Масово пристигане на лодки с мигранти в Гърция за пръв път от 3 години"}
{"url": "https://www.dnevnik.bg/bulgaria/2019/08/30/3957314_osem_dushi_sa_zadurjani_pri_akciia_sreshtu_telefonni/", "text": "При мащабна операция на спецпрокуратурата в Левски срещу група, заподозряна в извършване на телефонни измами, бяха задържани осем души, съобщи БНТ. Седем от тях са арестувани в град Левски, един - в София. Утре прокуратурата ще решава колко от тях ще бъдат привлечени като обвиняеми.", "date": "2019.08.30", "title": "Осем души са задържани при акция срещу телефонни измамници в Левски"}
{"url": "https://www.dnevnik.bg/sviat/2019/08/30/3957319_validen_pasport_no_falshiva_samolichnost_moje_ako/", "text": "Заподозреният за убийството на чеченски бунтовник в Берлин миналата седмица руснак е използвал фалшива самоличност, за да влезе в Германия. Това показва съвместно разследване на Bellingcat, сп. \"Шпигел\" и The Insider. 40-годишният  Зелимхан Хангошвили  бе застрелян в главата в берлински парк миналия петък. Заподозреният за убийството бе заловен малко след него, докато хвърлял колелото си и оръжието в река Шпрее. Германската прокуратура обяви, че смята убийството за политическо и съобщи, че арестуваният на име Вадим С. е държал голяма сума в брой в апартамента си и е пътувал до Берлин от Москва през Париж няколко дни преди нападението. Имал е и билет за връщане в руската столица, съобщава Би Би Си. Говорителят на Кремъл  Дмитрий Песков  категорично отрече убийството да има връзка с държавните институции. Разследването на трите медии обаче показва, че въпреки че паспортът на \"Вадим Андреевич Соколов\", роден през август 1970 г., е бил валиден, такъв човек в Русия не съществува. Името му го няма в държавните бази данни, нито в стотици изтекли данни за пребиваващите в страната. Адресът му в Санкт Петербург е несъществуващ. \"Това разкритие прави изявленията на Русия, че убиецът не е свързан с държавните власти, неправдоподобно. Нито един човек в Русия не може да си извади валиден паспорт с фалшива идентичност без съдействието на администрацията и силите за сигурност\", пише изданието. Екипът се е сдобил с подадената молба за виза на \"Вадим Соколов\". Благодарение на двама свои източници с достъп до базата данни на руските паспорти, те са разбрали, че човек с такова име и рождена дата няма в нея. Тази база данни е централизирана и в нея се намират адресите и паспортните данни на всички руски граждани, поддържа се от вътрешното министерство. Информация за \"Вадим Соколов\" няма и в други полицейски бази данни, които събират информация за пътуванията в и извън страната, нито в данните на пътната полиция, където се пази информация за шофьорските книжки. \"В същото време, за да може този човек да пътува със самолет от Москва до Париж с обикновения си паспорт, той би трябвало да е минал през паспортна проверка, където паспортът трябва да се сканира и автоматично да се провери в базата данни. Всяко несъответствие - например липсата - би активирало алармената система на граничарите и човекът не би трябвало да бъде допуснат напред. Има само два правдоподобни сценария, които обясняват това: или граничарите са знаели, че \"Вадим Соколов\" е агент под прикритие, и са били инструктирани да го пуснат; или по времето на пътуването си - 31 юли 2019 - е бил в системата\", обясняват още от медията. Технически са възможни и двата сценария, но вторият е по-близък до последните практики на разузнаването. Според него за \"Соколов\" трябва да е създадена изцяло фалшива идентичност, която после е била изтрита от системите. Такъв беше случаят с агентите под прикритие на ГРУ, които нападнаха  Сергей Скрипал  във Великобритания, припомня изданието. ", "date": "2019.08.30", "title": "Валиден паспорт, но фалшива самоличност: може, ако руската държава помага на убиец"}
{"url": "https://www.dnevnik.bg/sport/2019/08/30/3957326_valverde_specheli_sedmiia_etap_v_obikolkata_na_ispaniia/", "text": "Световният шампион Алехандро Валверде спечели седмия етап в Обиколката на Испания - 183 км между Онда и Мас де ла Коста. Испанецът измина дистанцията за 4:43.11 часа със средна скорост от 40 км/ч. Валверде се наложи в група от четирима, като изпревари Примож Роглич от \"Йъмбо Висма\", а на шест секунди останаха Мигел Анхел Лопес (\"Астана\") и съотборника на испанеца Найро Кинтана. Етапът завърши на тежкото изкачване от първа категория Мас де ла Коста (4.1 км със среден наклон от 12.3%). Той включваше близо 3000 метра денивелация. \"Бях много уверен във финала, защото бяхме само четирима души и знаех, че трябва да изчакам до последно, за да мога да взема победата. Засега ние четиримата сме най-силните колоездачи във Вуелтата, но има много етапи до края\", каза Валверде след етапа. Победата е 12-а етапна за Валверде в Обиколката на Испания, като по този показател той е на 10-о място в историята на състезанието. Тимът му \"Мовистар\" взе 63-а победа във Вуелтата и втора за тази година, след като Кинтана спечели втория етап.   В трети пореден ден испанец триумфира, след като в петия етап надделя Анхел Мадрасо, а в шестия Хесус Ерада. Много висока средна скорост и множество атаки белязаха етапа. Във втората му част \"Мовистар\" наложи много високо темпо, за да подготви атака на лидерите си Кинтана и Валверде преди последната височина. По стръмните склонове на Мас де ла Коста двамата останаха заедно с Лопес и Роглич, като останалите претенденти за генералното класиране изостанаха. След седем етапа Лопес си върна фланелката, като я облича за трети път от началото на състезанието. Колумбиецът от \"Астана\" има аванс от шест секунди пред Роглич и 16 пред Валверде. Кинтана е четвърти с пасив от 27 секунди. Топ 5 се затваря от полякът Рафал Майка (\"Бора\") на 1.58 минути. В събота предстои осмият етап, който е дълъг само 166 км между Вайс и Игуалада. Той включва само една височина от втора категория около 24 км преди финала, но има и общо 2600 метра денивелация.     ", "date": "2019.08.30", "title": "Валверде спечели седмия етап в Обиколката на Испания"}
{"url": "https://www.dnevnik.bg/biznes/2019/08/30/3957337_i_v_kraia_na_avgust_bjudjetut_e_v_izlishuk_nad_1_mlrd/", "text": "Министерството на финансите очаква салдото по консолидираната фискална програма (КФП) на касова основа към август 2019 г. да бъде положително в размер на 1.1 млрд. лв. (1 % от прогнозния БВП), съобщи пресцентърът на ведомството. На месечна база само за август бюджетното салдо по КФП е отрицателно. През август Министерството на отбраната преведе сумата в размер на 1.2 млрд. щатски долара по сметка на правителството на САЩ за самолети F-16 Block 70 за Военновъздушните сили на България. Голям размер от разходите за този инвестиционен проект доведе до свиване на текущото превишение на приходите над разходите към края на август до около 1% от прогнозния БВП, коментират от ведомството. Основни параметри по КФП на база предварителни данни и оценки: Приходите и помощите по КФП към края на август 2019 г. се очаква да бъдат в размер на 29.298 млрд. лв. (66.8 % от годишния разчет). Увеличението спрямо същия период на 2018 г. е с 3.323 млрд. лв., благодарение на по-високите данъчните и неданъчните приходи с 1.930 млрд. лв., докато постъпленията от помощи са по-ниски. Разходите по консолидираната фискална програма (вкл. вноската на Република България в бюджета на ЕС) към август 2019 г. са в размер на 28.194 млрд. лв., което е 60.9 % от годишния разчет. Разходите за същия период на миналата година са в размер на 23.587 млрд. лева. Освен посочените разходи по бюджета на Министерството на отбраната, номиналното нарастване се дължи и на по-високия размер на разходите за персонал (увеличение на заплатите с 10%, по-високи социални и здравноосигурителни плащания и други, отчитат от Министерството на финансите. Частта от вноската на България в бюджета на ЕС, изплатена към август 2019 г. от централния бюджет, възлиза на 903.6 млн. лв., което е в съответствие с действащото към момента законодателство. Статистическите данни за изпълнението на държавния бюджет и основните показатели на консолидираната фискална програма ще бъдат публикувани след месец.", "date": "2019.08.30", "title": "И в края на август бюджетът е в излишък над 1 млрд. лв."}
{"url": "https://www.dnevnik.bg/politika/2019/08/30/3956996_maia_manolova_napravi_oshte_edna_stupka_kum/", "text": "Омбудсманът Мая Манолова направи още една стъпка към кандидатирането си за кмет на София. С мотив прозрачност и засилен интерес към работата й в четвъртък вечерта на сайта на обществения защитник бе публикуван отчет за четирите години на поста, макар до края на мандата й да има още година. По неофициална информация Манолова, която е в кампания от седмици, ще обяви кандидатурата си за кмет на столицата до няколко дни. Формално тя ще бъде издигната от инициативен комитет, начело на който по информация на \"Дневник\" ще застане  правозащитник . В него няма да участват социалисти. На 11 септември БСП - партията, от която тя бе депутат близо десет години, ще подкрепи кандидатурата й. В отчета на омбудсмана се посочва, че над 122 хил. граждани са потърсили съдействието на Манолова, а постъпилите жалби и сигнали са над 45 хил., от които са приключени 43 569. Тя е имала 114 приемни и редица законодателни инициативи (още за отчетата четете  тук ). Във финансовата част на отчета за 2019 г. най-големият разход е за хотелско настаняване и самолетни билети - 11 608 лв. В сумата са включени всички служители на институцията. Тази година Мая Манолова е пътувала по работа до Белгия, Гърция и Сърбия, а през миналата - до шест държави, сред които Швейцария и Великобритания. Данъчната основа на възнагражденията й от 20 октомври 2015 г. до края на юли т.г. е около 250 хил. лв.", "date": "2019.08.30", "title": "Мая Манолова направи още една стъпка към кандидатирането си за кмет на София"}
{"url": "https://www.dnevnik.bg/sviat/2019/08/30/3957005_nova_hipoteza_krai_severodvinsk_e_izbuhnala_iadrena/", "text": "Жертвите и радиацията от експлозията на руски военен полигон на 8 август не са заради неуспешен опит на нова руска крилата ракета с ядрен двигател. Петимата специалисти на \"Росатом\" и двамата военни са загинали при неуспешен опит да бъде вдигната от дъното на Двинския залив такава ракета, потънала при провален тест от края на октомври 2018 г. Това се твърди в две почти едновременно разпространени публикации на Радио \"Свобода\" и на американския телевизионен канал CNBC. Рускоезичното издание на Радио \"Свободна Европа\"/Радио \"Свобода\" представя  собствено разследване  по общодостъпни източници, докато CNBC  цитира доклад  на американското разузнаване с едни и същи основни заключения. Преди седмица Радио \"Свобода\" публикува част от  разказ на руски военен , който казва, че загиналите и пострадалите \"са излезли на понтона и под него всичко се е взривило\". Силно пострадала платформа се вижда на няколко снимки и любителски видеозаписа от залива, а сега се изяснява, че сините контейнери върху двата понтона са за превоз на ядрени отпадъци с ниска радиоактивност и са заснемани край полигони за ракетни изпитания. Понтоните се произвеждат за нуждите на центъра в Саров, където от десетилетия е сърцето на съветската и руската ядрена оръжейна програма. Те служат и за доставяне на компоненти от ядрени инсталации, каквато се смята, че руснаците тестват за крилата ракета.      Военният е капитан първи ранг Владимир Боси, командващ поделение 09703, където от 50-те години на ХХ век е полигонът, а думите му са от среща на 12 август с жителите на близкото село Ньонокс: Боси твърди пред селяните, че по време на инцидента е тестван ракетен двигател, \"захранван с ядрени изотопи\", и им препоръчва \"да не се приближавате до предмети, изхвърлени на брега през последните дни\".      На сайта sanatatur.ru, в който си общуват рибари от района на Архангелск, има твърдения от очевидец, който казва, че е видял в залива няколко кораба и до единия от тях се чула експлозия и изригнал стълб вода с височина стотина метра. Друг пише, че \"при взрива е получил пробойна един от близките кораби - \"Звезда\" или \"Звёздочка\". Трети казва \"извадили са бойна глава, която е потънала още миналата година и по неизвестни причини е детонирала на баржата\". \"Звёздочка\" е от проект 2018, от който в Русия действа само един такъв кораб и той лесно се идентифицира на спътникови снимки заради двата жълти крана и площадка за хеликоптер. Той има и два дистанционно управлявани подводни робота и се използва за издигане от дъното на потънала техника. Другият кораб, за който официално е потвърдено, е  \"Серебрянка\"  с инсталация за събиране и съхраняване на течни ядрени отпадъци. \"Серебрянка\" вече е бил в Двинския залив поне един път - през октомври миналата година, 5 дни след края на изпитания на полигона, заради които между 15 и 20 октомври е затворено въздушното пространство в района, пише още Радио \"Свобода\". Но на 8 август 2019 г. няма уведомление за закриване на въздушното пространство по крайбрежието, което насочва към заключение, че тогава или не са правени тестове на ракета, или военните не са искали да ги оповестяват по какъвто и да е начин, за да ги запазят в дълбока секретност. Авторът Максим Крутов изрично казва, че нямат достатъчно доказателства, за да твърди, че става дума за опит с проекта, известен като \"Буревестник\" - ракета с ядрен двигател и неограничен обсег. Възможно е да е имало такъв тест, но ракетата веднага да е паднала в морето или изпитанието да е правено под водата. Допустимо е дори да е изпробван подводен дрон с ядрен двигател, наричан \"Посейдон\". Видимо аварията край Северодвинск не е предизвикала опасно радиоактивно замърсяване, но показа, че експериментите на оръжие с ядрено задвижване водят до радиационни инциденти, които един ден може да свършат с много по-голяма трагедия, допълва Крутов.      - в края на октомври 2018 г. на полигона има неуспешно изпитание на крилата ракета \"Буревестник\" - тогава там е корабът \"Серебрянка\", който от Саров през Мурманск може да е доставил \"ядрен двигател\" за ракетата - ракетата заедно с реактора и недокрай изгорялата стартова степен падат недалеч от брега - в началото на август 2019 г. е направен опит тя да бъде извадена, разглобена и унищожена - затова, за да я издигне от дъното, там е \"Звёздочка\", след което останките от ракетата да бъдат поставени на понтоните в специалните сини контейнери и натоварени на \"Серебрянка\" - взривът вероятно е на горивото в реактивния двигател - експлозията разрушава реактора и изхвърля във въздуха характерни радиоизотопи, двата понтона са замърсени с радиоактивни материали - загиват и са ранени няколко души на понтоните и военен водолаз, който може да е бил под водата в този момент - \"Серебрянка\" се прибира в Мурманск, защото няма какво да прибира, реакторът е унищожен - \"Звёздочка\" остава поне до 12 август, може би заради пробойна, може би за да работи като спасителен кораб - радиацията е краткотрайна и не е опасна за населението; рибарите пращат улова си за проверка и получават отговор, че той не е опасен. CNBC съобщи без такива подробности същата версия като оценка, направена от американското разузнаване. \"Това не е ново изстрелване на оръжието, а е било мисия за изваждане на изгубена ракета от предишен тест\", казва източник на телевизионния канал, пряко запознат с доклада на разузнаването. \"Имало е експлозия на един от корабите в операцията и това е предизвикало реакцията в ядрения реактор, довела до изтичане на радиация.\" Телевизията припомня, че миналата година е научила за подобна подготовка за изваждане на задвижвана с ядрена енергия ракета, изгубена в Баренцово море след провален тест. Участвали са 3 кораба, единият от които е специализиран за работа с радиоактивни материали. Ако тогава руснаците са успели, най-вероятно това е станало модел за реагиране в такава ситуация и може той да е използван край Северодвинск. Според американски източници на CNBC между ноември 2017 г. и февруари 2018 г. са правени 4 старта на \"Буревестник\" и само един от тях е завършил с \"относителен успех\" - полет от 35 км, след което ракетата е изгубила управление. Най-краткият е само 4 секунди, за които са изминати около 7 км. През март тази телевизия съобщи, че засега положителните резултати са толкова оскъдни, а разходите толкова големи, че Москва е решила да създаде едва няколко единици от супероръжието, обявено тържествено от Владимир Путин през 2017 г.", "date": "2019.08.30", "title": "Нова хипотеза: Край Северодвинск е избухнала ядрена ракета, потънала преди 10 месеца"}
{"url": "https://www.dnevnik.bg/sport/2019/08/30/3956998_kakvo_nosi_na_ludogorec_klasiraneto_za_grupite_na_liga/", "text": "Напълно в своя стил \"Лудогорец\" постигна плана минимум за сезона, към който се стремеше, и  влезе в групите на Лига Европа . Българският шампион игра добре, но след това си осигури вълнуващи, дори драматични мигове, за да подпечата участието си в същинската фаза на турнира при 2:2 с \"Марибор\". Сега обстановката в Разград може да се успокои и клубът да потърси решение на важните въпроси, стоящи на дневен ред. На първо място е преглеждане на стратегията как отборът да продължи рестарта си и връщането към моментите на качествен футбол и красива игра. Част от този ребус е избирането на подходящия треньор, който да ръководи процеса. Днес в 14.00 часа отборът ще научи съперниците си за груповата фаза. Пари, престиж и още нещо След уволнението на треньора Стойчо Стоев в неделя изпълнителният директор на \"Лудогорец\" Ангел Петричев каза, че класирането за групите е от огромно значение. С постигането на целта клубът вече си заслужи 3.74 млн. евро от наградния фонд. Всяка победа в групите ще носи допълнително по 570 хил. евро, а равенствата - по 190 хил. евро.      \"Участието ни в Европа не е само въпрос на пари, а и на престиж. Въпрос е на точен момент да обиграваме този нов отбор, който се опитваме да градим, защото той има много голям потенциал и вие след време ще го видите, помнете ми думите\", каза Петричев. По думите му качествените футболисти на \"Лудогорец\" имат нужда да играят големи мачове в Европа. \"Те няма как да се задоволяват само в българското първенство. Просто трябва да се направят необходимите фини настройки, за да може \"Лудогорец\" да бъде отборът, който продължава да носи слава на България в европейските турнири\", добави той. Влизането в групите носи със себе си успокоение - както от финансова гледна точка заради високия стандарт, наложен в клуба, така и заради напрежението от лятото. Отборът отпадна от Шампионската лига още на старта на предварителните кръгове, след това дойдоха колебливи игри и резултати и кулминацията беше уволнението на Стоев. В момента начело на отбора е Станислав Генчев, а Петричев загатна, че ще се прецени дали той да не остане и за постоянно. Четвъртото влизане на \"Лудогорец\" в групите на Лига Европа със сигурност ще има отражение и в първенството. Съперниците на шампионите ще се надяват отборът от Разград да е разконцентриран в Първа лига, за да могат те да продължат дългогодишните си опити да го свалят от върха. Кой е на пътя За жребия \"Лудогорец\" е във втора урна.    Сред възможните съперници в първа урна са английските \"Манчестър юнайтед\" и \"Арсенал\", а също \"Севиля\" и \"Порто\". Разнообразието сред 48-те отбора дава възможност на \"Лудогорец\" да се надява на лек жребий. Не такова е мнението на всички. \"Лично аз предпочитам по-тежки съперници, за да играем на по-велики стадиони. Какъвто и да е жребият, ние ще играем още шест мача в Европа\", каза капитанът Светослав Дяков. Вратарят Пламен Илиев заяви: \"Мисля, че имаме сили за добро представяне в груповата фаза. Нямам предпочитания за съперник. Имаме възможност да се покажем.\"", "date": "2019.08.30", "title": "Какво носи на \"Лудогорец\" класирането за групите на Лига Европа"}
{"url": "https://www.dnevnik.bg/bulgaria/2019/08/30/3956867_sankciiata_za_izteklite_lichni_danni_po_lev_na_chovek/", "text": "Един лев и седемнадесет стотинки - на толкова са били оценени личните данни на всеки от българите, засегнати от нерегламентираното проникване в сървърите на Националната агенция за приходите (НАП) в края на юни и последвалото изтичане на информацията в интернет. Това стана известно днес, след като Комисията за защита на личните данни (КЗЛД) обяви, че ще глоби данъчната администрация с  5,1 млн. лв.  заради  източените лични данни  на над 6 млн. души. Националният регулаторен орган обясни ниския размер на глобата - близо четири пъти по-малко от възможния максимум по закон, с необходимостта администрацията по-скоро да бъде насърчавана да се грижи за безопасността на данните, отколкото да бъде наказвана за пропуските. Всъщност глобата е напълно символична, доколкото нейното плащане ще завърти формално пари от държавния бюджет през няколко институции, а възможностите за възстановяване на част от сумите чрез съдебни дела води в необозримото бъдеще. Данъчните имали грешки, но действали отговорно \"Установено е, че в неправомерно достъпената и  разпространена в интернет пространството  информация се съдържат лични данни на общо 6 074 140 физически лица, което включва 4 104 786 живи физически лица, български и чужди граждани и 1 959 598 починали физически лица\", съобщиха официално от Комисията за личните данни. Наложената на данъчните санкция за най-големия случай на изтичане на лични данни в българската история е по-близка до минимума, отколкото до максимума, и се равнява на около 1/4 от  максималната предвидена по закон  - 20 млн. лв. Пред \"Дневник\" председателят на КЗЛД Венцислав Караджов обясни решението така: \"Заради това, че е допуснат теч на данни, сме наложили санкция. Заради това, че в Агенцията за приходите са предприели своевременно мерки и са действали отговорно след неправомерното източване, сме наложили по-ниска санкция\". \"Установили сме, че непосредствено след нерегламентирания достъп до данните приходната агенция е действала отговорно като администратор. Спряла е теча своевременно, предприела е необходимите действия, включително и анализа, който трябвало да се извърши на рисковете. Запушени са течовете и са спрени проблемните електронни услуги. Служителите са действали правилно и отговорно\", допълни Караджов. По думите му при решението е отчетено и че данните са източени с външна намеса, което води до санкция за НАП, по-близка до минимума, отколкото до максимума: \"Трябва да се отчете, че данните са на много голям брой физически лица, но също така и действията, които администраторът е направил\". Глобените ще си търсят парите ... от хакерите Малко след като беше обявен размерът на глобата данъчните обявиха, че актът на комисията за установяване на административно нарушение е оспорен в законовия срок пред съда и че ще обжалват както акта за извършено нарушение, така и размера на самата глоба. Мотивът - че кражбата на данни и публичното им оповестяване са резултат от действия, които представляват престъпление по смисъла на Наказателния кодекс, извършено въпреки предприетите от НАП мерки за защита. Ако актът и глобата бъдат потвърдени окончателно от съда, парите трябва да бъдат платени незабавно или пък с лихви в зависимост от забавянето. \"Не мога да предрека какво ще бъде решението, но мога да кажа, че повече от 80-90% от решенията на комисията се потвърждават от съда\", коментира Караджов пред \"Дневник\". От приходната агенция дадоха да се разбере, че обмислят да възстановят дължимата сума от дело срещу извършителите на хакерската атака. Кои са те обаче на този етап не може да се каже, доколкото няма влязла в сила присъда, а разследването по случая срещу фирмата \"ТАД груп\" продължава. В момента  обвинения за кибертероризъм  имат трима души от компанията -  собственикът Иван Тодоров  и административният директор Георги Янев са обвинени като подбудители на сочения за извършител  служител във фирмата Кристиян Бойков . Разследващите вече казаха, че  знаят кой е поръчителят , но той все още не е публично обявен. Как глобата ще умножи делата Ако намерението за завеждане на иск срещу \"ТАД груп\" се осъществи, то неминуемо ще увеличи броя на водените съдебни дела около теча на данни. Според юристи, за да тръгне на дела, приходната администрация има два варианта. В първия тя може да бъде конституирана като пострадала страна по наказателното дело, ако обвинението срещу \"ТАД груп\" изобщо бъде внесено в съда и магистратите приемат, че допълнителния граждански иск няма да затрудни самия процес срещу извършителите. Вторият вариант е агенцията да заведе отделно гражданско дело, което обаче може да бъде успешно единствено ако има осъдителни присъди по наказателното дело. Макар до момента да представя случая като практически изяснен (включително чрез  трикратното публично огласяване на извадки от документи , представени като доказателства по разследването срещу \"ТАД груп\"), прокуратурата ще трябва да събере също достатъчно и убедителни доказателства за престъплението, за да може обвинението да издържи и в съда, при това на всички инстанции. Дори НАП да успее да спечели в тази съдебна процедура, то това би могло да се случи след години предвид дългите процедури и срокове за обжалване. Междувременно адвокатите на задържаните обявиха, че \"ТАД груп\" - чрез регистрирана в Калифорния (САЩ) компания, чието поделение е българската фирма, планира  да заведе искове  във Вашингтонския търговски арбитраж срещу България по конвенцията за защита на чуждестранните инвеститори, тъй като целият бранд страда. Става въпрос за шест-седемцифрена сума, която ще бъде поискана от държавата, съобщи преди две седмици адвокат Героги Стефанов, който защитава Иван Тодоров. Бюджетни пари тук, бюджетни пари там И ако делата за обезщетения са по-скоро в далечното бъдеще, то плащането на глобата може да се наложи да се извърши доста по-скоро. От изявленията на представителите на властта обаче изглежда, че то ще е по-скоро символично и парите ще се прехвърлят от една институция в друга. При потвърждение на санкцията данъчните трябва да платят глобата с пари от бюджета, които се събират от данъците, включително и на пострадалите, чиито данни бяха източени неправомерно и разпространени. Преди дни финансовият министър Владислав Горанов увери, че  НАП има достатъчно средства в бюджета си , за да плати глобата, без да се налага дофинансиране на бюджета. Уточни също, че за да се осигурят пари, няма да се налага орязване на бонуси или заплати на данъчни служители. \"Това ще бъде нетна операция\", заяви Горанов, и допълни: \"Това няма да се отрази на бюджета, ще се отрази на съдбата на тези терористи, които атакуваха системата...\" Вчера \"Дневник\" не успя да се свърже с представител на приходната агенция, който да обясни от кое перо ще бъдат осигурени средствата за наложената санкция. От глобата не може да се възползва и Комисията за личните данни, която я налага, показа проверка на \"Дневник\". \"Сумата не може да бъде използвана за нищо от нас. Имаше възражения от неправителствени организации, че комисията може да налага високи санкции, за да си попълва бюджета. Комисията не може да използва сумите от глоби, които постъпват в нейния бюджет, освен за посочените в закона за публичните финанси цели. Нито една от тях не е приложима и тези глоби отиват директно в централния бюджет\", обясни Венцислав Караджов. Къде е отговорността – личната и на институциите \"Законът за защита на личните данни не включва случаи на търсене на отговорност от физически лица. Законът е насочен към превенция за самите администратори, към фирмите и организациите, които събират нашите лични данни, за да разберат, че данните не само се събират, но и те трябва да се пазят\", коментира вчера председателят на Комисията за личните данни. Венцислав Караджов е оптимист, че след публичния скандал нещата ще се променят. \"Начинът на мислене на висшия мениджмънт ще се промени както в публичния, така и в частния сектор. Това показва много ясна тенденция, че ако не се промени начинът на мислене и по-стриктно прилагане на правилата, проблемите ще продължат в съответните сектори и тогава максимумът на санкциите ще бъде неизбежен\", каза Караджов. Дни след като избухна скандалът, изпълнителният директор на Националната агенция за приходите  Галя Димитрова уволни ръководителите  на звената за информационните системи и за информационна сигурност на приходната администрация. Самата тя тогава заяви, че  няма намерение да подава оставка . Окончателно: какви данни са изтекли В решението за глобата Комисията за личните данни описва детайлно изтеклите лични данни. Според документа става дума за имена, ЕГН и адреси на български граждани, телефони, електронни адреси и друга информация за контакт, данни от годишни данъчни декларации на физически лица, данни от справките за изплатени доходи на физически лица, данни от осигурителни декларации, данни за здравноосигурителни вноски (но не и за медицински статус или информация за лечение на гражданите), данни за издадени актове за административни нарушения, данни за извършени плащания на данъци и осигурителни задължения през \"Български пощи\" АД, както и данни за поискан и възстановен ДДС, платен в чужбина. Комисията е отправила и предписания, които приходната агенция трябва да изпълни в следващите 6 месеца, като предприеме \"подходящи технически и организационни мерки в контекста на действащото законодателство за защита на личните данни\". От комисията съобщиха още, че след решението няма да се произнасят по всяка индивидуално подадена жалба на граждани за злоупотреба с лични данни след източването на базите на НАП: \"Фактът, че тези данни са изтекли в публичното пространство, не означава автоматично, че с тях е извършена злоупотреба, доколкото злоупотребата предполага извършването на допълнителни действия, представляващи сами по себе си отделни престъпления\". Данъчните ще дават и подробности за изтеклите данни От Агенцията за приходите пък обявиха, че от следващата седмица ще бъде възможно да се направи справка какви лични данни на хората са изтекли. Проверката ще се прави чрез персонален идентификационен код, издаден от приходната агенция, с електронен подпис или в офисите на НАП след представяне на лична карта. 11 дни след изтичането на личните данни приходната агенция пусна приложение, в което всеки може да провери дали личните му данни са сред източените след хакерската атака. То е достъпно на  страницата на агенцията .", "date": "2019.08.30", "title": "Санкцията за изтеклите лични данни: по лев на човек и глоба от единия джоб в другия"}
{"url": "https://www.dnevnik.bg/sviat/2019/08/30/3956708_tuzemcite_v_amazoniia_sa_na_frontovata_liniia_na_ogunia/", "text": "Докато пожарите бушуваха в части от Амазония, Мидже Каяпо седеше в корабче в река Куруа в туземния резерват Бау. Въздухът беше изпълнен с миризма на дим и Каяпо се тревожеше. \"Пожарът все повече се доближава до резервата ни. Сега е на около 20 км\", каза той на гостуващ екип от АП. Каяпо един от водачите на племето Бау помага да се организира група за наблюдение за защита на племенните земи от пожари, както и от незаконни дървосекачи, миньори и други хора, които искат да експлоатират района. Заради бързото разпространение на пожарите из обширни райони на туземните територии през последните седмици задачата му е придобила критична важност. От началото на годината Бразилия е регистрирала  83 000 пожара , което е със 77 процента от същия период на миналата година. Много от тях са били запалени в обезлесени райони от хора, които разчистват пространства за земеделски култури или пасища. Над 98 процента от туземните земи в Бразилия са в Амазония и групи като тази на Каяпо са особено изложени на риск. Според бразилския Национален институт за космически изследвания в момента 3553 пожара горят в 148 туземни територии в региона. \"Нашият резерват преминава през тежко обезлесяване. Той е тежко разрушаван. Ние, туземците, трябва да сме единни\", каза Каяпо.      Докато множество международни играчи обсъждат как да развият и защитят Амазония, Каяпо и други хора се оказват на фронтовата линия на усилията по гасене на пожари и острата вражда с бразилския президент Жаир Болсонаро. Болсонаро е подложен на сурови критики  заради политиката си за околната среда, която според някои отслабва механизмите за защита на тропическата гора. Той твърди, че европейците се опитват да нарушат суверенитета на страната му и същевременно казва, че границите на туземните земи пречат на деловите среди. Във вторник той повтори твърденията си на среща с амазонски регионални губернатори и заяви, че резерватите се експлоатират от външни лица с цел спиране на икономическия растеж на Бразилия. \"Много резервати са стратегически разположени, някой е уредил това\", каза Болсонаро, без да уточни кого има предвид. \"Индианците нямат (политическо) лоби, те не говорят езика ни, но са успели да получат 14 процента от националната ни територия\", добави той.      С изострянето на реториката туземните водачи са тези, за които залогът е най-голям. Сауло Катитаурлу, водач в общината Конкиста д'Оесте в щата Мато Гросо, изглежда печален, докато върви по бреговете на река Сараре. \"Нетуземците правят каквото си искат, а после хвърлят вината върху индианците\", каза Катитаурлу и обясни, че когато хората му сигнализирали пожар на властите, един собственик на ранчо заявил, че самото племе е запалило пожара. Той каза, че тази година племето му Намбикуара Сараре е усетило още по-силно въздействията от разширяването на площите за земеделие и животновъдство и че инспекторите не преследват престъпниците. \"Преди години имаше няколко (пожара), но сега са повече. Това е най-големият (пожар) в Амазония досега, а димът идва насам. Днес небето е чисто, но преди два дни беше цялото в дим и беше горещо\", каза Катитаурлу. През последните дни лидерите от Г-7 обещаха 20 милиона долара помощ за защитата на Амазония. Отделно Великобритания обеща 12 милиона долара, а Канада - 11 милиона. В същото време френският президент  Еманюел Макрон е навлязъл във все по-лична вражда  с бразилския си колега, а чилийският президент Себастиан Пинера каза, че латиноамериканските страни \"имат суверенитет над Амазония\". Лидерите на всички амазонски страни без Венецуела ще се срещнат на 6 септември, \"за да изготвим собствена единна стратегия за опазване на околната среда и за устойчива експлоатация на нашия регион\", каза Болсонаро вчера. Въпреки че в дискусията доминират основно бразилския президент и международните играчи, някои туземни водачи, изглежда, смятат, че най-ефективният начин да се повлияе на политиките за опазване на околната среда е да надигнат своите гласове или да поемат нещата в собствените си ръце. \"Мисля, че този президент не познава конституцията много добре. Ние сме издръжливи. Ако има нашествие в нашия резерват, ако се опитат да дойдат тук, ще реагираме на правителството на Болсонаро и ще кажем: \"Не тук. Този резерват си има собственик\", каза водачът от резервата Бау Каяпо. В пуснато на 24 август видео в \"ЮТюб\" туземка с боядисано лице се обърна към камерата и също обеща \"да се бори за гората, за нашия начин на живот\". \"Ние от река Шингу сме свързани с вас, всички заедно заставаме в  защита на Амазония . Ние сме на фронтовата линия и имаме нужда от подкрепата ви. Присъединете се към борбата ни\", каза тя. /БТА", "date": "2019.08.30", "title": "Туземците в Амазония са на фронтовата линия на огъня"}
{"url": "https://www.dnevnik.bg/analizi/2019/08/30/3956954_nap_edva_li_shte_plati_globata_za_techa_na_lichnite/", "text": "                         Националната агенция за приходите (НАП) ще бъде глобена с 5,1 млн лева за теча на лични данни, обяви лично председателят на Комисията за защита на личните данни (КЗЛД) Венцислав Караджов. Още на 21 август на електронната страница на институцията се появи информация, че на свое заседание от 20 август КЗЛД разгледала резултатите от проверката, направена в НАП по повод на нарушението на сигурността на личните данни, засегнало над 5 милиона български граждани. Съобщава се, че с оглед констатациите, които е направил проверяващият екип на КЗЛД, комисията взела решение за налагане на корективна мярка спрямо администратора на лични данни. Сочи се, че в определен срок ще бъде съставен и връчен акт за установяване на административно нарушение, извършено от НАП, както и че очакванията им били конкретното административнонаказателно производство да приключи до 29 август 2019 г. Лично председателят на комисията обяви тогава пред медиите, че производството ще завърши с наказателно постановление, като даже посочи и мотивите за него. Към днешна дата знаем, че действително срещу НАП е бил изготвен и съставен акт за установяване на административно нарушение, който е връчен и в законоустановения тридневен срок са постъпили възражения. Знаем също, че в ранните часове на 29 август председателят на КЗЛД даде интервю пред Би Ти Ви, в което буквално казва: Какво означава всичко това? Краткият отговор е, че ако НАП обжалва пред съд наказателното постановление, което тепърва ще бъде изготвено и връчено, има всички шансове да успее. И това няма да е поради нова версия на \"ние ги хващаме, вие ги пускате\", а поради допуснат от комисията тежък порок във воденото от нея административнонаказателно производство, който порок се разви пред очите на цялото общество. Не се изискват специални юридически знания, за да съобразиш, че няма как наказващият орган да се произнесе обективно и справедливо какъв ще е изходът от производството, преди още то да е започнало, какъвто е настоящият случай. Самата комисия е посочила в съобщението на сайта си от 21 август, че \"производството се образува със съставяне и връчване на акт за установяване на административно нарушение\", и доколкото ни информира, че такъв ще бъде съставен и връчен до края на седмицата, то към онзи момент производството все още не е било образувано. Същевременно комисията очевидно е взела решение да бъде съставен акт за установяване на административно нарушение и то в определен от нея срок. Няма съмнение, че част от комисията е и нейният председател, който съгласно Закона за защита на личните данни (ЗЗЛД) издава наказателното постановление, с което пък завършва административнонаказателното производство. в работата по разглеждане на констатациите от проверката във вземане на решение за образуване на административно-наказателно производство чрез съставяне на акт за установяване на административно нарушение  в постановяване на наказателното постановление. И това не е случайно. Изисква го справедливостта, тъй като наказващият орган трябва да е нещо като независим арбитър. Той трябва да вземе крайното решение въз основа на всички събрани доказателства по случая, с които се изясняват фактите относно обективната истина; трябва да е дал възможност на защита на нарушителя и да съобрази възраженията му и едва след това да постанови мотивирано наказателното постановление, с което да наложи санкцията. В случая председателят на КЗЛД не крие, но дори някак пресилено ни информира периодично как участва активно в производството във всичките му фази. И дори още преди то да е започнало, дава изявления как ще завърши. Това поведение на председателя дава всички основания да се счита, че при постановяване на наказателното постановление ще се касае за предубеденост, която съдебният състав в случай на оспорване лесно ще констатира служебно и без да е направено изрично възражение от НАП в тази насока, тъй като публичното пространство беше достатъчно наситено. Впрочем има и още един въпрос, свързан с предубеденост, а именно и ако е така, той не може да участва в производството по разглеждане на случая, тъй като законът го забранява. Предубедеността на наказващия орган винаги е основание за отмяна на наказателното постановление, без да е необходимо да се разглежда по същество дали е извършено нарушението или не. ако НАП предприеме действия по обжалване? Защото съдебният състав също не може да бъде лице, пострадало от нарушението. Сиреч дали ще се намери български съдия, който да не е сред онези над пет милиона данъкоплатци, чиито лични данни изтекоха от НАП. Защото ако съдията се окаже сред тях, ще е в същата хипотеза на предубеденост поради заинтересованост от изхода на делото и не може да участва в разглеждането на делото, ще трябва сам да се отведе. Прогнозата ми е, че е много вероятно да имаме прецедент, при който за първи път в историята на българското правосъдие ще се окаже, че няма или ще е много трудно да се намери съдия, който да гледа делото и за когото да не са налице основания за отвод. Нека видим!", "date": "2019.08.30", "title": "НАП едва ли ще плати глобата за теча на личните данни"}
{"url": "https://www.dnevnik.bg/sport/2019/08/30/3956967_grigor_dimitrov_se_izpravia_sreshtu_shtastliviia/", "text": "Григор Димитров се отправя към третото си предизвикателство на US Open. Той ще играе с 23-годишния поляк Камил Майхржак в опит да стигне четвъртия кръг в надпреварата за трети път в кариерата си. Мачът между двамата ще е на корт №17, като се очаква да започне не преди 21.30 ч. Дотук българинът преодоля Андреас Сепи и  Борна Чорич, като срещу хърватина не му се наложи да играе . По стечение на обстоятелствата Майхржак е на другия полюс след тежка и натоварена програма. Полякът, който е 94-ти в света, най-напред не успя да премине през квалификациите, но влезе в основната схема като щастлив губещ заради отказването на Милош Раонич. Впоследствие излезе победител в два петсетови двубоя. Той поднесе изненада с отстраняването на Пабло Куевас, като двубоят се игра преди ден след отлагането заради дъжда. До момента двамата с Димитров не са играли помежду си.", "date": "2019.08.30", "title": "Григор Димитров се изправя тази вечер срещу \"щастливия губещ\" в Ню Йорк"}
{"url": "https://www.dnevnik.bg/bulgaria/2019/08/30/3957039_policeiska_akciia_blokira_grad_levski/", "text": "Акция на полицията и жандармерията се провежда в момента в град Левски, съобщава \"Нова телевизия\". Тя е насочена срещу телефонните измамници. От рано сутринта градът е блокиран от полиция, като се претърсват 10 адреса. По информация на медията вече има и арестувани. Левски е известен като един от градовете, в които живеят част от лидерите на групите за телефонни измами.", "date": "2019.08.30", "title": "Полицейска акция блокира град Левски"}
{"url": "https://www.dnevnik.bg/analizi/2019/08/30/3956666_paktut_molotov-ribentrop_2/", "text": "                         Подписаният на 23 август 1939 г. в Москва договор за ненападение между нацистка Германия и съветска Русия, включващ секретен протокол за подялбата на Европа, не е \"инцидент\" в историята. Нито пък е някакво ненадейно събитие или просто тактическо отстъпление от страна на два тоталитарни режима, дотогава минаващи за яростни идейни противници. Напротив, тази стъпка изглежда съвсем логична. И логиката ѝ се корени в и \"капиталистическия империализъм на плутокрациите\" (ако заимстваме една обща формула от идеологическия им арсенал). И тъкмо тази \"неинцидентност\" на сближението между Сталин и Хитлер най-ясно проличава в начина, по който те се разпореждат с източноевропейските държави. Германия се готви за война, но не е готова да се сражава на два фронта, освен това е силно зависима от съветските доставки на зърнени храни, горива и суровини. В името на това Хитлер е готов дори да забрави някои глави от \"Майн кампф\", където обосновава необходимостта от \"жизнено пространство\" ( ) за Третия Райх и колонизирането на Украйна и Кавказ. След съглашенията в Мюнхен от 1938 г., подарили му на практика Чехословакия, той е съвсем наясно, че не може да постигне нов компромис на Запад. Там ще води война. Затова търси компромис на Изток. И намира небивало радушен прием в Москва, столица и на Третия интернационал, където идеологията на болшевишкия режим е в период на сериозна мутация. Съветска Русия е може би най-добре запозната с плановете на Третия Райх за война в Европа, тъй като е военен доставчик на Вермахта. В Москва отдавна са прочели съответните глави от \"Моята борба\" на Хитлер, ето защо съветският режим има най-голям интерес от заличаването на политиката на \"колективно сдържане\" на Германия, защото това би я насочило на Изток. И Сталин прави всичко възможно, за да ускори войната в Европа, насочвайки Хитлер тъкмо на Запад. На второ място, от което Съветска Русия няма да пропусне да се възползва. И Хитлер охотно плаща поисканата цена, защото тя му развързва ръцете. Със Съветска Русия е сключен нов \"Тилзитски мир\": дава ѝ се част от Финландия, трите балтийски държави, Бесарабия, както и немалка част от Полша. Ненавистта към демокрациите най-добре сплотява доскорошните идеологически врагове. Като нацизмът и комунизмът започват да намират все повече допирни точки. Пактът Молотов-Рибентроп започва да се мисли като крупен дипломатически успех, позволяващ да се начертае нова Харта за Европа и най-вече \"нов ред\" в източната ѝ част, където Берлин и Москва ще играят ролята на арбитри. Това вече предполага не само подялба на територии, а и трайно съглашение, което да урежда всички въпроси в тази сфера на влияние. За да стане това факт, трябва обаче да се изнамери нова \"идеологическа формула\" – двата тоталитарни режима все пак са от двете страни на идейната барикада. Първият сигнал идва от нацистката пропаганда. Започват да се появяват статии, които изтъкват, че Съветският съюз еволюира – при това в правилната посока. Нещо, което днес се замълчава, а то е важно, за да се разбере що за свят се установи в половин Европа след Втората световна война. И тъй, нацистката преса славослови вожда Сталин, под чието мъдро и енергично ръководство в СССР възниква \"нова форма на социализъм\", носеща отпечатъка на националния дух, което изцяло сближава болшевишкия режим с другите тоталитарни държави в Европа. И не е ли най-естествено тогава да се формира общ фронт на \"пролетарските, млади и революционни държави\" срещу \"гнилите демокрации\"? Фразеология, която често се среща и в нацистката, и в съветската преса, особено след 1 септември 1939 г. по повод на Полша, една \"измислена буржоазна държава\", както я определя Молотов. Особено ревностен привърженик на сближението между двата режима е Йоахим фон Рибентроп, който в речите си изтъква общото между германския национален социализъм и болшевишкия национализъм. Румънският дипломат Григори Гафенко (бивш външен министър и посланик в СССР в този период) надълго и нашироко разказва в изключително проницателната си книга \"Войната на Изток\" (Женева, 1944 г.) как заместникът на Рибентроп го убеждава в Москва, привеждайки множество примери, че Съветска Русия отдавна не е болшевишки режим, а режим, който \"фюрерът Сталин\" все по-успешно преустройва в националистически, но на социалистическа основа. Доказателство за това са и исканията на съветските ръководители да възстановят старите граници на \"Светата Рус\", довели до сключването на пакта. Освен това болшевишкият режим бързо откликва на политическите тенденции в Берлин, включително по отношение на евреите. Максим Литвинов е свален от поста на народен комисар по външните работи, изпада в немилост и е заменен с руснака Вячеслав Молотов. Същото се случва и на други равнища в съветската йерархия. Съветското ръководство задоволява всички икономически изисквания на Райха, откъдето не пестят похвалите си за \"изключителната кооперативност\" на Анастас Микоян. Ето защо в Берлин възприемат пакта Молотов-Рибентроп като инструмент на победата, дал възможност да бъде прегазена Полша, да бъде поставена на колене Франция и да се преодолее морска блокада на Великобритания. И трябва да признаем, че анализът на Берлин в много отношения е правилен най-вече що се отнася до възраждането на руския национализъм при Сталин. От емиграцията си в Мексико Лев Троцки пише поредица от статии за \"предадената революция\". На 21 август 1940 г. агентът на НКВД Рамон Меркадер му затваря устата, убивайки го с чук за трошене на лед. В армията се връщат много от старите царски порядки, генералските и адмиралски звания. Появяват се пиеси и филми за царските маршали Кутузов и Суворов, открито се насърчава руският патриотизъм. А и всеки, запознал се с двата режима, не може да не констатира смайващото сходство между тях. Еднаква е липсата на контрол, на критика, и на каквото и да било обществено мнение, което позволява и на двамата диктатори изцяло да налагат своите решения. По еднакъв начин функционира и тоталната пропаганда в двата режима, способна да извършва най-смайващи пируети в зависимост от спуснатите отгоре решения. По еднакъв начин и \"масите\" биват организирани, държани в подчинение чрез всевъзможни казионни организации и безпощадни служби за сигурност. Сигурно затова и нацистката преса толкова се умилява от пакта Молотов-Рибентроп. След сключването му едно берлинско издание пише следното: \"Осемдесет милиона германци и сто и осемдесет милиона руснаци! Техният съюз е блок, превръщащ се в най-голямата военна и индустриална сила в света, империя, простираща се в Европа и Азия, най-голямата маса от територия –   – която някога е съществувала (цитирам по споменатата книга на Григори Гафенко). Тяхната сигурност, неутралитет и право на съществуване са оказват гарантирани само на хартия. И нацизмът, и болшевизмът ясно демонстрират желанието си за още и още \"жизнено пространство\", за формирането на огромни империи и склонността си да поделят съседни държави. Да не забравяме и за сходния култ към силата: милитаризъм, в чиято служба са подчинени всички трудови ресурси, мобилизирани са всички граждани, даже жените и децата. И накрая, да не забравяме за поразително сходния \"икономически романтизъм\": гигантски блянове, планове за десетилетия напред, безброй петилетки, обръщане на цели реки, пресушаване на морета и преместване на планини. Едно и също желание за пълна промяна на съществуващия порядък, едно и също открито предизвикателство към Провидението; да не забравяме за изнамирането на все нов и нови врагове (расови или класови), които трябва да бъдат изтребени като насекоми. двете репресивни организации не само обменят информации, но и хора по списък. Така в нацистките лагери се озовават стотина германски комунисти, противници на Хитлер. Съпругата на един от тях – Маргарете Бубер-Нойман, е имала шанса да оцелее при това предаване, да премине от лагера в Караганда в Равенсбрюк и да остави мемоари, в който описва потресаващата прилика между двата режима. Свидетелство, на което няма как да не се повярва! А какво означава всичко това за малките държави в Европа, става ясно веднага след подялбата на Полша от Сталин и Хитлер през септември 1939 г. Ето най-важните моменти, изброени съвсем телеграфно: На 2 януари 1940 г. СССР напада Финландия. В същото време Райхът предприема арести в Чехия и Полша, започва репресии срещу еврейското население. В края на януари президентът на САЩ Рузвелт осъжда съветската агресия срещу Финландия. Скоро след това Франция обявява съветския извънреден и пълномощен представител Суриц за \"персона нон грата\". На 5 март Сталин и членовете на Политбюро подписват секретно решение за разстрела на полските военнопленници, намиращи се на територията на СССР. На 9 април Вермахтът нахлува в Дания и окупира страната. На 24 април същото се случва с Норвегия. На 10 май германски войски навлизат в Холандия. Започва и битката за Франция. По същото време е вече готов и лагерът Аушвиц-Биркенау. На 28 май крал Леополд подписва акта за капитулация на Белгия. На 4 юни германската армия влиза в Париж. На 16 юни идва на власт правителство, начело с маршал Петен, което ще подпише капитулацията на Франция. На 15 юни СССР нахлува в Литва, а два дни по-късно съветски войски войски влизат в Латвия и Естония. На 26 юни съветското правителство отправя към Румъния нота, в която иска да поеме контрола над Бесарабия. Два дни по-късно съветски танкове и пехота навлизат в тази територия. През юли в Литва, Латвия и Естония се провеждат \"народни избори\", които да установят \"съветска власт\", а от първите дни на август те влизат в състава на СССР като съветски републики. Изброявам лавината от събития, изцяло променили Европа, за да се види новата конфигурация на Стария континент, в която двата тоталитарни режима в Берлин и Москва преначертават границите по свое усмотрение. Без да изпускат от око Балканите. Ала скоро започват дрязгите и между тоталитарните \"еднояйчни близнаци\" (по формулата на френския историк Пиер Шоню). Москва нахлува във Финландия, но задълго закъсва в снеговете на тази страна. Светът я обявява за агресор, изключват СССР от Обществото на народите. Фините се ползват обаче с германска протекция. На тяхна територия има части на Вермахта, което подсказва, че страната не може да мине изцяло под съветска опека. СССР отмъква от Румъния Бесарабия, но Берлин сключва пакт за взаимопомощ с Букурещ. И изведнъж се оказва, че двата тоталитарни режима трябва да поделят баланските си проекти. Следвайки панславистките блянове от времето на царизма, Москва започва да мечтае за Проливите. Но Германия изобщо не е склонна да ѝ прави такива подаръци. След аншлуса с Австрия Берлин започва да се изживява като наследник на хабсбургската политика на Балканите. Най-проблемен обаче се оказва случаят на България, която на 7 септември 1940 г. успява дори да се споразумее с Румъния за връщането на Южна Добруджа (под арбитража на Германия и СССР, и със съгласието на Италия). В съветския проект страната ни обаче би трябвало да има съдбата на балтийските държави. Почти същите предложения – за договор за взаимопомощ – се материализират под формата на т.нар. \"Соболева акция\" (ноември-декември 1940 г.). Моментът е наистина сложен. На 12 ноември в Берлин вървят важни германско-съветски преговори, този път за присъединяването на Москва към Тристранния пакт, сключен на 23 септември между Рим, Берлин и Токио. Молотов, след консултации със Сталин, отклонява предложението, правейки друго – СССР да бъде партньор, но не и член на Тристранния пакт. Усеща се обидата на Сталин, че съюзничеството става мултилатерално, тоест международната тежест на СССР пада. Освен това Съветска Русия изрично настоява за \"териториален контрол на Балканите, южно от Дунав\". Което означава само едно – Молотов ясно дава да се разбере, че щом германците имат бази в Румъния, руснаците искат да имат такива в България (Варна и Бургас да станат руски военни бази!). И оттам – излаз към Проливите. Третият Райх обаче не е склонен да прави повече подаръци на Сталин. Формалният отговор е, че Румъния сама е поискала германски бази. Съответно СССР трябва да получи същата покана от България. Навярно това е един от най-трудните моменти, в които е изпадала българката дипломация, озовавайки се между Сцила и Харибда, между ненаситните интереси на две тоталитарни чудовища. На 17 ноември цар Борис III прави тайно посещение в Берхтесгаден, но отказва България да се присъдени към Пакта, предвид на сложните си отношения с Русия. На 19 ноември българският посланик в Москва Стаменов е извикан при заместник-министъра на външните работи Деканозов, който предлага България да получи гаранции за сигурност не само от Германия, но и от СССР. Какво означава това е ясно: сключване на пакт (по подобие с балтийските държави). В София направо ги втриса от това предложение – съдбата на Литва, Латвия и Естония е пред очите им. На 23 ноември външният министър Иван Попов хладнокръвно отговаря, че България не се чувства застрашена и не са ѝ необходими допълнителни гаранции, както и че вече е поканена да се присъедини към Тристранния пакт. Ситуацията е патова. От известно време Берлин и Москва си отговарят в подобни случаи с комюникета. СССР решава да действа челно – изпраща в София съветския дипломат Аркади Соболев, генерален секретар на външното ведомство, който носи подробното руско предложение. И отново се искат Варна и Бургас като военни бази, което предполага и допускане на НКВД в страната, а в замяна се обещава бъдеща подкрепа за териториално разширение в Беломорска Тракия. Особено интересна е точка 12 от проектодоговора: СССР не е против България да влезе в Тристранния пакт, защото ако тя приеме спогодбата, Москва също щяла да се присъедини към Пакта. Задействан е и Георги Димитров, съставено е обръщение към българските комунисти, започва обширна кампания (Соболевата акция), подпомагана и щедро финансирана от Коминтерна. Писма, телеграми, петиции с едно искане, както е в стихотворението на Вапцаров – \"Съюз със СССР\". Нов кръг от руско-германските преговори обвързват българското решение с подписването на нов секретен протокол между Москва и Берлин и евентуалното присъединяване на СССР към Тристранния пакт. Българската позиция на въздържане прави това невъзможно. Междувременно Италия, която напада Гърция в края на октомври 1940 г., търпи поражение, което предполага намеса на войските на Вермахта и тяхното преминаване през България. Положението става неудържимо и България е тласната към подписването на Тристранния пакт (1 март 1941 г.) – с няколко специални условия (да не участва пряко във войната, да съхрани отношенията си със СССР). Което, въпреки безизходицата на България, означава вземане на страна. И през 1944 г. тази цена ще бъде платена. Интересно е как след края на войната и на Нюрнбергския процес СССР излиза сух от водата. Сталин е победител и никой не може да му каже нищо. А вината на Хитлер и нацистка Германия е безмерно голяма. За пакта Молотов-Рибентроп все пак се споменава на процеса. Германският оригинал на документа е изчезнал при опожаряването на Райхсканцеларията. Рибентроп обаче се позовава за него, а защитника на Рудолф Хес – Зайдъл, дори размахва копие от секретния протокол. Отнемат му думата и копието не е признато за доказателство. Той го предоставя на някакъв провинциален американски вестник, който го публикува, но отново никой не му обръща внимание. Едва през 1948 г. \"секретният протокол\" е оповестен в сборника \"Съветско-германските отношения 1939-1941 г.), издаден от Държавния департамент на САЩ. И тогава – вече в Студената война – скандалът гръмва. Започва да се говори за вината на СССР за началото на Втората световна война. Москва твърди, че публикацията е фалшификат – никакъв \"секретен протокол\", нито подялба на държави не е имало. Показателно е, че тъкмо тогава Молотов е свален от основните си постове и е избутан на заден план. Жена му вече е арестувана и вероятно Сталин му е подготвял ролята на изкупителна жертва. Макар че и за децата е било ясно, че не Молотов самоволно е подписал договора с Рибентроп, прекроил картата на Европа. В началото на 80-те години в Русия се разказваше следната история като анекдот. Молотов, който беше поставил въпроса за реабилитацията си още при Брежнев, започна да се появява публично на различни места. Веднъж раздавал автографи на почитатели в антракта на някакво представление в \"Болшой театър\", докато случайно минаващият актьор Зиновий Герд жлъчно не го попитал: \"Извинете, а как е вашият приятел Рибентроп?\". И Молотов просто изчезнал. Наскоро стана ясно, че \"секретният протокол\" в руската си версия не само съществува, но и се е съхранявал през годините в личния сейф на Сталин, а после в Секретния архив на ЦК на КПСС. През 1992 г. руският военен историк Дмитрий Волкогонов официално потвърди съществуването на документа, който видя бял свят едва през юни тази години – публично изложен от руския фонд \"Историческа памет\". И това най-сетне би трябвало да сложи точка на десетилетните спорове около съществуването на този \"секретен протокол\" – свидетелство за колаборацията между два диктаторски режима, дала началото на Втората световна война.", "date": "2019.08.30", "title": "Пактът Молотов-Рибентроп (2)"}
{"url": "https://www.dnevnik.bg/photos/2019/08/30/3956158_fotogaleriia_purpurniiat_dvorec_jultata_planina_i/", "text": "Китай има толкова лица, вкусове и истории за откриване, че всеки опит за описание потъва в глъчката на тълпата на пекински хутонг. Усещането за необятност започва с територията, в която непреодолими разстояния се топят за минути от безшумни влакове, и продължава с вековни културни и исторически натрупвания, изменящи се пред очите в рамките на един квартал, град, провинция. Може да се види, изживее и опита какво ли не, с висока вероятност да е люто. При старателно търсене, вероятно могат да се открият някои сходства с познатия ни свят, но не е достатъчно да се каже, че Китай е друга държава. Китай е друг мащаб, порядък и светоусещане отвъд представите ни. На снимката: Неделен майски следобед край езерото Хухай в Пекин.", "date": "2019.08.30", "title": "Фотогалерия: Пурпурният дворец, Жълтата планина и Неоновият град"}
{"url": "https://www.dnevnik.bg/bulgaria/2019/08/30/3957043_dvete_platna_v_posoka_kulata_na_magistrala_struma_shte/", "text": "Двете ленти за движение в посока Кулата на магистрала \"Струма\" при Дупница ще бъдат пуснати днес след 14 ч. По едно от платната към София също ще може да се минава, съобщи Агенция \"Пътна инфраструктура\" (АПИ). Ще се допускат само леките автомобили и тежките машини до 12 тона. Тези над 12 тона, включително автобусите, ще се отбиват по път Е-79. От 10 часа в неделя до 14 часа в петък, когато трафикът за столицата е по-интензивен, ще има две ленти за София и една за Кулата. Всички промени в движението по \"Струма\" се налагат заради пожара на нерегламентирано депо за отпадъци, което се намира под един от мостовете на магистралата. От огъня пострада част от конструкцията, което наложи спешен ремонт, който ще продължи няколко месеца.", "date": "2019.08.30", "title": "Двете платна в посока \"Кулата\" на магистрала \"Струма\" ще бъдат отворени днес"}
{"url": "https://www.dnevnik.bg/sport/2019/08/30/3956994_kakvo_stana_toku-shto_kantona_recitira_shekspir_a/", "text": "Изтеглянето на жребий за спортно състезание може да бъде много скучно и еднообразно. А може и да се превърне в събитие, за което всички говорят. Жребият  за групите на Шампионската лига  попадна във втората категория заради няколко забележителни момента, които дадоха повод за множество обсъждания в медиите и социалните мрежи. Мнозина смятат, че шоуто е било откраднато от Ерик Кантона. Бившият футболист на \"Манчестър юнайтед\" се появи на сцената и рецитира Шекспир. На същото събитие Кристиано Роналдо заяви, че би се радвал да вечеря с Лионел Меси. Скоро ще бъдем вечни По време на церемонията Кантона беше поканен на сцената, за да получи наградата на президента на УЕФА Александър Чеферин. Първите думи на французина бяха откъс от четвърто действие на \"Крал Лир\" на Уилям Шекспир. След това той продължи речта си пред видимо изненаданите погледи на гостите. \"Скоро науката ще бъде способна не просто да намали стареенето на клетките, а ще направи така, че да бъдем вечни. Само инциденти, престъпления и войни ще ни убиват, но за съжаление престъпленията и войните ще се увеличават. Обичам футбола. Благодаря ви\", каза Кантона. Разговор с двамата големи В друг момент от церемонията водещата седна до Лионел Меси и Кристиано Роналдо и проведе кратък разговор с тях. Макар  наградата за футболист на годината в Европа да отиде при защитника на \"Ливърпул\" Върджил ван Дайк , вниманието отново беше насочено към аржентинеца и португалеца. Водещата се обърна към Меси с въпроса дали Роналдо му липсва, след като премина в италианското първенство. \"Това е хубаво съперничество. Преди беше в \"Реал\" (Мадрид), а сега също е в голям отбор и го гледаме от Испания\", каза аржентинецът. Роналдо взе думата: \"Споделяхме сцената 15 години - той и аз. Не знам дали това се е случвало някога във футбола. Едни и същи двама души на една сцена през цялото време. Не е лесно. Разбира се, имаме добри отношения. Не сме вечеряли заедно все още, но се надявам в бъдеще.\" Португалецът добави, че му липсва да играе в Испания. \"Имахме това съперничество в последните 15 години. Той ме буташе напред и аз него. Хубаво е да си част от историята на футбола.\" За финал на въпрос, насочен към края на кариерата на двамата, Роналдо предизвика смях с думите: \"Смятам, че изглеждам добре за възрастта си\". И добави: \"Надявам се да съм тук следващата година, след две години и след три години. Така че хората, които не ме харесват, ще ме видят тук\". Поведението на Меси и Роналдо беше следено под лупа, като в испанските медии дори анализираха езика на тялото и опитаха да четат по устните, за да разберат какво са си казали помежду си. Жребий и преговори Третата голяма тема в Монако беше свързана с евентуалния трансфер на Неймар. Представители на испански медии следяха с интерес появата на Хосеп Мария Бартомеу, но президентът на \"Барселона\" отказа да говори. Според информациите той е разговарял с колегата си от ПСЖ Насер Ал-Хелайфи. Последните твърдения са, че изненадващо \"Ювентус\" може да се окаже крачка напред в надпреварата, въпреки че желанието на Неймар било да се завърне в \"Барселона\".", "date": "2019.08.30", "title": "Какво стана току-що: Кантона рецитира Шекспир, а Роналдо иска да вечеря с Меси"}
{"url": "https://www.dnevnik.bg/bulgaria/2019/08/30/3957057_sudebniiat_suvet_otloji_za_septemvri_osvobojdavaneto/", "text": "За втори път заради отпуски съдийската колегия на Висшия съдебен съвет (ВСС) отложи обсъждането и гласуването на  молбата на съдия Методи Лалов  да напусне Софийския районен съд. Поради липса на кворум и днешното заседание не се проведе, а причината е отново, че почти всички  членове на ВСС са в отпуск . На заседанието присъстваха само председателят на Върховния касационен съд (ВКС) Лозан Панов, Боян Новански и Севдалин Мавров. Председателят на Върховния административен съд (ВАС) Георги Чолаков също е в отпуск, но дойде за заседанието. Обсъждането на въпроса с оставката на Методи Лалов бе отложено за 9 септември от 13:30 ч. Пред \"Де Факто\" той обясни, че ще заведе дело срещу Висшия съдебен съвет, както и срещу членовете на дисциплинарния му състав Вероника Имова, Даниела Марчева и Боян Магдалинчев. На 1 август съдията от Софийския районен съд и негов бивш председател съобщи на страницата си във Фейсбук, че е подал оставката си пред Висшия съдебен съвет. Съдия Лалов пише, че си тръгва от съда, но сърцето му остава завинаги там. \"Правя го, за да работя за промяна, която ще позволи в съдебната система да влизат и да остават почтените, независими и компетентни магистрати. Излизам, за да се боря в съдебната система да се завърне справедливостта\", заяви тогава съдия Лалов. В заявлението си до ВСС той е посочил, че моли да бъде освободен от поста, считано от 2 септември. \"Причината да напусна професията, която упражнявам повече от 16 години и която винаги ми е носела удовлетворение, е, че честта и достойнството не ми позволяват да наблюдавам как съдебната власт прави поредната крачка към своята гибел\", пише до ВСС Лалов. Той написа и  подробни мотиви за оставката си . Миналата седмица Лалов каза, че  не изключва възможността да се кандидатира  за кмет на София, и уточни, че за да се случи това, някой трябва да му се довери и да го подкрепи. На представянето на кандидата за кмет на \"Демократична България\" архитект Борислав Игнатов съпредседателят на обединението и лидер на \"Да, България\" Христо Иванов съобщи, че се очаква Методи  Лалов да бъде водач на листата  за общински съветници. Преди да бъде освободен, съдия Лалов трябва да изготви актовете си по всички дела, които са му били разпределени и по които се е произнесъл. От момента, в който подаде оставка, той имаше 122 дела, обявени за решаване, по които още не бе изготвил актовете си. През последния месец е успял да приключи над 100 от тях, съобщи lex.bg.", "date": "2019.08.30", "title": "Съдебният съвет отложи за септември освобождаването на съдия Методи Лалов"}
{"url": "https://www.dnevnik.bg/sport/2019/08/30/3957050_atanas_golomeev_beshe_priet_v_zalata_na_slavata_na/", "text": "Атанас Голомеев беше приет в Злата на славата на Международната федерация по баскетбол (FIBA). Той стана вторият български състезател с подобно признание след Ваня Войнова. \"Когато ми се обадиха преди няколко месеца, в първите няколко часа мислех, че някой се шегува\", започна речта си Голомеев по време на церемонията в Пекин. Там бяха още президентът на българската федерация Георги Глушков, генералният мениджър Елеонора Рангелова и спортният директор на ФИБА Европа Коста Илиев. \"Единственото, което искам да кажа, е, че баскетболът е отборна игра, не е индивидуален спорт. Всички, които сме тук, не бихме могли да направим много без нашите съотборници\", заяви Голомеев. Той посочи, че приема отличаването си като признание за неговото поколение и за това преди неговото, които по думите му са били едни от най-добрите в историята на европейския и световния баскетбол. Голомеев е едно от имената в родния баскетбол, с които всеки българин може да се гордее, казват от българската федерация. Бившият център на \"Левски\" участва на пет европейски първенства, в които България е в топ 8 от 1969 до 1977 г. На първенствата в Испания през 1973 г. и в бивша Югославия през 1975 г. той реализира общо 316 точки, което го превръща в най-резултатния играч в Европа. Освен това попада в идеалния отбор на четири европейски първенства (1971, 1973, 1975 и 1977 г). Освен Войнова и Голомеев България има още двама представители в Залата на славата на FIBA. Това са съдиите Артеник Арабаджиан и Валентин Лазаров.", "date": "2019.08.30", "title": "Атанас Голомеев беше приет в Залата на славата на баскетбола"}
{"url": "https://www.dnevnik.bg/sport/2019/08/30/3957078_snimka_na_denia_i_otnovo_superklasiko_na_horizonta/", "text": "\"Ривър плейт\" срещу \"Бока хуниорс\" - големите съперници в аржентинския футбол си осигуриха нова среща на международно ниво, като този път ще спорят в полуфиналите на Купа Либертадорес. Миналия сезон  . Сега отборът стигна до 1:1 срещу \"Серо портеньо\" като гост и след успеха с 2:0 у дома продължава да защитава титлата си.", "date": "2019.08.30", "title": "Снимка на деня: И отново Суперкласико на хоризонта"}
{"url": "https://www.dnevnik.bg/bulgaria/2019/08/30/3957067_kratki_novini_kitaiski_proizvoditel_na_elektrobusi/", "text": ". Баща и син се удавиха край Синеморец Баща и син се удавиха на неохраняемия плаж \"Липите\" край Синеморец. До инцидента се стигна, след като във водата влезли двама младежи. Бурното течение ги повлякло навътре в морето, а на виковете за помощ се отзовали бащата на едно от момчетата и друг плажуващ от Царево. Те успели да извадят едно от давещите се момчета, като влизайки за второто, морето ги повлякло. Мъжът от Царево успял да излезе от водата, но бащата на изчезналото момче – не. Започнали са спасителни дейности, в които активно се включили концесионера на плаж \"Бутамята\" и неговия старши спасител. Двамата успели с джет да открият тялото на 16-годишния младеж от Разград и да го извадят на сушата. Малко по-късно е намерено тялото и на 43-годишния му баща. Шипченският проход ще е затворен този уикенд През този уикенд от 9.30 ч. до 17.30 ч. ще бъде ограничено движението през Шипченския проход в участъка между Габрово и Шипка. Спирането на трафика се налага заради провеждането на традиционното автомобилно планинско състезание \"Шипка – Дамасцена 2019\". Шофьорите ще бъдат пренасочвани към Прохода на Републиката. Китайски производител на електробуси обмисля да изгради завод в България Китайският производител на електробуси Alfa Bus проучва пазара на България и има голям интерес от изграждането на завод не само за сглобяване на автобуси, но и за производство на техните батерии. Това се разбира от прессъобщение на Министерството на икономиката след срещата на ресорния министър Емил Караниколов с представители на компанията. Alfa Bus е първият сертифициран от Европейския съюз китайски производител на електробуси и единственият, получил европейски сертификат за всичките му компоненти, пише още в съобщението.", "date": "2019.08.30", "title": "Кратки новини: Китайски производител на електробуси обмисля да изгради завод в България"}
{"url": "https://www.dnevnik.bg/sviat/2019/08/30/3957113_trump_otmeni_poseshtenieto_si_v_polsha_zaradi/", "text": "Американският президент Доналд Тръмп отмени планираното си пътуване в Полша заради урагана Дориан, който приближава бреговете на щата Флорида, предаде агенция \"Франс прес\". Тръмп трябваше да бъде в неделя във Варшава за отбелязването на 80 години от началото на Втората световна война, започнала на 1 септември 1939 г. с нападение на нацистка Германия срещу Полша. Президентът Тръмп вече отмени миналата седмица пътуване до Копенхаген, планирано за началото на септември и предвидена среща с датския премиер, тъй като тя не възприе идеята  Гренландия да бъде продадена на САЩ . Тръмп посочи, че остава у дома, за да следи насочването на федералните ресурси към пострадали от урагана, който заплашва атлантическото крайбрежие на Флорида, предаде \"Ройтерс\". На събитие в Белия дом Тръмп каза, че е разговарял с полския президент  Анджей Дуда  и го е информирал, че вместо него в Полша ще бъде вицепрезидентът Майк Пенс, а неговото посещение ще се осъществи в близко бъдеще. Националният център за ураганите на САЩ заяви, че Дориан, който сега е от втора категория по петстепенната скала на Сафир-Симпсън, има вероятност да се усили до четвърта категория със скорост на ветровете 209 км/ч и да достигне до американките брегове. Метеоролозите предупредиха, че Дориан се засилва и се очаква да достигне опасната категория 3, докато минава на изток от югоизточните и централните Бахамски острови през следващите два дни. Според прогнозите в събота ураганът ще премине близо до или над северните Бахамски острови, а в неделя ще достигне американския щат Флорида. При преминаването си над островите в Карибско море вчера Дориан беше ураган от категория 1. Той причини прекъсвания на електричеството и наводнения на места, но не и сериозни щети. Дориан причини прекъсване на подаването на електроенергия на островите Сейнт Томас и Сейнт Джон на американските Вирджински острови и частично на остров Санта Крус, съобщи говорител на правителството. Съборени са дървета и поне една електропроводна линия, но няма данни за големи наводнения.", "date": "2019.08.30", "title": "Тръмп отмени посещението си в Полша заради приближаващ ураган"}
{"url": "https://www.dnevnik.bg/sviat/2019/08/30/3957120_12-chasova_rabotna_sedmica_moje_s_pomoshtta_na/", "text": "Милиардерът Джак Ма, който отдавна открито защитава културата на извънреден труд в Китай, заяви, че хората би следвало да могат да работят само 12 часа на седмица благодарение на изкуствения интелект, съобщи агенция \"Блумбърг\". Хората биха могли да работят само три дни седмично, четири часа дневно с помощта на технологичния напредък и реформа в образователните системи, каза  Джак Ма  на Годишната конференция за изкуствен интелект в Шанхай. Основателят на  \"Алибаба\"  (Alibaba) отбеляза, че развитието на технологиите все пак няма да доведе до закриване на работни места. Той говори на една сцена с главния изпълнителен директор на \"Тесла\" (Tesla Inc.) Илон Мъск, който строи производствени съоръжения в града. Джак Ма  основа \"Алибаба\" през 1999 година в град Ханчжоу и я превърна в една от най-големите в света компании за електронна търговия. През 2018 година състоянието му бе оценено на над 30 милиарда долара. Той е в топ три на най-богатите хора в континентален Китай, припомня ТАСС. ", "date": "2019.08.30", "title": "12-часова работна седмица? Може, с помощта на изкуствен интелект"}
{"url": "https://www.dnevnik.bg/bulgaria/2019/08/30/3957117_zam-ministur_niakoi_podklajda_strahovete_i_protestite/", "text": "Няма каквато и да е причина българските родители да се съмняват, че някой може да си позволи да извежда деца от семействата. В това уверява зам.-министърът на труда и социалната политика Зорница Русинова в интервю за  \"24 часа\".  За нея е необяснимо защо някой подклажда протестите и продължава да всява паника у хората. \"Многократно и категорично бе заявено от министерството, правителството и премиера, че такава стратегия не се предвижда. Ние не работим по такава стратегия в момента, нито копираме норвежки, шведски или какъвто и да е било модел\", казва тя. Зам.-министърът подчертава, че социалните работници и сега не могат просто ей така да извеждат дете от семейството, а трябва да има причини, потвърдени със съдебно решение. Тя напомня, че освен това и всяка една мярка на закрила, когато едно дете е изведено от семейството и настанено в приемно семейство или в центъра за настаняване от семеен тип, също подлежи на съдебен контрол. \"Абсолютно безпочвени са притесненията на семействата, че социалните работници могат да правят каквото си поискат. За нас е важно съществуващата система да бъде подкрепена и, ако е необходимо, да бъде реформирана, но това е професионален диалог, който водим с останалите колеги от ведомствата, с НПО-та и местните власти\", казва зам.-министърът. Най-честите причини за настаняването на дете в приемно семейство или център от семеен тип е, защото е загубило родителите си или е изоставено, сочат данните на социалните служби. \"Във всеки един момент, в който забележим, че едно приемно семейство не предоставя качествена услуга, нашите служби се намесват, казва Русинова. Тя дава пример с родители, пожелали да изоставят детето си, родено недоносено, преди то да навърши година. Детето било настанено в приемно семейство, а родителите били подпомогнати да направят ремонт на жилището и да им бъде пуснат токът. Половин година по-късно си взели детето. При друг случай по сигнал на кмет социалните открили 5 изоставени от родителите си деца на възраст между 1 и 12 г., едното от които с увреждане. Децата са настанени в приемна грижа, издирени са родителите, детето с увреждане е преминало ТЕЛК, а после е записано в дневен център за деца с увреждания. Останалите деца са записани в училище. Отпуснати са помощи за ремонт и след седем месеца децата са върнати в дома си.  \"За мен е необяснимо защо някой подклажда тези протести и защо продължава всяването на паника у хората. Искам да уверя родителите, че нашата цел като министерство е да подкрепяме семействата, да осигуряваме грижа на най-нуждаещите се. Законът за закрила на детето цели да предотврати изоставянето, насилието и трафика над децата. Ако има пропуск в системата, ние трябва да бъдем алармирани, за да предприемем съответните действия\", казва зам.-министърът.", "date": "2019.08.30", "title": "Зам.-министър: Някой подклажда страховете и протестите срещу стратегията за детето"}
{"url": "https://www.dnevnik.bg/politika/2019/08/30/3957112_genoveva_petrova_alfa_risurch_gerb_gubi_pozicii_no_bsp/", "text": "За ГЕРБ ще е трудно да удържи позициите си в мащаба от местните избори през 2015 г. заради натрупаното на доста места недоволство от зависимостите между местни бизнес и политически кръгове. БСП все още е твърде далеч от силната опозиция, за която се обявява. Това казва в  интервю за в. \"Сега\"  управителят на социологическата агенция \"Алфа Рисърч\" Геновева Петрова. Според нея е много вероятно да се стигне до балотаж в София, но настоящият кмет Йорданка Фандъкова, макар до голяма степен да носи отговорността за проблемите при ремонтите, запазва шансовете си за успех срещу всеки от публично коментираните опоненти, в т.ч. и Мая Манолова. Балотаж между двете обаче би бил един от най-оспорваните. Обединението \"Демократична България\" има сериозни шансове за добър резултат в пропорционалния вот и значимо присъствие в общинския съвет в София, смята още Петрова.", "date": "2019.08.30", "title": "Геновева Петрова, \"Алфа Рисърч\": ГЕРБ губи позиции, но БСП е далеч от силна опозиция"}
{"url": "https://www.dnevnik.bg/biznes/2019/08/30/3957123_zavodskite_ceni_sa_narasnali_s_3_prez_juli/", "text": "Заводските цени продължават да растат, като през юли се покачват с 1.3% спрямо предходния месец. За година обаче нарастването е по-голямо - с 3%, показват данните на Националния статистически институт. На годишна база увеличение на цените е регистрирано при производството и разпределението на електрическа и топлоенергия и газ - с 9.8%, в добивната промишленост - с 1.7%, и в преработващата промишленост - с 1.1%. По-съществено покачване на цените в преработващата промишленост се наблюдава при ремонта и инсталирането на машини и оборудване - с 4.5%, при производството на облекло - с 3.5%, и при производството на хранителни продукти - с 2.9%. Намаление на цените има при производството на основни метали и при производството на хартия, картон и изделия от хартия и картон - по 0.4%. Спрямо юни по-високи цени са регистрирани при производството и разпределението на електрическа и топлоенергия и газ - с 3.2%, и в преработващата промишленост - с 0.7%, а в добивната промишленост се наблюдава намаление с 0.5%.  Най-голямо увеличение на цените в преработващата промишленост е отчетено при ремонта и инсталирането на машини и оборудване - с 1.4%, и при производството на химични продукти - с 0.6%. По-значително намаление е регистрирано при производството на основни метали и при производството на хартия, картон и изделия от хартия и картон - по 0.8%. За вътрешния пазар цените поскъпват повече Данните показват, че за вътрешния пазар годишното поскъпване е по-високо от средното - с 3.9%. Увеличение на цените е регистрирано при производството и разпределението на електрическа и топлоенергия и газ - с 9.2%, и в преработващата промишленост - с 1.4%, а в добивната промишленост е отчетено намаление с 3.2%. За година най-значителен ръст на цените в преработващата промишленост е отчетен при ремонта и инсталирането на машини и оборудване - с 6.7%, при производството на химични продукти - с 4.2%, и при производството на превозни средства, без автомобили - с 4.1%. Най-съществено намаление е регистрирано при обработката на кожи и производството на изделия от обработени кожи без косъм - с 1.9%, и при производството на тютюневи изделия - с 0.3%. На месечна база поскъпването е с 1.4%. Покачване на цените се наблюдава при производството и разпределението на електрическа и топлоенергия и газ - с 3.1%, в добивната промишленост - с 0.7%, и в преработващата промишленост - с 0.5%. Най-значително повишение на цените се наблюдава при ремонта и инсталирането на машини и оборудване - с 2.1%, и при производството на химични продукти - с 0.9%. По-съществено понижение на цените е отчетено при производството на хартия, картон и изделия от хартия и картон - с 0.6%, и при производството на облекло - с 0.5%. Индекси на цените на производител на международния пазар Цените за международния пазар през юли нарастват с 1% спрямо предходния месец и с 1.7% спрямо съответния месец на 2018 година.", "date": "2019.08.30", "title": "Заводските цени са нараснали с 3% през юли"}
{"url": "https://www.dnevnik.bg/zdrave/2019/08/30/3957136_dvumesechna_proverka_na_zdravnata_kasata_ustanovi/", "text": "Поискани доплащания от пациенти за медицински дейности, които в същото време се плащат от здравната каса, неправомерно искане на потребителски такси, нарушения при техническото оборудване и апаратура, както и нередности при предписване на лекарства. Такива нарушения  са били открити при проверката, която Върховната административна прокуратура възложи на здравната каса  в средата на юни за това дали болници, поликлиники, лични лекари или зъболекарски практики са нарушили договорите си с касата, дали са отчитали неправилно разходи и дали са получавали неправомерно средства. Инспектори от районните и централното управление на касата са направили 1745 проверки и са отчели пред прокуратурата 4537 нарушения, съобщиха днес от обвинението. Наложени са санкции за 112 879 лв., като предстои допълнително налагане на санкции за общо до 404 395 лв. В лечебни заведения в областите Ловеч, Плевен и София-област пък нарушенията ще доведат до прекратяване на договорите с касата. Ще бъдат възстановени и неоснователно получени суми за 706 705.11 лв. Сред дадените примери за нарушения са отчетени и платени от касата зъболекарски услуги, които не са били извършени. Договорът с този зъболекар е прекратен и преписката е изпратена на Районна прокуратура - Велико Търново. При проверката на районната каса в Пазарджик пък е установено неправомерно взети такси за избор на лекар/лекарски екип при приети пациенти по спешност. Преписката е изпратена до Изпълнителна агенция \"Медицински надзор\". Установени са и чести нарушения на условията и реда по програма \"Детско здравеопазване\" в 12 области на страната – Благоевград, Бургас, Варна, Велико Търново, Видин, Враца, Кюстендил, Монтана, Пазарджик, Перник, Пловдив, Стара Загора.", "date": "2019.08.30", "title": "Двумесечна проверка на здравната каса установи неправомерно платени над 706 хил. лв."}
{"url": "https://www.dnevnik.bg/hrana_i_napitki/2019/07/30/3939429_sredizemnomorski_cherven_ton_toro_tataki/", "text": "                         Смесете добре всички съставки и мариновайте рибата за 1 час. След това поставете върху добре загрят грил и запечете от четирите страни (по 30 секунди на страна). Нарежете на 2 см кубчета преди сервиране. Пригответе черен майонезен сос, като смесите добре продуктите. Съставките за пяната от лайм разбийте, докато се образува гладка смес, след което оставете за 5 минути. Превърнете със сифон на пяна и оставете да се стабилизира. Чинията декорирайте с точки от ширача чили, листа от корн салата, смлени на прах зрънца уасаби, пържени оризови нудли и ядливи цветчета. Върху кубчетата тон сложете малко кизами уасаби и поръсете с пушена малдонска сол. 100 г червен тон (коремна част) – на правоъгълник с дебелина 2,5 см 1 с. л. унисос 1 ч. л. чили олио (La-yu) 1 ч. л. печено сусамово масло 1 ч. л. тогараши 1 щипка пушена сол Малдон 100 г японска майонеза (QP) 10 мл сок от лимон 10 мл соев сос Kikkoman 10 г подправка Maggi 12 ч. л. мастило от сепия 200 мл зехтин или фъстъчено олио 300 г мляко на прах 100 мл мляко 100 мл олио от кафирски лайм 8 г прахообразен соев лецитин ширача чили зрънца уасаби и кизами уасаби пушена малдонска сол листа от корн салата пържени оризови нудли ядливи цветчета", "date": "2019.08.30", "title": "Средиземноморски червен тон (торо) татаки"}
{"url": "https://www.dnevnik.bg/sport/2019/08/30/3957134_real_madrid_otchete_rust_na_prihodite_ot_23_procenta/", "text": "Миналият сезон се оказа пълен провал за \"Реал\" (Мадрид), след като клубът остана без никакви трофей, а се раздели и с голямата си звезда Кристиано Роналдо. Въпреки това на \"Сантяго Бернабеу\" се справят повече от добре във финансово отношение, след като отчетоха ръст на приходите за финансовата 2018-19 година. Увеличението е с 23.1% и е равно на 38.4 милиона евро. От \"Реал\" добавят, че в приходите не са включени сумите, получени от трансфери. Приходите са на стойност 757.3 милиона евро. Всичко това се случва, при положение че \"Реал\" претърпя провал в Шампионската лига и отпадна още на осминафиналите, след като в предходните три сезона печелеше отличието. Печалбата на клуба преди изплащането на данъците е 53.5 милиона евро, докато наличните средства в касата на \"Реал\" са над 150 милиона евро. Пълните финансови резултати ще бъдат оповестени на общото събрание на акционерите, което е свикано за 15 септември. През миналото лято \"Реал\" продаде Кристиано Роналдо в \"Ювентус\" за над 100 милиона. Междувременно в изнесените първоначални резултати от клуба съобщават, че прогнозират през 2019-20 приходите да се увеличат до 822 милиона евро. Това се дължи на нови спонсорски договори, както и на подобрения контракт за разпределение на средствата от телевизионни права в Ла Лига.", "date": "2019.08.30", "title": "\"Реал\" (Мадрид) отчете ръст на приходите от 23 процента"}
{"url": "https://www.dnevnik.bg/razvlechenie/2019/08/30/3957124_almodovar_poluchi_zlaten_luv_za_cialostniia_si_prinos/", "text": "Златен лъв\" за цялостния си принос в областта на киното получи вчера режисьорът Педро Алмодовар. 69-годишният испанец е известен с филми като \"Говори с нея\" и \"Завръщане\", а през 2000 г. взе награда \"Оскар\" за най-добър чуждоезичен филм с \"Всичко за майка ми\". Алмодовар дебютира на фестивала във Венеция през 1983 г. с трагикомедията \"Лоши навици\". През 1988 г. той беше номиниран за голямата награда на фестивала \"Златния лъв\" за \"Жени на ръба на нервна криза\". С този филм той започна да получава международно призвание за работата си. \"Венеция е мястото, където се родих като режисьор\", каза Алмодовар пред журналистите. Режисьорът припомни за своето първо участие на фестивала с \"Лоши навици\". В лентата певец намира убежище при монахини, с което е направен паралел между намиращата се извън времето религия и съвременното испанско общество. Според Алмодовар филмът не е бил добре приет от всички членове на журито. Той изтъкна, че това не е имало значение за него. \"Самият факт, че участвах в международен филмов фестивал, ми изглеждаше като чудо\", заяви той. Алмодовар е известен с честото си сътрудничество с актьорите Пенелопе Крус и Антонио Бандерас. Те участват и в последния му филм, който е и най-автобиографичният в кариерата му досега - \"Болка и слава\". За участието си в него Бандерас тази година беше отличен с наградата за най-добър актьор на фестивала в Кан.", "date": "2019.08.30", "title": "Алмодовар получи \"Златен лъв\" за цялостния си принос в киното във Венеция"}
{"url": "https://www.dnevnik.bg/sport/2019/08/30/3957141_po_trudniia_nachin_i_bez_otstuplenie_ili_kak/", "text": "Собственикът на \"Лудогорец\" Кирил Домусчиев оцени високо  класирането на отбора за групите на Лига Европа . Той заяви, че клубът няма право на отстъпление във все по-трудния път към елита на европейския клубен футбол. \"Лудогорец\" за шести път е част от европейския футболен елит! Отново по трудния начин! От една страна, това постижение ни кара да се чувстваме горди. От друга пък, ни задължава да правим всичко по силите си да поддържаме високото ниво. Затова трябва да стоим здраво стъпили на земята. Радваме се на успехите, но не се главозамайваме\", заяви Домусчиев във \"Фейсбук\" след  драматичното отстраняване на \"Марибор\" в плейофа за влизане в групите . По думите му с всяка година класирането в груповата фаза на Шампионската лига и Лига Европа става все по-трудно. \"Затова никакво отстъпление! Виждаме си слабостите и се стараем да ги отстраняваме\", посочи той. Собственикът на \"Лудогорец\" добави, че целите на клуба са високи.", "date": "2019.08.30", "title": "\"По трудния начин и без отстъпление\": как Домусчиев оцени влизането в Лига Европа"}
{"url": "https://www.dnevnik.bg/sviat/2019/08/30/3956980_bulgarka_shte_e_purviiat_shef_na_mvf_ot_spasena_ot/", "text": "Скоро за пръв път в историята начело на Международния валутен фонд ще застане ръководител, идващ от страна, която е била спасявана с негова помощ от икономическа криза. Това припомнят Слав Оков и Майкъл Уинфри за \"Блумбърг\", като обръщат внимание на факта, че Кристалина Георгиева е родена в държава, на която МВФ е помогнал да излезе през 1997 г. от хиперинфлация и тежка валутна криза. През последните 40 години в централата във Вашингтон е имало пълно господство на богатите западноевропейски държави: германецът Хорст Кьолер, испанецът Родриго де Рато и французите Доминк Строс-Кан и Кристин Лагард. Кандидатурите за управляващ директор на МВФ се събират още седмица и досега официално няма конкурент на Георгиева. Но не е изключено от развиващите се страни да излъчат свой кандидат, тъй като я възприемат като номинация на Европа, а не на страна от тяхната категория. Авторите казват, че назначаването след няколко седмици на одобрената за кандидат на ЕС за поста българка е почти сигурно заради негласното правило (което Вашингтон досега винаги е спазвал) американец да ръководи Световната банка, а европеец - МВФ. Георгиева формално все още работи на втория по важност пост в Световната банка и от кабинета ѝ отказват интервюта. Поради това \"Блумбърг\" припомня нейни предишни изказвания и събира мнения от икономисти за това какво би означавало за фонда начело да застане човек от страна, за която - подобно на бедстващ в бурно море кораб - МВФ е бил първото тихо пристанище. Всъщност Кристалина Георгиева вече е напуснала България към момента на най-тежката криза от 1996-1997 г. Тя започва да работи за Световната банка през 1993 г., припомня \"Блумбърг\", когато страната мъчително преминава от планова комунистическа икономика към свободен пазар. Производството рухва с повече от 50% за първите 5 години след 1989 г. и агенцията цитира Георгиева да казва през 2017 г. \"да си спомним как през 1990 г. ставахме в 4 часа сутринта, за да се редим на опашка за мляко\". През 1997 г. рухват близо една трета от банките в България, левът губи 98% от обменната си стойност спрямо долара, инфлацията надхвърля 1000%, хората опитват да се презапасят със стоки, а магазини спират да приемат български левове, описват още авторите. И днес България е най-бедната страна в ЕС, допълва \"Блумбърг\". Георгиева през цялата си кариера е защитавала инициативи за борба с бедността и ще оглави фонда в момент, когато той е под натиск да смекчи строгите си условия към закъсали държави (Аржентина е най-пресният пример), потърсили помощ. Тя може да се окаже лидер, готов да се вслуша в подобни призиви. \"Тя идва от възникваща икономика и това е нещо ново. Оптимист съм за очакванията тя да направи нещо по въпроса възникващите икономики да имат по-силно представителство\", коментира Атанасиос Вамвакидис, ръководител на отдела за валутни стратегии G10 FX в Bank of America Merrill Lynch и бивш служител на МВФ. \"Блумбърг\" описва още, че 800 млн. долара кредит от МВФ и условието за въвеждане на валутен борд са помогнали на България да се стабилизира и подготви за членство в ЕС, а правителството в София се надява скоро да влезе и в еврозоната.", "date": "2019.08.30", "title": "Българка ще е първият шеф на МВФ от спасена от фонда държава"}
{"url": "https://www.dnevnik.bg/zelen/2019/08/30/3957147_nai-mrusnoto_porno_shte_nabira_sredstva_za/", "text": "Един от популярните сайтове за порно Pornhub е заснел филм на изпълнен с боклуци плаж с цел популяризиране и набиране на средства за почистването на пластмасата от световния океан, съобщава сайтът Dezeen. Всеки път, когато видеото със заглавие \"Най-мръсното порно в историята\" (Dirtiest Porn Ever) бива гледано, Pornhub ще прави дарение на организацията с идеална цел  Ocean Polymers , която планира да пусне кораб, който да събира и обработва пластмасата от моретата и океаните. Вицепрезидентът на сайта Кори Прайс обяснява: \"Ние тук в Pornhub сме мръсници, но това не значи, че и плажовете ни трябва да са мръсни.\" Филмът включва двойка, която прави секс на плажа, заобиколена от боклук, за да демонстрира \"как пластмасата и отпадъците могат да унищожат една иначе красива сцена\". В същото време хора, облечени в предпазни костюми с логото на Pornhub, разчистват около тях. Порно сайтът пусна кампанията като част от инициативата си Pornhub Cares, която се занимава усилено със състоянието на световния океан.  \"Замърсяването на океана се разрасна и се превърна в един от най-значимите глобални проблеми на нашето време и става все по-зле\", допълва Прайс. Той обяснява, че заради това за компанията им е важно да повдигнат темата и да вдъхновят промяна не само за хората сега, но и за бъдещите поколения. Заедно с видеото Pornhub върви и сайт, който съветва зрителите как могат да помогнат, като намалят употребата на пластмаса за еднократна употреба, която накрая се озовава в океана. Трите основни стъпки, които страницата препоръчва, са да се купува колкото се може по-малко пластмаса, рециклиране на пластмасата за еднократна употреба и да почистваме след себе, след като сме се насладили на времето сред природата. От организацията Ocean Polymers вярват, че работата с Pornhub ще им помогне посланието им за замърсяването да достигне до хора, които иначе не биха се информирали. \"Всички ние сме част от проблема и трябва да работим заедно, за да открием решението\", казва изпълнителният директор на инициативата Хедър Уигълсуорт и допълва, че става дума за бранд, който има завиден глобален обхват, в който влизат всякакви демографски групи, което го превръща в много ефективна платформа за популяризиране на кризата с океаните днес. \"Би било страхотно да виждаме повече компании с такива размери и ръст да поемат същата отговорност с аудиторията, която ангажират.\" Ocean Polymers планира да изчисти световния океан, пускайки преработен танкер, който да събира пластмасата и да я превръща в гориво, с което след това да се захранва самият танкер. Това е едно от многото предложени решения за премахване на пластмасата. Холандската организация с нестопанска цел The Ocean Cleanup пусна и плаващо устройство, което да събира пластмаса, но по-рано тази година то се повреди, заради което множество експерти по устойчивостта разкритикуваха неговата надеждност. За съжаление има и множество експерти, които смятат, че елиминирането на пластмасата от океана е напълно невъзможно начинание.", "date": "2019.08.30", "title": "\"Най-мръсното порно\" ще набира пари за почистването на океана"}
{"url": "https://www.dnevnik.bg/kultura/2019/08/30/3950791_otkus_ot_mostut_na_klei_na_markus_zjusak/", "text": "                         Една изгубена пишеща машина... Мъртво куче... Костите на змия, която го е убила. Матю Дънбар, най-големият от петима братя, тръгва да открие всички тези неща. Едва тогава той ще може да сглоби удивителната история на своето семейство, разтърсено от трагедия и една отдавна погребана тайна. Той ще разкаже за една майка, която прекосява континенти, пътувайки към новия си дом; за един баща, който търси любовта в клавишите на старо пиано, и за един брат на име Клей, който ще се впусне в най-трудното пътуване от всички тях, за да промени живота им завинаги А най-накрая и за едно муле, наречено Ахил, което ще стори чудо и ще спои отломките на опустошеното семейство. Това е една история, разказана отвътре навън и отзад напред, епично и омагьосващо приключение в търсене на изкуплението и величието. \"Мостът на Клей\" ще ви отведе на много места и ще зададе два вечни въпроса: къде отивате и кой ще бъдете, когато стигнете там? \"Единайсет години след своя мултимилионен бестселър \"Крадецът на книги\" Зюсак се завръща с тази задъхана неустоима семейна сага... Отдайте й времето си и ще бъдете възнаградени с едно вълнуващо епично четиво.\" – \"Stylist\" \"Завладяваща история с могъщо безстрашно сърце, \"Мостът на Клей\" е пълна с герои, в които вярваш, и на които държиш... болезнено вълнуваща, възхитително увлекателна и истински въздигаща.\" – М. Л. Стедман, автор на \"Светлина между два океана\" ПОРТРЕТ НА ЕДИН УБЕЦ НА СРЕДНА ВЪЗРАСТ Ако преди началото (поне както е изложено на белия лист) имаше една пишеща машина, едно куче и една змия, то самото начало – преди единайсет години – започна с един убиец, едно муле и Клей. Дори и в началото обаче все някой трябва да бъде пръв, а в онзи ден това можеше да е само Убиеца. В крайна сметка тъкмо той бе тласнал хода на събитията напред и стана причина ние самите да извърнем поглед назад. Стори всичко това чрез появата си. Пристигна в шест часа. Което си е право, пристигането му беше съвсем подобаващо, поредната знойна февруарска вечер – денят беше изпекъл бетона, а слънцето все още жареше отвисоко. Жега, която можеш да уловиш в ръце и на която можеш да се осланяш, или по-точно, която бе уловила него в хватката си. В цялата всемирна история на убийците този тук със сигурност беше най-жалкият. Със своите 178 сантиметра той беше среден на ръст. Тежеше седемдесет и пет килограма – съвсем нормално тегло. Ала нека това не ви заблуждава – Убиеца бе пустош, предрешена в костюм; стойката му бе превита, имаше вид на прекършен. Облегна се на въздуха, сякаш чакаше той да го довърши, но това не се случи, не и в този ден, понеже ненадейно се оказа, че не е време за благосклонност – на убийците не им се полагаше милост. Не, днес той го долавяше. Подушваше го. Беше безсмъртен. И това, общо взето, обобщава нещата. На Убиеца можеше да се разчита да е неуязвим в онзи единствен момент, когато беше по-добре да е мъртъв. * * * После, в течение на цяла вечност, най-малко десет минути, той стоя при устието на \"Арчър Стрийт\", изпълнен с облекчение, че най-сетне е пристигнал, и с ужас, че е тук. Улицата като че нехаеше; ветрецът ѝ бе душен, но безгрижен, опушеният ѝ мирис можеше да се пипне. Колите бяха не паркирани, а сякаш угасени като фасове, жиците на електропроводите пък провисваха под тежестта на безгласните, прегрели и обезпокоени гълъби. Градът се катереше по стръмнината и му подвикваше: Привет отново, Убиецо. Глас тъй топъл, досами него. Някакъв вътрешен конфликт водиш, струва ми се... Всъщност конфликт е меко казано – здравата си я загазил. И той самият също го знаеше. Скоро зноят го приближи. Сега \"Арчър Стрийт\" прие предизвикателството, почти потриваше ръце, а Убиеца бе напът да се подпали. Чувстваше как огънят се разгаря някъде в подплатата на сакото му, а с това дойдоха и въпросите: Беше ли в състояние да продължи напред и да довърши началото? Можеше ли наистина да го доведе до край? За един последен миг той си позволи лукса – тръпката от спокойствието, – после преглътна, поразтри короната от трънливи коси и с мрачна решителност се отправи към номер осемнайсет. Човек с горящ костюм. Разбира се, в онзи ден той отиваше при пет момчета. При нас, братята Дънбар. Ето ни, подредени по възраст от най-големия към най-малкия: Моя милост, Рори, Хенри, Клейтън, Томас. Оттук насетне нямаше да сме същите. Нито пък Убиеца, ако трябва да сме честни – а за да ви дам поне бегла представа в какво беше напът да се забърка той, трябва да ви разкажа какви бяхме ние. Мнозина ни смятаха за пълни хулигани. Диваци. И като цяло не бяха далеч от истината. Майка ни беше мъртва. Баща ни ни бе напуснал. Псувахме като изтървани, млатехме се като кечисти и непрекъснато се биехме един друг на билярд и тенис на маса (маси неизменно трета-четвърта ръка, често разположени на осеяната с буци трева в задния двор), на \"Монополи\", стрелички, футбол, карти и всяка друга игра, до която успеехме да се докопаме. Имахме пиано, на което никой не свиреше. Телевизорът ни излежаваше доживотна присъда. Диванът – двайсетгодишна. Понякога телефонът звънваше и тогава един от нас изтичваше по верандата до съседната къща – беше просто старата госпожа Чилман – купила си беше бутилка доматен сос и не можеше да отвори проклетото чудо. Който и да отидеше да ѝ помогне, щом се върнеше обратно, затръшваше вратата зад гърба си и животът си продължаваше постарому. Да, за нас петимата животът винаги продължаваше. Животът бе нещо, което набъхтвахме един в друг или избъхтвахме един от друг, особено когато нещата вървяха чудесно или обратно – напълно се оплескваха. В такива случаи хващахме в късния следобед по \"Арчър Стрийт\". Скитосвахме из града. Високите като кули сгради, улиците. Дърветата с угрижени физиономии. Попивахме гръмогласните, изпъстрени с ругатни разговори, долитащи от кръчми, къщи и жилищни блокове, безкрайно убедени, че това е нашият свят. Очаквахме едва ли не да го съберем всичкия и да го понесем у дома, мушнат под мишница. Нямаше никакво значение, че когато се събудехме на другия ден, щяхме да открием, че си е тръгнал, че е избягал от нас, целия сгради и ослепителна светлина. А, и още нещо. Може би най-важното. Не ни беше известно някой друг освен нас да е имал в малката си менажерия от нескопосни домашни любимци не какво да е, а муле. И какво муле бе само. Въпросното добиче се казваше Ахил и попадането му в задния двор на дома ни, в едно от предградията, известни с хиподрумите си, си имаше собствена километрична предистория. От една страна, тя беше свързана с изоставените конюшни и тренировъчната писта зад къщата, с една забравена разпоредба на градския съвет и един тъжен стар дебеланко с проблеми с правописа. От друга страна, всичко това имаше много общо с покойната ни майка, дезертиралия ни баща и изтърсака на семейството, Томи Дънбар. Вземането на мулето под наша опека дори не беше обсъдено с всички – и пристигането му не мина без пререкания. След най-малко един разгорещен спор с Рори (– Ей, Томи, какво става тук, по дяволите? – Какво? – Ще видиш ти \"какво\"... нещо май се бъзикаш, а? В задния двор има магаре! – Не е магаре, а муле. – Че каква е разликата? – Магарето си е магаре, а мулето е кръстоска между... – Не ми пука, ако ще да е кръстоска между куортър и тъпо шетландско пони! Какво прави под сушилника? – Пасе си. – Това го виждам!) ... някак си намерихме начин да го задържим при нас. Или по-точно мулето реши да остане. На всичкото отгоре, както се случваше с повечето домашни любимци на Томи, и Ахил не беше безпроблемен. Преди всичко мулето беше животно с амбиции: понеже комарникът на задната врата беше отишъл по дяволите, то си беше създало навика да се намъква вътре, когато я забравехме открехната, а какво остава пък, когато зееше широко отворена. Това се случваше поне веднъж седмично и съответно поне веднъж седмично на мен пък ми избиваха чивиите. Това звучеше горе-долу така: – И-сусе Христе! – По онова време бях необуздан в богохулстването и прочут с маниера си да разчленявам \"И-сусе\" и да натъртвам на \"Христе\". – Неведнъж, а сто пъти съм ви казвал, копеленца такива! Затваряйте проклетата задна врата! И така нататък, все в този дух.", "date": "2019.08.30", "title": "Откъс от \"Мостът на Клей\" на Маркъс Зюсак"}
{"url": "https://www.dnevnik.bg/detski_dnevnik/2019/08/30/3956315_s_decata_v_pochivnite_dni_31_avgust_i_1_septemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - \"Зелената библиотека\" е в парка \"Гео Милев\" от 10 до 14 часа. Там ще бъдат писателите Бойко Ламбовски, Марин Бодаков и Юлия Роне. Ще се чете и книгата на Роне \"Джулието си търси работа\", съобщи пресцентърът на Столичната библиотека. Децата може да участват в уъркшопа, организиран от Таня Гигова и театрална школа \"ГлухАРТчета\". Продължава и вече традиционната инициатива \"Споделени книги\" – \"Вземи, прочети, върни\". Посетителите ще могат да вземат интересна нова или да оставят вече прочетена книга на специално поставените места в парка. - Детска събота ще има от 11 до 17 ч. в \"Мегамол София\". Клоуните Мики и Чарли ще забавляват гостите, които са поканени да участват в креативна работилничка. Входът е свободен, подробности -  тук .  - Въжен парк от Active Kids в местността Момина скала ще очаква децата от 10:30 до 17 ч. За тях е създаден атрактивен алпийски тролей над реката с дължина 35 м и поредица от въжени мостове на предизвикателствата, всеки с различна трудност и техника за преминаване. Въженият парк е подходящ за деца над 5 години.  - От 11 ч. театрална къща \"Мариета и Марионета\" предлага представление за децата от 11 часа в парк НДК - кино \"Кабана\". Събитието е организирано от Столичната община, входът е безплатен. - В градинката \"Св. Седмочисленици\" от 18 часа ще се играе детско представление на \"Арт Театър\".  - От 10.30 часа във  FOX Book Café  ще се проведе интерактивно четене за деца до 3-годишна възраст. Подробности -  тук .  - От 11 часа в екоработилницата на книжен център \"Гринуич\" ще се изработват моливници от глина. Необходимо е предварително записване на телефон 02 950 83 37 или на  books@greenwich.bg . Подробности -  тук .       -  Детският научен център \"Музейко\"  кани деца над 5 години и техните родители на ателието \"По стъпките на минойската керамика\", за да разберат как са се изработвали съдовете в грънчарските ателиета на остров Крит, кои са били едни от любимите им растителни мотиви, както и да пресъздадат част от автентичната древноминойска керамика с ангоби върху предварително подготвени плочи от червена глина. Занятията ще са от 12, 13.30 и 15.30 часа.  - Роботика за деца между 7- и 13-годишна възраст ще се проведе от 17 часа в  \"Мегамол София \".  - От 11 часа магазин \"Декатлон\" е организирал фитнес скокове на батут. Уроците са подходящи за възрастни и деца над 10 години, които задължително да бъдат придружени от родител. Участието е безплатно, но се изисква предварителна регистрация  тук . Неделя   - Десетият сезон на  програмата \"Концерти на възглавници\"  ще бъде открит с брас концерт на възглавници в планината. От 11 ч. за пета поредна година концертът ще гостува на Детския екостационар \"Бели брези\". - Въжен парк от Active Kids в местността Момина скала ще очаква децата от 10:30 до 17 ч. За тях е създаден атрактивен алпийски тролей над реката с дължина 35 м и поредица от въжени мостове на предизвикателствата, всеки с различна трудност и техника за преминаване. Въженият парк е подходящ за деца над 5 години.  - Магазин \"Декатлон Витоша\" предлага на малки и големи да поиграят на народна топка от 11 часа. Участието е безплатно, необходима е само предварителна регистрация  тук . - Архитектурна работилница \"История на архитектурата за деца - Древен Египет\" ще се проведе в  детския научен център \"Музейко\" . В това приключение деца от 6 до 12 г. ще се пренесат в една далечна земя, където от хилядолетия величествено се издигат едни от седемте чудеса на света – пирамидите. Ще прелетят над земи и морета и ще се спуснат към поречието на река Нил, където ще проследят хронологично една древна цивилизация – египетската. Занятието ще е от 13 и от 16 часа. ", "date": "2019.08.30", "title": "С децата в почивните дни (31 август и 1 септември)"}
{"url": "https://www.dnevnik.bg/bulgaria/2019/08/30/3957166_nad_190_hil_hora_s_uvrejdaniia_sa_poiskali/", "text": "Над 190 хиляди са подадените към момента заявления за индивидуална оценка на потребностите от подкрепа на хората с увреждания , съобщи министърът на труда и социалната политика Бисер Петков, цитиран от БТА. От 1 септември започва предоставянето и финансирането на личната помощ по нови правила, залегнали във влезлия в сила в началото на годината Закон за личната помощ. Още от началото на април започна индивидуалната оценка на потребностите на хората с увреждания, като част от нея е и оценката на потребността от лична помощ. В момента с Агенцията за социално подпомагане се обобщава колко ще са оценените за лична помощ, колко от тях са подали заявление в общините и с колко от тях са сключени трудови договори , влизащи в сила от 1 септември. Преди месец около 9000 са били хората, които са заявили потребност от лична помощ, но според министъра за този месец бройката се е увеличила чувствително. Тя ще бъде обявена другата седмица. По общини вече започва да се прилага и патронажната грижа за възрастни хора и хора с увреждания, финансирана от оперативната програма \"Човешки ресурси\". Около 17 хил. души ще получат новата здравно-социална услуга в домовете си.", "date": "2019.08.30", "title": "Над 190 хил. хора с увреждания са поискали индивидуална оценка на потребностите"}
{"url": "https://www.dnevnik.bg/detski_dnevnik/2019/08/30/3957142_kak_da_se_deistva_pri_terorizum_v_uchilishte_kakvo/", "text": "Планове за реакция на терористичен акт и поне две симулации годишно, за да видят учениците как трябва да действат при такава ситуация - това са поискали експерти от Държавна агенция \"Национална сигурност\" (ДАНС) от директори на столични училища на едночасова среща днес. \"Терорист влиза в сградата на училището, счупва тръба и предизвиква пожар, има пострадал. Трябва да се реагира бързо и адекватно - какво ще направим? Това е възможен сценарий за симулативни тренировки, които да разиграем\", разказа пред \"Дневник\" един от директорите, присъствали на срещата. Според него в такава ситуация децата трябва да знаят как да излязат от училище, как да се обадят на телефон 112 и как да окажат първа помощ на пострадалия, докато дойде линейка. Експертите от ДАНС са дали насоки как да се охраняват училищата, как да действат при изоставени багажи и съмнителни пратки, как да се актуализират плановете за реакция както при тероризъм, така и при пожар, наводнение, земетресение и др. Те са посъветвали директорите да търсят помощ от експерти от агенцията, ако е необходимо. \"Плановете за реакция при тероризъм са изискване на закона от м.г. Някои от директорите не се бяха справили добре и експертите им обясниха как да актуализират плановете. Дадоха се и насоки за провеждането на евакуациите. Срещата беше много полезна\", коментира пред \"Дневник\" директорът на Районното управление на образованието в София Ваня Кастрева. Срещата е двадесет дни след като  ДАНС поиска достъп до личните данни  на всички ученици и студенти, а един от мотивите е, че така по-лесно ще се следи за радикализация. Темата за достъпа до данните днес не е обсъждана.", "date": "2019.08.30", "title": "Как да се действа при тероризъм в училище: какво съветва ДАНС директорите"}
{"url": "https://www.dnevnik.bg/bulgaria/2019/08/30/3957164_ministerstvoto_na_otbranata_spria_turga_za_prodajba_na/", "text": "Министерството на отбраната спря процедурата за продажба на имоти в местността Герени край Созопол. Ведомството е прекратило тръжната процедура за продажба на поземления имот с площ 19,847 дка, който се намира на стотина метра от пясъчни дюни и плаж. Решението е взето със заповед на министър Красимир Каракачанов след приключила проверка, която бе разпоредена от него. От ведомството съобщиха, че по банков път ще бъдат възстановени сумите на участниците за купени тръжни книжа и внесени депозити за участие в търга. Преди дни министерството обяви атрактивни имоти на търг, сред които и съседен парцел зад централния плаж на къмпинг \"Градина\". Имотите на площ около 200 декара край нос Червенка още не са обявени за продажба, но са  включени в списъка с парцели  от отпаднала необходимост за министерството и ведомството възнамерява да ги продаде. Решението на министерството идва и след протести и недоволство в Черноморец и Поморие срещу обявената продажба на военните имоти. Собственици твърдят, че някои от имотите на министерството се намират върху частни терени, които трябва да бъдат реституирани, съобщи Би Ти Ви. Те заплашиха и с протести, а над 400 наследника на 80 собственика се борят да си възстановят имотите. Някои имат вече нотариални актове, но не могат да си изградят огради, както и да си докарат каравани, защото твърдят, че влизането става само с охрана. От Министерството на отбраната казаха, че не е стартирала тръжна процедура за продажбата на казармените райони в Червенка и Аклади, които са с отпаднала необходимост за българската армия. Те са включени само в предварителния списък на имоти с отпаднала необходимост, предвидени за осъществяване на разпоредителни действия през 2019 г. От ведомството се ангажираха и да се съобразят с претенциите на хората, ако те докажат с документи, че са собственици на земи в бившето военно поделение, но решение по евентуалния казус ще вземе съдът. За последен път Министерството на отбраната е продавало имоти край морето през 2017 г. Най-голямата сделка тогава беше бивше военно поделение с площ 96.2 дка в Несебър То беше продадено за 5 041 111 лв. Това прави  цена от 52.41 лв. на квадратен метър  за земята, без да се броят 14 сгради с обща застроена площ от 1354 кв.м.", "date": "2019.08.30", "title": "Министерството на отбраната спря търга за продажба на имот край Созопол"}
{"url": "https://www.dnevnik.bg/ot_vas/novini_ot_vas/2019/08/30/3957179_pusnaha_dvijenieto_okolo_shishkovata_gradinka_vuv_varna/", "text": "Самото кръгово вече е асфалтирано и обозначено с няколко пешеходни пътеки", "date": "2019.08.30", "title": "Пуснаха движението около Шишковата градинка във Варна"}
{"url": "https://www.dnevnik.bg/sport/2019/08/30/3957172_bulgarin_shte_opita_da_se_spusne_sus_snoubord_ot/", "text": "Сноубордистът Владимир Павлов ще направи опит да се спусне от Манаслу (8163 м). Българинът заминава на експедиция към осмия по височина връх на планетата. Първата му цел е да изкачи върха, а след това и да се спусне със сноуборд. Павлов заяви, че осъзнава какви са рисковете. \"Без да рискуваш, няма как да успееш. Това е предизвикателство за тялото и за ума. В подобни начинания човек разбира много повече за себе си, за това какво представлява. Това всъщност е едно себеоткриване. Такива неща ти показват, че реално в света няма граници. Ние сами си ги поставяме\", каза той,  цитиран от БНР . Според информацията Павлов има повече от 20 години опит в планинарството и екстремния сноуборд и е сред пионерите в този спорт в България. През 2016 година той успя да изкачи и да се спусне от петхилядника Дамаванд в Иран. Година по-късно стана и първият българин, спуснал се със сноуборд от над 7000 м височина - от връх \"Ленин\" в Киргизстан.", "date": "2019.08.30", "title": "Българин ще опита да се спусне със сноуборд от осемхилядника Манаслу"}
{"url": "https://www.dnevnik.bg/analizi/2019/08/30/3957104_da_triabva_da_ima_merki_za_chistiia_vuzduh_v_sofiia_no/", "text": "                         Живея в Пловдив. По избор и по призвание. Тук е семейството ми, тук е работното ми място, тук гласувам, тук учи детето ми, тук се чувствам добре, това е центърът на личната ми вселена. В работата ми на издател обаче, от всеки пет човека, с които имам вземане-даване, четирима са от София или в София. Автори, редактори, преводачи, агенти, литературни критици, журналисти, издатели, книжари. Пътувам до София приблизително веднъж на всеки 10 дни. (До преди да се роди Божана, пътувах веднъж в седмицата.) Имам апартамент в центъра, за който плащам данък, плащам за ТЕЦ, ток, вода, телевизия, интернет, за чистачка и за ремонтите във входа (и понеже дялът ми е от по-големичките, за това последното плащам доста). Имам и звукозаписно студио (където, впрочем, плащам чутовен данък смет), но то се води на фирма. Апартаментът е моя лична собственост. Това последното го споменавам по една-единствена причина. Защото преди няколко години (четири или пет, вече ми се губи), когато окончателно се учредиха сините и зелените зони (пред нас е зелена), Столичната община определи правилник, според който ти се полага (или не ти се полага) пропуск за колата срещу 150 лева годишно, с който можеш да спираш пред дома си или на някоя от съседните улици (само една, избрана от теб). Дотук добре. Ала според този правилник, Какво значи това? Че някой, който е под наем срещу 150 или 200 лева, да речем, и е се е нанесъл примерно миналия месец, има повече право на пропуск от друг (мен), дето има собственост в центъра на София от 23 години и плаща данъци, такси и ремонти, многократно превишаващи тази сума. Означава, че може да имаш един, два или десет апартамента, може цяло предприятие да имаш или дори небостъргач насред София (не са много, но ги има) – но ако нямаш софийско гражданство, не можеш да си купиш пропуск, за да паркираш пред къщи. и да висиш в нея 15 минути, за да не ти я вдигнат, докато не придобиеш законното право да пуснеш нови четири есемеса. (Може и с талончета да се снабдиш – ако намериш откъде да ги купиш, де. Тогава поне не се налага да слизаш до колата на всеки 4 часа. Нареждаш ги върху таблото за целия ден – и така го предпазваш от слънцето. От единия до другия край.) Има нещо много объркано, недомислено и несправедливо в цялата тая работа, не смятате ли? Да, и аз така смятам. Когато излезе въпросният правилник, в праведното си (поне по мое мнение) възмущение, се обадих на приятел, който по онова време беше общински съветник. Попитах го що да сторя – жалба ли да подавам, писмо ли да пиша, петиция ли? Сакън, недей, рече ми той, едвам я напаснахме тая наредба, не е добре да се разбутват точно сега нещата. Уважавам го, повярвах му. Приех думите му на доверие. Той знае по-добре, рекох си. Той пък, в знак на благодарност за проявеното благоразумие, ме прати при негова позната служителка от агенцията по мобилност. Разбира се, ще ви издадем талон, рече тя – Добре де, ама годината мина и замина. А аз не съм от хората, дето ще тръгнат да се обаждат да искат услуга пак и пак, година след година. (Особено когато съм убеден, че съм в правото си – макар правото ми в случая да не е отразено в наредбата, ако разбирате какво искам да кажа.) В така създалата се патова ситуация отлагах търсенето на решение месец подир месец, година след година, и в крайна сметка (май) се примирих с безбройните есемеси, скоби, закопчавания (щото знаете ли колко е сложно да проследиш в колко точно ти изтича есемеса, когато влизаш от среща в среща? Сигурно знаете. А аз нали затова идвам в София най-паче – да се срещам с хора), глоби, наказателни паркинги, последният да ми даде квитанцията и да затвори вратата. През цялото това време бях пределно наясно, че има един много лесен начин да си осигуря право на паркиране. А именно – да си грабна личната карта, да отида до РДВР-то и да се регистрирам на софийския си адрес. (Или жена ми да го направи.) Обаче няма да го сторя. Първо - защото това би означавало да гласувам в София, а аз живея за постоянно в Пловдив и държа да гласувам там. Второ: ако утре и пловдивската община реши същото, тогава какво? Трето – ами няма да тръгна да се правя на маймуна само за да уйдисам на акъла на столичните общинари, в края на крайщата. В епохата на комунизма всеки имаше право на един-единствен дом. (Най-много – и на виличка отгоре. Със специално разрешение.) Това време отмина. Надявам се – безвъзвратно. Така. Сега. Сигурен съм, че на срещата си с граждани край езерото Ариана днес, арх. Борислав Игнатов, е имал най-добри намерения, като е казал (според \"Дневник\"), че \"в дни с повишено замърсяване на въздуха да се спира достъпът за минаване през центъра на автомобили с несофийска регистрация\". Обаче. С кое точно някой, дето живее в Обеля, Казичене или Панчарево (нищо лошо не казвам за тия като места – цитирам ги единствено защото са на много километри от центъра) има по-резонно право от мен да влиза с колата си в центъра – било то от гражданска, морална или чисто логистична гледна точка? Само защото автомобилът му има софийска регистрация? Има много начини да се бори замърсяването. Най-резонният от тях (и най-непопулярният в краткосрочен план) е да се ограничава и затруднява достъпът на автомобили в центъра, да се намалява максималната допустима скорост, да се правят споделени улици, да се дава приоритет по всевъзможни начини на пешеходците, велосипедистите и градския транспорт. Във Виена, например, нещата са организирани (съвсем преднамерено) така, че било заради ограниченията в скоростта, или заради организацията на движението, която дава повсеместно предимство на автобусите и трамваите. Това надали прави виенските автомобилисти особено щастливи, но пък превръща Виена в един от най-добрите (най-добрия за миналата година!) град за живот в света според повечето престижни класации. В същото време, ние в Пловдив махаме паветата (които са естествен ограничител на скоростта и най-здравата настилка, позната на човечеството) от знаковите си централни булеварди, гордо ги заместваме с асфалт – след което опасваме всичко от край докрай с мантинели (за справка – бул. \"Васил Априлов\"), за да предпазим пешеходците. За тези, последните, улиците стават практически непристъпни – и за да отидат да си купят вестник от магазинчето отсреща, им се налага да крачат стотици метри до най-близката пешеходна пътека, а после и наобратно, докато колите си фучат покрай тях със скорост, която довчера тук е била невъзможна. Глупаво, демодирано, нехуманно, понижаващо качеството на живот на всички ни. (Казвам това като заклет автомобилист, който все се зарича да ходи повече пеш – и все не намира време и мотивация. И който е съвършено наясно, че това скъсява живота му не с дни, а с години.) Да, ако искаме да живеем по-добре в нашите градове, Не само в София, но и в останалите ни големи градове. Това може да се направи по много признаци (например – според степента на замърсяване на дадения автомобил, както вече правят много европейски градове) и чрез най-различни стимули (евтини крайградски паркинги и градски транспорт) и антистимули (високи такси за влизане в идеалния център – както е в Лондон, например). Софийският регистрационен номер не е подходящ признак за ограничаване на достъпа. Първо – защото е нелогично. Второ – защото е несправедливо. Трето – защото смътно напомня за онези неща, дето едно време едни хора ги зашиваха на реверите на други хора, за да ги маркират като \"непълноценни граждани\". Последно, но не на последно място: твърдото ми мнение против заявеното от арх. Игнатов управленско становище (ако правилно е цитиран, разбира се) никак не разколебава подкрепата ми за \"Демократична България\". Защото всеки има право на грешки. Въпросът е когато сгреши, Именно в това е разликата между онези пичове с тераските и истинските държавници. Не в знаенето и незнаенето кое е правилно и кое е редно, а във волята да сториш това, което е редно, дори да не е в твой интерес. В \"Демократична България\" има такива хора. И те не са един или двама. Мнозинство са. Зная, защото ги познавам лично. И вярвам в капацитета им да постъпват правилно.      И понеже акцентът от представянето на основните акценти в програмата на арх. Игнатов се поизмести, Предлагат се мерки за максимално намаляване на отоплението с твърдо гориво (да!) – развиване на форми на отопление с много по-нисък отпечатък върху околната среда (да!)", "date": "2019.08.30", "title": "Да, трябва да има мерки за въздуха в София, но не за сметка на хората с друго жителство"}
{"url": "https://www.dnevnik.bg/kultura/2019/08/30/3957210_raina_kabaivanska_poema_svoia_19-i_mejdunaroden/", "text": "Оперната певица Райна Кабаиванска ще поеме своя 19-и поред международен майсторски клас, организиран от Нов български университет, обявиха оттам. Тя пристига в България на 10 септември и ще проведе прослушване на кандидатите, за да подбере 12 млади оперни певци, с които да работи за усъвършенстване на вокална техника и артистична интерпретация. След това, на 29 септември от 19 ч., ще се проведе и галаконцерт на лауреатите в Софийската опера и балет. Вчера, 29 август, Кабаиванска бе посрещната от публиката в Арена ди Верона с възторжени аплаузи. Там тя бе почетен гост за 500-ия спектакъл на един от големите диригенти в съвременния оперен свят Даниел Орен. В тържествената вечер във Верона Орен дирижира \"Тоска\". Водещата роля бе изпълнена от световноизвестното сопрано от китайски произход Хюи Хе. Тя се изявява във всички най-големи световни оперни театри, а в Арена ди Верона участва за 15-и пореден сезон. Хюи Хе е първата (и единствена засега) азиатка, канена за \"Тоска\" в \"Ла Скала\", Милано. През 2002 г. Райна Кабаиванска е в Театро Реджо ди Парма за своята последна \"Тоска\" на италианска сцена. За да дебютира в ролята, там е и Хюи Хе. Великата примадона обучава младото сопрано. \"Трябва много да благодаря на г-жа Кабаиванска за всичко, на което ме научи. Тя ми помогна да разбера, че за да бъда своята героиня, трябва да мисля като нея. Научи ме да интерпретирам и да предавам емоцията на публиката\", споделя младата певица. Поводът Кабаиванска да бъде сред почетните гости на спектакъла във Верона е дългогодишното творческо партньорство с диригента Даниел Орен, което започва още през 1980 г. в Римската опера с \"Манон\" от Масне и продължава повече от 20 години във всички големи италиански театри с \"Адриана Лекуврьор\", \"Тоска\", \"Мадам Бътерфлай\", \"Веселата вдовица\", \"Фалстаф\", \"Манон Леско\", \"Роберто Деверьо\".      Исторически са спектаклите им на \"Тоска\" в Римската опера през 1990 г. с участието и на Лучано Павароти. Особено преклонение Орен изпитва към превъплъщението на Райна Кабаиванска в образа на Адриана Лекуврьор. \"В продължение на 20-25 години, в които представяше тази роля, Райна Кабаиванска бе единствената и най-голяма Адриана\", споделя той. Кабаиванска дебютира като Адриана Лекуврьор през 1968 г. в \"Театро реджо ди Парма\". Под диригентството на Орен я изпълнява в Римската опера, \"Ла Фениче\" във Венеция, \"Карло Феличе\" в Генуа, \"Верди\" в Триест, \"Сан Карло\" в Неапол и Театро реджо Торино, където е и последната Адриана на певицата през 1994 г.", "date": "2019.08.30", "title": "Райна Кабаиванска поема своя 19-и международен майсторски клас в България"}
{"url": "https://www.dnevnik.bg/citat_na_deniia/2019/08/30/3957214_citat_na_denia_ne_znam_dali_prezidentut_ne_se/", "text": "                         Това заяви председателят на Народното събрание Цвета Караянчева, циитирана от БНР, в коментар на изявлението на президента Румен Радев по време на честванията на връх Шипка през уикенда, че  управлението на Бойко Борисов закотвя България към дъното . Караянчева участва в Летния университет на младежката организация на ГЕРБ в курорта Св. св. Константин и Елена. Очаквам много динамична парламентарна сесия предвид началото предизборната кампания - почти съвпадат сесията и кампанията. Ще бъде според мен същият тон, който беше преди евроизборите, дори доста по-засилени дебати ще има, политически дебати, защото това е възможността от парламентарната трибуна да се отправят политически послания. Надявам се колегите да не се увличат в черния пиар, да не бъдат толкова жлъчни, толкова арогантни понякога, обяви още тя. ", "date": "2019.08.30", "title": "Цитат на деня: Не знам дали президентът не се информира само от партийната си телевизия"}
{"url": "https://www.dnevnik.bg/razvlechenie/2019/08/30/3957234_sledvashtiiat_final_na_evroviziia_shte_se_provede_v/", "text": "Следващото, 65-о поред издание на конкурса за песен \"Евровизия 2020\" ще се проведе в Ротердам, обявиха организаторите на конкурса. Големият финал ще се проведе на 16 май в залата Rotterdam Ahoy, а първият и вторият полуфинал – съответно на 12 и 14 май.  Холандия спечели правото да домакинства \"Евровизия 2020\" след победата на младия и дотогава неизвестен изпълнител Дънкан Лорънс с песента \" Arcade \".  За холандската национална телевизия това ще е пето домакинство на конкурса. Предишната победа на страната е през далечната 1975 година, когато конкурсът се провежда в Стокхолм. Ротердам стана фаворит за спечелването на домакинството, след като Амстердам се отказва още в ранния етап на надпреварата.  Сред решаващите фактори при избора на домакин са наличието на концертна зала с голям капацитет, както и хотелска база и транспортна инфраструктура, които да поемат натоварването от големия приток на участници, техните екипи, журналисти и публика. Това носи огромни приходи на домакините и затова често изборът къде точно да се проведе \"Евровизия\" е оспорван.", "date": "2019.08.30", "title": "Следващият финал на \"Евровизия\" ще се проведе в Ротердам"}
{"url": "https://www.dnevnik.bg/sport/2019/08/30/3957359_federer_preletia_prez_tretiia_krug_v_nju_iork/", "text": "Петкратният шампион от US Open Роджър Федерер се класира за осминафиналната фаза на турнира, след като премина лесно през третия кръг. Швейцарецът победи Даниел Еванс от Великобритания с 6:2, 6:2, 6:1 само за час и 18 минути. Маестрото не срещна никакви проблеми и спечели за 18-и пореден път в третия кръг на надпреварата, фаза на която той няма загуба. Статистиката също показа голямата разлика между Федерер и Еванс, след като швейцарецът записа 48 уинъра, срещу едва седем за 58-ия в световната ранглиста. Единственият срив на Федерер беше в третия сет, когато той беше пробит в третия гейм, но това не му се отрази, след като още в следващия гейм върна пробива, за да прекърши амбициите на британеца. \"Мисля, че играх добре, има какво още да се желае, но съм доволен от нивото си\", каза Федерер след срещата. В следващия кръг той ще срещне победителят от срещата между Пабло Кареньо-Буста и Давид Гофен. За четвъртия кръг се класира и 20-годишният австралиец Алекс Де Минор, който поднесе една от изненадите в турнира. Той елиминира седмият в света Кей Нишикори в четири сета - 6:2, 6:4, 2:6, 6:3.  Австралиецът постигна своята първа победа над играч от топ 10. В следващия кръг той ще чака Григор Димитров иили Камил Майхжак, който играят по-късно.", "date": "2019.08.30", "title": "Федерер прелетя през третия кръг в Ню Йорк, австралиец елиминира Нишикори"}
{"url": "https://www.dnevnik.bg/sviat/2019/08/30/3957364_greta_tunberg_oglavi_protest_na_prirodozashtitnici/", "text": "Шведската тийнейджърка и природозащитничка Грета Тунберг оглави протестно шествие днес в Ню Йорк пред централата на ООН, съобщи БТА, като цитира \"Асошиейтед прес\". Грета Тунберг беше заобиколена от стотици младежи, които скандираха: \"Лобистите на изкопаемите горива трябва да си отидат\" и \"Прекалено е горещо\", визирайки глобалното затопляне. Протестът беше нюйоркското издание на седмичните акции, известни като Петъци за бъдещето, инициирани от момичето. В тях всяка седмица в различни градове по света ученици излизат от училище и протестират за по-решителни усилия срещу с климатичните промени и глобалното затопляне.  Следващия месец Грета ще говори на среща на върха в ООН, посветена на климатичните промени. В Ню Йорк тя пристигна по-рано тази седмица с яхта, а не със самолет.", "date": "2019.08.30", "title": "Грета Тунберг оглави протест на природозащитници пред централата на ООН в Ню Йорк"}
{"url": "https://www.dnevnik.bg/photos/2019/08/30/3957197_fotogaleriia_svetovnite_snimki_na_denia_-_30_avgust/", "text": "Вулканът на италианския остров Стромболи изригна и предизвика пожари. Там живеят постоянно около 500 души, но през летния сезон той е препълнен с туристи.", "date": "2019.08.30", "title": "Фотогалерия: Световните снимки на деня - 30 август 2019 г."}
{"url": "https://www.dnevnik.bg/bulgaria/2019/08/30/3957367_sudut_povdigna_obvineniia_po_vtoro_delo_sreshtu_kmeta/", "text": "Специализираната прокуратура съобщи, че днес е привлякла към наказателна отговорност по второ дело кмета на Костенец Радостин Радев. Той е обвинен за длъжностно присвояване, затова че през декември 2018 г., в условията на продължавано престъпление, на два пъти е поискал и получил от касата на общинско предприятие за дърводобив общо 22 137 лева, които присвоил за себе си. Това досъдебно производство срещу Радев се води и за безстопанственост. По второто дело на кмета на Костенец е определена парична гаранция в размер на 50 000 лева. Преди повече от два месеца – на 18 юни 2019 г.,  спецпрокуратурата привлече Радев към наказателна отговорност  за активен подкуп. Той бе обвинен в това, че в качеството си на длъжностно лице обещал 30 000 лева на общински съветник, за да гласува по определен начин на предстояща сесия на Общинския съвет. По първото дело кметът на Костенец бе задържан под стража, впоследствие мярката му за неотклонение бе изменена в \"домашен арест\". Вчера Апелативният специализиран наказателен съд отново измени мярката му в по-лека – гаранция в пари от 70 000 лева. Това определение на съда е окончателно и не подлежи на обжалване.", "date": "2019.08.30", "title": "Съдът повдигна обвинения по второ дело срещу кмета на Костенец"}
