{"url": "https://www.dnevnik.bg/photos/2020/01/01/4010398_fotogaleriia_nai-dobrite_snimki_ot_ekstremnite/", "text": "Байкърът Брет Рийдър в ефектен скок във Върджин, Юта.", "date": "2020.01.01", "title": "Фотогалерия: Най-добрите снимки от екстремните спортове - част 2"}
{"url": "https://www.dnevnik.bg/sviat/2020/01/01/4011284_minimalnata_zaplata_v_portugaliia_ot_dnes_se_povishava/", "text": "Минималната заплата в Португалия от днес се повишава до 635 евро, което е увеличение с близо 6 процента, предаде \"Ройтерс\", цитирана от БТА. Дори така минималното възнаграждение остава най-ниското в Западна Европа. В България от 1 януари минималната работна заплата стана 610 лева (почти 312 евро). Премиерът Антониу Коща обеща в началото на втория си мандат миналата година да вдигне месечния минимум с 25% до 750 евро към 2023 година. Един от петима трудещи се в Португалия е на минимална заплата, а положението със заетостта на 890 000 души бе определено като \"несигурно\". С този термин се означават нестандартни форми на заетост, включително временна работа и работа на срочен договор. Левоцентристката Социалистическа партия на Коща, която бе на власт през четири години на силен икономически растеж и намаляване на бюджетния дефицит, спечели изборите на 6 октомври, разширявайки представителството си като най-голямата партия в парламента, но не успя да постигне мнозинство. Всяка година ще се прави преглед на заплатите и ще се договарят увеличения, докато целта от 750 евро месечен минимум не бъде постигната през 2023 година. Между 2015 година, когато социалистите дойдоха на власт, и 2019 г. минималната заплата в Португалия се е повишила с 14% от 505 до 600 евро. За сравнение, в съседна Испания тя е 1050 евро. Португалия остава сред страните с най-голямо неравенство в доходите в ЕС, посочи правителството. Според анализатори несигурността на работните места е сред големите проблеми в националната икономика. Португалската икономика е в етап на охлаждане, след като през 2017 г. отчете най-силния растеж от близо две десетилетия и се възстанови от дълговата криза, която наложи на страната да потърси международна помощ, припомня \"Ройтерс\".", "date": "2020.01.01", "title": "Минималната заплата в Португалия от днес се повишава до 635 евро"}
{"url": "https://www.dnevnik.bg/photos/2020/01/01/3999670_fotogaleriia_nai-dobrite_snimki_na_roiters_ot_vuzduha/", "text": "Човек суши бамбукови продукти в Китай.", "date": "2020.01.01", "title": "Фотогалерия: Най-добрите снимки на \"Ройтерс\" от въздуха"}
{"url": "https://www.dnevnik.bg/sviat/2020/01/01/4011286_severna_koriia_obiavi_che_ima_novo_strategichesko/", "text": "Севернокорейският лидер Ким Чен-ун заяви днес, че страната му ще продължи да развива ядрения си арсенал и скоро ще представи новото си стратегическо оръжие, предаде \"Ройтерс\", цитирана от БТА. Това става факт, след като САЩ пропуснаха срока, даден от Пхенян на Вашингтон до края на миналата година, за възобновяване на преговорите за денуклеаризацията на Корейския полуостров. Макар да обвини Вашингтон в отправяне на искания в гангстерски стил, Ким заяви на заседание на управляващата Корейска трудова партия, че обемът на разработвания на севернокорейския ядрен арсенал ще зависи от бъдещото поведение на Съединените щати. По този начин севернокорейският лидер си остави вратичка за бъдещи преговори с Вашингтон, отбелязва \"Ройтерс\". В същото време Ким Чен-ун обяви край на мораториума върху севернокорейската ядрена и балистична програма, предаде \"Франс прес\", също цитирана от БТА. Агенцията се позовава на съобщение от днес на севернокорейската информационна агенция КЦТА. Ким обяви през 2018 г., че Северна Корея вече няма нужда от ядрени опити и опити на междуконтинентални балистични ракети. Днешните изявления на Ким, изглежда, слагат край на две години ядрена дипломация със Съединените щати, отбелязва \"Франс прес\". Преговорите между Пхенян и Вашингтон навлязоха в задънена улица след неуспеха на срещата между Ким и американския президент Доналд Тръмп в Ханой през февруари миналата година. На заседание на централния комитет на Корейската трудова партия Ким заяви, че КНДР е готова да продължи да живее в режим на международни санкции, за да съхрани ядрения си потенциал. Американският държавен секретар заяви във връзка с изявленията на Ким, че се надява Северна Корея да избере пътя на мира, предаде \"Ройтерс\". \"Надяваме се, че председателят Ким ще вземе правилното решение - да избере мира и просперитета, а не конфликта и войната\", изтъкна Майк Помпейо. Американският президент Доналд Тръмп заяви, че продължава да има доверие на севернокорейския лидер Ким Чен-ун по въпроса с денуклеаризацията на КНДР, предаде \"Франс прес\". \"Ние подписахме споразумение, в което се говори за денуклеаризацията\", каза Тръмп, имайки предвид договореностите, постигнати с Ким на срещата им в Сингапур. \"Мисля, че той е човек на дадената дума\", изтъкна Тръмп пред журналисти, преди да вземе участие в празненствата по случай Нова година в имението му във Флорида.", "date": "2020.01.01", "title": "Северна Корея обяви, че има ново стратегическо оръжие"}
{"url": "https://www.dnevnik.bg/citat_na_deniia/2020/01/01/4011292_citat_na_denia_moralnite_standarti_shte_produljat_da/", "text": "Моралните стандарти ще продължат да са водещи в отношенията ни с гражданите. Това написа премиерът Бойко Борисов в своето  новогодишно пожелание , което публикува на фейсбук страницата си.", "date": "2020.01.01", "title": "Цитат на деня: Моралните стандарти ще продължат да са водещи в отношенията ни с гражданите"}
{"url": "https://www.dnevnik.bg/sviat/2020/01/01/4011299_avstraliia_posreshtna_nova_godina_v_ujas_zaradi_gorski/", "text": "Десетки хиляди хора в Югоизточна Австралия преживяха ужас в новогодишната нощ, след като се оказаха обградени от горски пожари, съобщиха австралийските власти, цитирани от ДПА. Поне трима души са загинали, има и хора в неизвестност вследствие на огромните  горски пожари,  които бушуват по източното крайбрежие на Австралия, съобщиха световните агенции. Баща и син са загинали в историческото село Кобарго, на 380 километра южно от Сидни, при опит да спасят дома си, а един човек е изчезнал в близкото селище Белоура, съобщиха пожарна служба на Нов Южен Уелс. Разрушени са десетки жилищни домове в Нобра, Кобарго и Белоура. Голям пожар е обкръжил курортния район Батманс Бей на югоизточното крайбрежие, където са се оказали блокирани неколкостотин туристи. Всички те били преместени в района край морето, понеже пътищата за евакуация са прекъснати от огъня.  Мобилните телефони, интернет връзките и електричеството излязоха извън строя по южното крайбрежие на щата  Нов Южен Уелс  заради паднали кули и електропроводи, заяви щатската пожарна. Над 4000 души се оказаха блокирани по плажовете с падането на нощта в Маракута, щата Виктория, където пожарите продължават да заплашват крайбрежния град. Всички пътища от и за района са затворени заради пожарите, заявиха службите за спешна реакция във Виктория. \"Като във военна зона е\", такова сравнение за положението направи Айлийн Оукс, жителка на град Бейтманс Бей, пред австралийската телевизия. Бейтманс Бей от повече от два дни е откъснат от света заради  пожарите, което принуди хората  да търсят безопасност на плажа. Над 350 км от магистралата за Сидни е затворена заради пламъците, заяви полицията. На помощ на блокираните в крайбрежните градове бяха извикани военните. Днес ще бъдат използвани военноморски амфибийни транспортни кораби и военни хеликоптери, за да превозят храна, вода и медицинска помощ за откъснатите градове и да евакуират тези от хората там, които пожелаят да се евакуират, заяви австралийското министерство на отбраната. Австралийската метеорологична служба съобщи, че в западните части на Сидни температурите вчера са достигнали 46 градуса, но се очаква пожарникарите да получат известна глътка въздух в първите дни на новата година, защото в четвъртък и петък времето ще стане малко по-благосклонно. Но в края на седмицата се очаква температурите отново да достигнат 40 градуса и повече.      ", "date": "2020.01.01", "title": "Австралия посрещна Нова година в ужас заради горски пожари"}
{"url": "https://www.dnevnik.bg/sport/2020/01/01/4006653_nadejda_za_evropeisko_i_bitkata_za_bfs_kakvo_ochakva/", "text": "Година на надежди и евентуално на промени. Такава ще е новата 2020-а за българския футбол. В следващите месеци най-популярният спорт е изправен пред ключови събития. В спортен план годината ще отбележи възможността на България за първо класиране на голямо първенство от 16 години. За последно националният отбор игра на Евро 2004, а след това на власт дойдоха Борислав Михайлов и \"четвъртите в света\", като под тяхно ръководство България все още не успява да стигне до финалите на голям форум. Другият акцент е борбата за БФС. За 7 юни е насрочен конгресът, на който клубовете ще изберат кой да ръководи футболния съюз. Плейофите за Евро 2020 Важната футболна година започва с плейофите за класиране на Евро 2020. Въпреки слабото представяне в квалификациите, в които тимът взе само една победа, България все още има шанс да играе на голям форум. Това минава през победа над Унгария на 26 март на Националния стадион \"Васил Левски\". В случай на успех България ще играе финал в своя поток, в който ще се изправи срещу Исландия или Румъния. Той ще бъде пет дни по-късно и в него българският тим отново ще бъде домакин. \"Знаем, че се отваря шанс и ще се опитаме да го оползотворим. Ще се опитаме да се предпазим от крайни реакции. Унгария е силен отбор, но и ние имаме своите шансове, които трябва да използваме\", каза селекционерът Георги Дерменджиев, който застана начело на България в края на октомври. Евентуално класиране на европейско първенство не само ще сложи край на чакането, но ще донесе и финансови ползи. За първенството през 2020 г. УЕФА плаща бонус от 9.25 милиона евро на всеки отбор участник. Допълнително се разпределят средства и от парите от телевизионните права. Ако България се класира на Евро 2020, ще попадне в група с европейския първенец Португалия, световния шампион Франция, както и предишния световен шампион Германия. На самото първенство има бонуси по 1.5 млн. евро за победа и 750 хил. евро за равенство. Класиране за осминафиналите носи 2 млн. евро, а за четвъртфиналите – 3.25 милиона. Участие на полуфиналите върви с премия от 5 млн. евро, а за първия и втория бонусите са съответно 10 и 7 млн. евро. Игра на тронове в БФС Годината е изключително важна за цялостната посока на развитие на БФС. На 7 юни ще се състои извънредният изборен конгрес, когато трябва да бъде избран и нов президент на организацията. След 14 години начело на БФС Борислав Михайлов подаде оставка в разгара на кризата след тежката загуба от Англия и расисткия скандал. Малко повече от шест месеца преди провеждането на конгрес все още не се знае кои са хората, които ще се впуснат в надпревара за президентския пост. Временно изпълняващият длъжността Михаил Касабов заяви, че няма да се кандидатира. Същото е намерението и на вицепрезидента Атанас Фурнаджиев. Дългогодишният първи вицепрезидент на БФС Йордан Лечков, който беше и дясна ръка на Борислав Михайлов, засега не коментира плановете си. Бившият халф, който беше отстранен от вицепрезидентския пост и е само член на изпълкома в оставка, е единственият, който претендира, че настоящото ръководство трябва да изкара докрай мандата си до пролетта на 2022 г.      Изборът на нов президент има ключово значение, тъй като новият председател трябва да предложи изпълнителен комитет, нови председатели на комисиите и техните състави. Макар и \"ветровит\" постът е важен и заради управлението на средствата, които влизат в БФС. През 2020 г. Българският футболен съюз трябва да получи от ФИФА и УЕФА около 15 млн. евро по различни програми. С развоя на събитията в БФС са свързани и две важни теми - за въвеждането на технологията за видеоповторенията (VAR) в българския футбол и за преговорите за нов договор за телевизионните права. Футболният съюз вече обяви, че ще работи усилено за въвеждането на VAR, като собственикът на \"Лудогорец\" Кирил Домусчиев поиска подкрепа от държавата. Договорът за телевизионните права е към края си и се очаква започване на преговори. В момента мачовете се излъчват в каналите на \"Нова броудкастинг груп\", която е собственост на Домусчиев. Поглед към Разград и клубния футбол Първото голямо футболно събитие за годината по традиция е свързано с \"Лудогорец\". Шампионите ще играят с \"Интер\" в 1/16-финалите в Лига Европа. По това време се подновява и сезонът в първенството, като още в първия кръг за 2020 г. предстои дерби между \"Левски\" и ЦСКА. Погледите в първенството са насочени основно към възможността \"Лудогорец\" да спечели девета поредна титла и да изравни рекорда на ЦСКА, поставен между 1954 и 1962 г. В момента \"Лудогорец\" води с пет точки пред \"Левски\", със седем пред \"Локомотив\" (Пловдив) и девет пред ЦСКА.", "date": "2020.01.01", "title": "Надежда за европейско и битката за БФС: какво очаква българският футбол през 2020 г."}
{"url": "https://www.dnevnik.bg/bulgaria/2020/01/01/4011308_shte_se_pomolim_za_uspeh_na_bulgarskiia_narod_kaza/", "text": "За много години - ще се помолим за успех на българския народ, каза Негово светейшество патриарх и Софийски митрополит Неофит пред журналисти, преди да отслужи светата Василиева литургия в катедралата \"Св. Александър Невски\", предаде агенция \"Фокус\". Той пожела нови успехи през 2020 година и много радости в усилията в спазването на Христовия закон. \"Да се обичаме, да си помагаме, да бъдем истински Христови ученици. За много години!\", каза още патриархът. Предстои патриарх Неофит да отправи своя благослов към народа ни по повод големия християнски празник Обрезание Господне.", "date": "2020.01.01", "title": "Ще се помолим за успех на българския народ, каза патриарх Неофит"}
{"url": "https://www.dnevnik.bg/video/2020/01/01/4011307_plias_prez_rucete_papa_francisk_disciplinira_gruba/", "text": "Обикновено благият папа Франциск видимо се ядоса на поклонничка, която грубо го дръпна към себе си по време на обиколката му на площад \"Свети Петър\" във Ватикана. Видеото на агенция \"Ройтерс\" показва как той протяга ръце и гали присъстващи деца, преди жената да го грабне за ръката и да го дръпне силно към себе си. Наложи се папата да я плесне през ръцете, за да се освободи от хватката. По-късно той се  извини с думите:  \"Толкова често губим търпение - дори аз - и се извинявам за вчерашния лош пример\".", "date": "2020.01.01", "title": "Пляс през ръцете: папа Франциск дисциплинира груба поклонничка"}
{"url": "https://www.dnevnik.bg/photos/2020/01/01/4011265_fotogaleriia_svetut_posreshtna_2020/", "text": "Пищни тържества, впечатляващи зари и фойерверки, много усмивки и добро настроение съпровождаха посрещането на новото десетилетие по света. 38 часови зони се използват от различните държави по света, а новогодишните тържества продължават 26 часа по цялата планета. \"Дневник\" предава атмосферата от най-емблематичните градове в света. Снимката е от Париж, Франция.", "date": "2020.01.01", "title": "Фотогалерия: Светът посрещна 2020"}
{"url": "https://www.dnevnik.bg/skorost/2020/01/01/4011314_policiiata_registrira_niakolko_katastrofi_s_piiani/", "text": "Няма загинали при катастрофи в новогодишната нощ, но пешеходец е пострадал на бул. \"Цариградско шосе\", каза днес инспектор Лъчезар Близнаков от отдел \"Пътна полиция\" към Главна дирекция \"Национална полиция\", цитиран от агенция \"Фокус\". Регистрирани са две катастрофи с участието на пияни водачи. На територията на община Хисаря водач на 23 години с 1.82 концентрация алкохол в кръвта се е преобърнал край пътя. В Хасково също е станало едно произшествие с водач, който е карал с 1.72 промила. Според \"Нова телевизия\" при катастрофата в Хасково са пострадали петима души, сред които и бременна жена. Ударът е станал малко след полунощ между три автомобила на централно кръстовище. След спречкване в столично заведение около 6 часа сутринта афектиран шофьор подкарал автомобила си и ударил двама човека от охраната и още четирима гости на заведението. Всички са настанени в болница, а водачът е бил употребил алкохол. Инспектор Близнаков посочи, че липсват сигнали от граждани за шофьори, седнали зад волана пили. \"Всички водачи, които сядат пили, са пили с някого. Как могат да стоят хората безучастни и да позволяват на някого да се качи в колата и да управлява?\", коментира той. Вчера и през нощта са констатирани над 50 водачи, употребили алкохол, посочи инспекторът. От началото на коледните празници пътна полиция е регистрирала над 38 хил нарушения, свързани основно с превишена скорост. \"На водачите на МПС са наложени над 2300 принудителни административни мерки\", каза той и уточни, че в това число има и отнети свидетелства за управление и спрени от движения МПС.", "date": "2020.01.01", "title": "Полицията регистрира няколко катастрофи с пияни шофьори в новогодишната нощ"}
{"url": "https://www.dnevnik.bg/kultura/2020/01/01/4010968_otkus_ot_chuto_vidiano_i_prejiviano_na_georgi/", "text": "                         По ред причини, главно политически, мемоарният труд на Георги Томалевски \"Чуто, видяно и преживяно\", вижда бял свят едва днес. Книгата дава широка картина на следосвобожденска България, войните, в която тя взима участие, Берлин по време на Първата световна война, Септемврийското въстание и деветоюнския преврат, братоубийствените борби за присъединяване Македония, дейността на дъновисткото движение у нас. За първи път се изнасят автентични и уникални свидетелства за събития и личности, сред които Александрър Протогеров, Наум Томалевски, Петър Дънов. Особено впечатление правят страниците за Ванче Михайлов, когото авторът лично е познавал и е бил свидетел на редица атентати и покушения срещу противниците на терористичните актове, чийто вдъхновител и поръчител е бил Ванче. Записките в обем от 700 страници излизат под редакцията на Георги Борисов. Те са снабдени с обширен предговор от проф. Михаил Неделчев, богат биографичен материал, поместен под заглавието \"Живот в дати\", и послеслова \"Защо Георги Томалевски не дописа своите мемоари\" на дъщерята на писателя Румена Томалевска, редки фотографии от семейния архив. Четири въстания и четири войни бележат жизнения и творчески път на писателя Георги Томалевски. Самият той казва: \"Моето поколение е шампион по следвоенните периоди\". И преди, и след 9 септември 1944 г. през различни етапи от живота му, в зависимост от политическата обстановка, Георги Томалевски е обявяван за \"неудобен\", \"опасен\", разследван е, унижаван, пренебрегван и изтласкван настрани като автор. Творчеството на писателя е изключително богато и разнообразно. Първата му книга \"По свещената пътека: отломки от часове на размисъл\" излиза през 1926 г. Автор е на книгите \"Душата на Македония\" (есе, 1927, 1941), \"Огнена земя. Разкази за Македония\" (1928), \"Псалми за живия Бог. Поеми в проза\" (1929), \"Самуиловото наследство\" (историческа повест, 1929), \"Една пролетна нощ\" (разкази, 1930), \"Човек, природа и Бог\" (есета, 1934), \"Вечната приказка\" (повест, 1937), \"Безсмъртната\" (роман, 1939), \"Сигнали\" (есета, 1940), \"Всекидневните чудеса. Натурфилософски есета\" (1941), \"Зодиак. Символни поеми в проза\" (1943), \"Хора по земята\" (разкази, 1943), \"Слънце след буря\" (есета, 1946), \"Гогол\" (очерк, 1947), \"Прозорец към света\" (новели, 1947), \"Астрономия за народа\" (с илюстрации на Илия Бешков, 1950, 1958), \"Крушовската република. Героична художествена летопис\" (1954, 1968, 1981), \"Майстор Стоян Везенков\" (повест, 1964), \"Воденските майстори\" (новели, 1965), \"Цветя сред тръни. Новели за минали и по-нови времена\" (1972), \"Мраморната чешма. Две исторически повести за Тракия: \"Мраморната чешма\" и \"Капитан Петко войвода Киряков\" (1976), \"Шепа плодове. Избрани произведения\" (1977), \"Вълшебен свят. Приказки\" (1979), \"През зеницата на есето\" (есета, 1983), \"Безмълвната сила\" (новели и есета, 1987). Все още не са издадени 13 негови ръкописа. Цял живот Томалевски следва девиза: \"Над всичкото древно знание и световна мъдрост, над всичко теософско и окултно, аз съм патриот българин\". Под редакцията на Георги Борисов Предговор проф. Михаил Неделчев Художник Кирил Златков Пристигам на сутринта в София. Вървя бавно. Зная какво ще видя у дома. Моите мисли се сбъдват. На оградата при съседите, върху старите сиви дъски е залепен вече големият некролог. И портретът там е такъв, какъвто си го мислих във влака. Старите ръце на майка ми се разтварят и аз падам в тази топла, но най-горестна и най-мъчителна прегръдка. Аз усещам върху лицето си ридаещите уста, която изрича думи – парещи като жар. Същата тази майка, която приготвяше леглото на Ванчето, когато той закъсняваше у дома, майката, която зачитаха всички – баба Коца, която лееше куршуми в Крушово за въстанието. Тогава турците не убиха нейния син. Трябваше той да загине от куршумите на този нищожен злодей, а пушките, с които се е стреляло, да се вземат от българската Дирекция на полицията. Как може да живее още този червей заедно с това наранено майчино сърце. Ако можеше да чуе какви думи изричат устата ù с прегракнал от ридание плач, може би ще се пробуди мъничко заспалата му съвест и може да го парне малко от огъня на тази безмерна мъка. След майката на Васил Пундев днес и нашата чупи пръсти, издига сухите си длани към небето и се моли, вика за нещо, като удря коленете си. Аз правя много усилия да не дам воля на кръвния вик, който вика за мъст. Майка ми помага за това, защото тя и в големия си огън казва, че не иска отмъщение. \"Защо и друга майка да стане като мен?\" – ридаят нейните уста. На стълбите, които водят към зимника, има купчина дрехи. Това са дрехите на Наум, опръскани с кръв. Познавам и жълтите обувки, които той носеше напоследък. Стоя като сразен пред този куп дрехи на скъпия човек. Сърцето ми е свито като камък и от него падат капки кръв. През този ден познах една скръб, пред която трябвало би да коленичат всички хора – владетели и злодеи. Една скръб, до която никой не може да проникне. Превита на кълбо, честната и мъдра старица е фокусът на тази скръб. Никой не може да измери колко голямо е нейното страдание. То най-малко може да бъде измерено от тия плъхове в адвокатските кантори, които насъскват убийствата за корист. Проклятие и смъртна забрава ще легне върху тях за този грях. Декември. Слънцето бързо залязва. Къси са зимните дни. Мрачина бързо нахлува и пълни ъглите на стаята, където мъката е свила черно гнездо. Наблизо там старата жена с белите коси, сключила ръце, гледа напред в пустата мрачина на нощта. Тя не вари вече кафе за своя най-обичан син, защото, щом съмне, ще иде на неговото погребение. Навън повява хладен вятър. Едно дърво удря клони, сякаш някой кърши ръце. На вратата има черен плат, който се развява като черна орис. Два големи некролога показват тая врата и те приличат на две тъмни, незарастващи рани. – Какво е станало тук? – питат минувачите Голямата локва кръв на площадката е измита, но коя вода ще може да измие спомена за оня страшен миг, когато, простреляно, детето падна в ръцете на своята майка? Кой смее да се приближи и да изрече утеха пред белокосата жена, която има вече посинели колене от ударите на ръцете си? Цяла нощ тя не спи. Може би в предутрините часове умората надвива, за да ù подари кратък жесток сън. Тя скача от мястото, където я е повалила минутната дрямка, и тича да свари кафе на Нуне, на ранобудния си син, който всичко споделяше с нея. Тогава жестоката истина на още по-жестоката будност я удря грубо, тъй като тя знае, че той е мъртъв, че е отведен в църквата и чака да отидат при него неговите близки. Тя тогава наново се сгромолясва в бездната на своето отчаяние. Има един червей в бандата, присвоила фирмата на една борба, наречена македонско освободително движение, на когото му казват Ванче Михайлов – едно патологично озъбено човече с гамаши и куртка, за да изглежда дори в апартаментите на София по-боеви. Той иска да освободи македонските жени и майки от робство. Какво кощунство! Никой тиранин, звяр и садист не е хвърлял македонските жени и майки в по-страшно отчаяние от него. Защо? Защото той е трябвало да се осъществи като водач, като значима личност в обществото, след като няма други средства да постигне това. Цялата му дейност е била през целия си живот да замисля убийства. Убийството на един човек за него е единственият път за излизане от небитието, защото само тогава ще се заприказва за него и защото той не е нищо друго освен убиец. Ако някой желае да види най-голямата тъга на земята, нека тръгне след тази старица и да посети църквата, където лежи гордият, хубав, дори усмихнат син. Ще усети до ръката си, както аз усещах със своята ръка, как проплаква майчино сърце, ще види как нозете ù се отпускат и почват безнадеждно да удрят в студените плочи на църквата. И майката на Васил правеше това. – Хора, вижте това чисто и благородно лице! – ридае майка ми. – Какво зло може да направи то? Вижте тази горда усмивка, с която той посрещна смъртта. Погледнете презрението, което той отправи към убийците си. Същата църква. Тихо падат като вълни от небесата моленията на погребалния хор. Те покриват пресипналите горящи думи на майка ми, обвиват като ореол разплаканите очи на стари бойци, сподавените вопли на жени и сестри. Един нов черен поток от хора се движи по улицата. Мъжете носят на ръце ковчега на Наум. Аз едва понасям ударите върху моето сърце от думите на майка ми, които удари приличат на замахнал мокър бич. От пресипналото ù гърло излизат думи, които ще ме горят до края на живота. Майка има капчица кръв на челото. Тя е потекла от някой изскубан кичур побелели коси. Аз зная това. Тогава реших в себе си, че няма по-страшно от това да си злодей. То е по-лошо от смъртта. Да умреш е пò за предпочитане, отколкото да живееш като Ванчето. Аз плюя на такъв живот!", "date": "2020.01.01", "title": "Откъс от \"Чуто, видяно и преживяно\" на Георги Томалевски"}
{"url": "https://www.dnevnik.bg/sport/2020/01/01/4011303_djoshua_se_zakani_da_nokautira_diontei_uaildur/", "text": "Антъни Джошуа е готов не само да стане абсолютен световен шампион по бокс в тежка категория, но и да нокаутира Дионтей Уайлдър, за да го постигне. Двубой между британеца, който държи четири от поясите, и Уайлдър - шампион на Световния боксов съвет (WBC), е чакан от години. През декември Джошуа си върна поясите на Световната боксова асоциация (WBA), Световната боксова организация (WBO) и Междунароодната боксова федерация (IBF),  побеждавайки по точки Анди Руис  в Саудитска Арабия. През 2020 г. британецът трябва да защитава две от титлите си, но широката публика и спонсорите искат обединителен бой с Уайлдър. \"Срещу него би бил сериозен бой, не мога да си позволя да го победя в 12 рунда, защото той притежава силен удар, а с напредване на рундовете трупа увереност. Когато е в ринга с мен, не трябва да се чувства комфортно\", каза Джошуа. Пред Sky Sports британецът анализира последната среща на Уайлдър, която беше в началото на декември с Луис Ортис. Тогава Бронзовия бомбардировач постигна  зрелищен нокаут в седмия рунд . \"Срещу мен не би стигнал до този седми рунд\", добави британецът. Уайлдър все още е непобеден на професионалния ринг. Той има 42 успеха, от които 41 с нокаут и само едно равенство с Тайсън Фюри. На 22 февруари в Лас Вегас предстои реванш между американеца и Циганския крал. Джошуа е с една загуба в 24 мача, а задължителен претендент за пояса му на IBF е  Кубрат Пулев . Българинът трябва да се бие за титлата до май.", "date": "2020.01.01", "title": "Джошуа се закани да нокаутира Дионтей Уайлдър"}
{"url": "https://www.dnevnik.bg/v_pamet/2020/01/01/4011322_pochina_silva_zurleva/", "text": "Дългогодишният директор на \"Нова телевизия\" Силва Зурлева е починала в къщата си в с. Ковачевица, съобщи Би Ти Ви. Причините за смъртта и се изясняват, като за момента се знае, че става дума за нещастен случай. 61-годишната Зурлева през годините е работила като преводач, редактор и кореспондент на чуждестранни издания, преди да стане консултант по проекти на чуждестранни компании в България. В последните 20 години професионалната биография на Силва Зурлева беше свързана с \"Нова телевизия\", като тя има принос за получаването на лиценза за национално ефирно разпространение на телевизията през 2003 г., както и за създаването на множество иновативни формати и предавания. В началото на май, месец след като братя Домусчиеви купиха \"Нова телевизия\", Зурлева беше освободена като член на борда на директорите на медията.", "date": "2020.01.01", "title": "Почина Силва Зурлева"}
{"url": "https://www.dnevnik.bg/sviat/2020/01/01/4011317_nasilieto_sreshtu_jena_i_porugavane_na_bog_zaiavi/", "text": "Всяко насилие срещу жените е поругаване на Господа.\" Това заяви папа Франциск в новогодишното си послание от Ватикана, в което осъди употребата и жестокостта срещу жените в съвременния свят. Той призова и да се прекрати експлоатацията на женското тяло. В проповед в изпълнената с хора базилика \"Св. Петър\" папата защити също правата на жените да търсят на ново място по-добър живот за децата си и осъди онези, които мислят само за икономически растеж, а не за благосъстоянието на другите. \"Колко често женското тяло е жертвано на скверния олтар на рекламата, печалбата, порнографията, експлоатирано като повърхност за употреба\", цитира думите му \"Ройтерс\". Според Франциск женското тяло \"трябва да бъде освободено от потребителско отношение и трябва да бъде уважавано и почитано\". Папата често говори в защита правата на жените и през април призова католическата църква да признае официално, че в историята мъжете са господствали и с жените е злоупотребявано сексуално. В същото време църквата не допуска жени да станат свещеници, не позволява на свещениците да имат семейства и има непоколебима позиция против абортите и някои модерни техники за изкуствено оплождане, което според критиците ѝ е груба намеса в правото на жената сама да решава какво да прави с тялото си, когато има свободен избор. \"Можем да разберем колко човечни сме според начина, по който се отнасяме към женското тяло\", каза той в проповедта си в сряда. По повод правото на жените да имигрират в търсене на по-добър живот за децата си папата заяви: \"Има майки, рискуващи опасни пътища в отчаян опит да дадат на плода на своята утроба по-добро бъдеще и са осъждани за това като безотговорни от хора с пълни стомаси, но със сърца, изпразнени от любов\".", "date": "2020.01.01", "title": "Насилието срещу жена е поругаване на Бог, заяви папата"}
{"url": "https://www.dnevnik.bg/analizi/2020/01/01/4009412_2020_i_nie/", "text": "                         2020 и НИЕ. НИЕ, като увереност без комплекси. НИЕ, като манифест на емпатията. НИЕ, като възпитание. НИЕ, като толерантност. НИЕ, като вслушване. НИЕ, като съпричастност. НИЕ, като желание да търсим това, което ни сближава. НИЕ, като липса на отрицанието. НИЕ, като геометрична прогресия. НИЕ, което е повече от АЗ.", "date": "2020.01.01", "title": "2020 и НИЕ"}
{"url": "https://www.dnevnik.bg/bulgaria/2020/01/01/4007630_chestita_nova_2020_godina/", "text": "                         \"Дневник\" пожелава на читателите си успешна 2020 година, пълна със здраве, късмет, любов, положителни емоции, добри предизвикателства и приключения! На 1 януари православната църква прославя свети Василий Велики - Васильовден. По този повод във всички епархии на Българската православна църква ще бъдат отслужени Василиева Света литургия и молебен за благоденствието на българския народ през новата 2020 година. Хубав празник!", "date": "2020.01.01", "title": "Честита Нова 2020 година!"}
{"url": "https://www.dnevnik.bg/bulgaria/2020/01/01/4011196_rumen_radev_kogato_se_primirim_izborite_se_oporochavat/", "text": "Изтичащата 2019 година отново ни припомни, че демокрацията и благоденствието изискват нашето постоянно усилие. Че когато се примирим и престанем да сме взискателни, изборите се опорочават, решенията за бъдещето ни се вземат на тъмно, парите ни се харчат безотговорно, непрекъснато се отчитат успехи, докато нищетата се множи, а качеството на живот пада драстично. Достъпът до вода и въздух се превръща във въпрос на оцеляване, а липсата на възмездие и справедливост разколебава вярата ни в утрешния ден. Това обяви президентът Румен Радев в посланието, което традиционно отправя държавният глава в навечерието на настъпването на Нова година. Той допълва, че преди всичко в обществото ни трябва да има място и грижа \"за възрастните и самотните, за хилядите българи, които днес се борят с недоимъка, и най- вече за децата на България\". \"Защото невидимите мостове на духа и добротата са по-трайни от съградените с човешка ръка\", каза още той. По думите му българите са със славна история и в най-тежките изпитания са намирали \"пътя към свободата и напредъка, като се е обединявал срещу грабителството, неправдата и безчестието\". \"Народ, който е бил сред водещите в културното развитие на Европа и пример за изграждане на просветена държавност, не може днес да се задоволява с плахи амбиции и последни места в европейските класации. Когато на почит са образованието, науката и културата, а талантът, трудолюбието и почтеността са водеща обществена ценност. Когато осъзнаем своята сила и отговорност, имаме смелостта да отстояваме истината и възпитаме институциите да работят прозрачно и ефективно в интерес на обществото\", добави Румен Радев.", "date": "2020.01.01", "title": "Румен Радев: Когато се примирим, изборите се опорочават и решенията за бъдещето ни се вземат на тъмно"}
{"url": "https://www.dnevnik.bg/detski_dnevnik/zdrave/2020/01/01/4011288_nai-efektivnite_metodi_za_spraviane_s_mahmurluka/", "text": "Посрещането на Нова година неизменно е съпътствано от вдигане на наздравици. Нерядко обаче обърнатите питиета идват в повече на празнуващите. Срещу досадния махмурлук експерти от Abacus Foods, цитирани от в. \"Дейли експрес\", препоръчват няколко бързи и лесни средства за справяне с последиците от прекаляването с алкохол, предава БТА. Състоянието, известно като махмурлук, е резултат от обезводняване, причинено от прекомерна употреба на алкохол. Прекаляването с напитките може да доведе и до електролитен дисбаланс, който според някои проучвания играе скромна роля в това колко е лош махмурлукът. Как най-бързо и лесно да се справим с последиците от обръщането на повече чашки, без да ни се налага да посягаме към аспирина? За успешно справяне с махмурлука е изключително важно да се приемат повече течности, по възможност съдържащи електролити - минерална вода, кокосова вода, спортни напитки . Сънят остава едно от най-добрите възстановителни средства. Докато човек спи, органите му получават възможността да \"отдъхнат\" и да се възстановят. При махмурлук черният дроб се труди здраво, за да разгради алкохола, и сънят подпомага естественото му изцеление. Джинджифилът е отлично средство срещу съпътстващите махмурлука гадене и повръщане. За целта експертите препоръчват чай с парченце пресен джинджифил. Изпотяването чрез тренировка или гореща вана помага на лимфната система да се освободи от токсините в тялото. Бъдете внимателни със сауната обаче, тъй като прекомерното потене може да ви обезводни още повече и да понижи кръвното налягане. Ако сте решили да обърнете някое и друго питие, е оправдано преди това да си \"подложите\" с мазна пица или пържени картофи. Допълнителните мазнини в червата помагат да се забави усвояването на алкохола. Експертите напомнят също, че не е добре да се пие на празен стомах. Фруктозата съдейства да се ускори метаболизмът на алкохола. За да си я набавите, хапвайте плодове, препоръчват специалистите. Междувременно хомеопатът и доктор на биологическите науки Михаил Лущик разкри в интервю пред радио Sputnik средство, което помага да се понижи степента на въздействие на алкохола. \"Мога да посъветвам едно лекарство - това е натриев тиосулфат. Разузнавачите използват това средство, за да не се напият. Той премахва ефекта на алкохола върху тялото, или по-скоро абсорбира алкохола. Съветвам всички да се запасят с това лекарство преди новогодишните празници\", заяви Лущик, цитиран от агенция \"Фокус\". Той поясни, че натриевият тиосулфат се използва от лекарите за лечение на алкохолизъм, а в малки дози това лекарство се счита за ефективно средство за алкохолна интоксикация. \"Трябва да се помни, че натриевият тиосулфат не се комбинира с всички лекарства - списъкът е в инструкциите. Това вещество има и редица странични ефекти - например, ако прекалите с дозировката, тогава диарията и гаденето са гарантирани\", предупреждава Лущик.", "date": "2020.01.01", "title": "Най-ефективните методи за справяне с махмурлука"}
{"url": "https://www.dnevnik.bg/analizi/2020/01/01/4010639_moiata_malka_molitva/", "text": "                         Винаги съм изпитвала огромен страх от новото начало. Обикновено първите минути на всяка година прекарвам в опиянение, близо до морето, с леден вятър в лицето, телефон в ръка и приятели, пръснати по плажа. Оставам сама за известно време - нещо като наивно напомняне, че съм единственото сигурно нещо, което имам. Гледам черното нощно море и сърцето ми подскача от страх. Страхът сковава тялото ми, душата ми, умът ми. Тайно, тихо, вечер, когато ме чуват само моите мъртви, както ги наричам. Тревожа се дали ще ми бъде дадено всичко онова, което искам. Правя нелепи калкулации, уговорки, пресмятам на ум, пазаря се. Молитвите ми приличат по-скоро на спор между търговци. Искам много, готова съм да платя цената, но ако може, подари ми нещо. Винаги си го правил. Подари ми от онези мигове, знаеш кои, онези, след които разбирам величието на живота. Дай ми и любов, и работа, и смелост, покажи ми пътя, научи ме да се обичам, пази ме, пази обичаните ми, слушай ме, слушай ме. Цял живот съм се страхувала дали ще чуеш молитвите ми и дали някой ден няма да ти омръзне от жадното за емоции и вкопчено във всеки нюанс на живота същество, в което се превърнах. До днес. Молитва за безстрашие. Моя, малка молитва, която искам да подаря. Пълна с благодарност. Днес у мен няма страх. Днес се моля да го няма и във вашите души. Не само спира стъпките ни по пясъка, но и вледенява ръцете, сърцата, очите. Страхът пречи на чудесата. Днес у мен няма алчност. Днес се моля да я няма и във вашите души. Цял живот се държа сякаш Господ ми е длъжен, защото ме лиши от удоволствието да видя усмивката на баща ми. Тази вечер и всички вечери до края на живота ми и през последните 17 години. Алчността замъглява представите ни за онова, от което наистина имаме нужда. Повече за болките, отколкото за щастието. Болките полираха ръбовете на душата ми. Днес се моля да разберете (трудно е, знам) за колко много неща може да сте благодарни. Днес разбирам, че познавам ангели. И те спят в другата стая. Те са хората, които обичам. Днес се моля хората, които вие обичате, да са здрави и винаги до вас. Това, според мен, е неизмеримото щастие. Днес виждам смисъла във всяка стъпка. Дори тогава, когато ми се е струвало, че смисъл няма, че съм в объркан, никому ненужен лабиринт. Днес се моля пътят ви да да е пълен с тайни пресечки, носещи наслада. Смисълът е там. Ако трябваше да запечатам един конкретен миг от живота ми, който да ми остане като спомен, то бих избрала сегашния. Днес се моля всеки ваш следващ миг да е именно такъв. Огън бий вместо амин. Нали е молитва за безстрашие.", "date": "2020.01.01", "title": "Моята малка молитва"}
{"url": "https://www.dnevnik.bg/bulgaria/2020/01/01/4011209_novogodishno_obrushtenie_na_prezidenta_rumen_radev/", "text": "В обществото ни трябва да има място и грижа за всички\", призова президентът Румен Радев в новогодишното си обръщение. В последните минути на 2019 г. той говори и за опорочени избори, решения, взети на тъмно, безотговорно изхарчени пари и за това как \"достъпът до вода и въздух се превръща във въпрос на оцеляване, а липсата на възмездие и справедливост разколебава вярата ни в утрешния ден\". Все пак Радев подчерта: \"Вярвам, че имаме силите и куража да се справим с предизвикателствата и днес\". Цялото новогодишно обръщение гледайте във видеото.", "date": "2020.01.01", "title": "Новогодишно обръщение на президента Румен Радев"}
{"url": "https://www.dnevnik.bg/photos/2020/01/01/4000806_nai-dobrite_snimki_na_dnevnik_za_2019_godina/", "text": "В тази фотогалерия са събрани най-добрите снимки заснети от фоторепортерите на Дневник и Капитал за 2019-та година.", "date": "2020.01.01", "title": "Най-добрите снимки на \"Дневник\" за 2019 година"}
{"url": "https://www.dnevnik.bg/bulgaria/2020/01/01/4007490_kakvo_vliza_v_sila_ot_1_ianuari_2020_g/", "text": "Промени в условията за пенсиониране, нов размер на минималната заплата и ръст на учителските възнаграждения, по-високи местни данъци в някои общини. Това са някои от новостите в законодателството, които влизат в сила днес. Доходи и осигуряване Размерът на  за страната (МРЗ) се увеличава с 8.9% и става  610 лв. Едновременно с това нараства и приравненият към нея минимален месечен размер на осигурителния доход за самоосигуряващите се - също 610 лв. Запазва се максималния месечен размер на осигурителния доход на 3000 лв. Минималните  ще бъдат увеличени с 18% от 1 януари 2020 г. Това предвиждат промени в наредба от 2017 г. за нормиране и заплащане на труда, предложени от Министерството на образованието. Предвижда се минималната заплата на педагогическите специалисти (учители, възпитатели, логопеди, психолози, педагогически съветници и др.) да стане 1085 от 1 януари при сегашни 920 лева. За старшите учители и старши възпитатели е предвидено минимално възнаграждение в размер на 1120 лева, а за главен учител или възпитател - 1176 лева. Увеличава се минималният месечен размер на   и тютюнопроизводители от 400 лв. на 420 лв. Увеличава се и минималният   и професии - средно с около 5.4%. За дните в неплатен отпуск дължимата се изчислява върху 305 лв, а не 280 лв., колкото беше миналата година. Всички, които внасят здравни осигуровки за своя сметка (например трайно безработните и абитуриентите в месеците преди да започнат работа или да се запишат в университет), дължат месечно по 24.40 лв. на здравната каса. Увеличава се   и осигурителен стаж. Мъжете занапред ще се пенсионират при навършени 64 г. и 3 месеца, с един месец по-късно от миналата година, а изискването за стаж за тях нараства с 2 месеца до 38 г. и 10 м. За жените увеличението и на възрастта и на стажа е с по 2 месеца до съответно 61 г. и 6 м. и 35 г. и 10 м. Очаква се благодарение на това броят на пенсионерите да намалее до около 2.137 млн. души. - Столичната община преминава изцяло на електронни поръчки . т 1 януари Столична община минава изцяло към електронни поръчки. Това каза кметът на София Йорданка Фандъкова във връзка със стратегията за дигиталната трансформация на София на Столичната община, предаде  \"Фокус\". С решение на Комисията за енергийно и водно регулиране са коригирани цените на ВиК услугите на операторите в 24 области на страната. В София кубик вода вече струва 2.76 лева, което представлява увеличение със 7 на сто. Шумен остава сред градовете с най-скъпа вода. Досега за кубик вода шуменци плащаха по 3.40 лв., а занапред 3.54 лв. Във Варна водата струва 3.21 лв., в Русе – 3.15 лв., в Бургас – 3.08 лв., в Ямбол – 3.03 лв., във Враца – 3.27 лв., в Добрич – 3.45 лв., във Видин – 2.54 лв., в Габрово – 2.71 лв., в Плевен – 2.88 лв., в Благоевград – 2.35 лв., в Стара Загора – 3.01 лв., в Ловеч – 3.16 лв. Перничани също ще плащат по-скъпа вода въпреки водния режим в града - по 2.42 лева за кубик вода (повишение с 3.7%). Намаление на цената на водата ще има само в Разград - понижение с 5% до 3.67 лв. за един кубик. Нови данъци в София Вдига се годишният данък за колите, регистрирани в София , съобразно техния евростандарт и мощност с изключение на колите със стандарт Евро 5 и 6. За Евро 3 увеличението на коефициента е от 1 на 1.1. За Евро 4 той от 0.8 става 1.0, което ще вдигне данъка им със 17 лева. За колите без категория и с Евро 1 и 2 увеличението е най-голямо – от 1.1 на 1.4. Това е повишение от 40 лева. По показателя мощност на двигателя най-голямото увеличение е за колите с най-много конски сили – за над 328 к.с. (над 245 киловата) коефициентът, по който се формира размера на данъка досега е 2.1 и става 2.42. За коли между 201 и 328 к.с. (150 - 245 киловата) коефициентът от 1.6 става 1.84. За коли с мощност 147 - 201 к.с. (110 - 150 киловата) – от 1.23 скача на 1.42. За коли с мощност от 99 - 147 к.с. (74 - 110 киловата) – от 1.1 на 1.21. За коли с мощност 74 - 99 к.с. (55 - 74 киловата) остава сегашният компонент 0.54. За най-ниската мощност – под 74 к.с. (до 55 киловата) също компонентът от 0.34 остава. В парично изражение увеличението за колите с най-ниски екостандарти увеличението ще е от 3 до 10 лева, а за тези с мощност до 100 к.с., които са най-масовите в София, то е ще е между 7 и 40 лева. От 1 януари се повишава данъкът върху всички сделки с имоти и коли, който от 2.5% става на 3% от цената на продажбата или от данъчната оценка. Данъкът се начислява върху по-високата сума от двете.", "date": "2020.01.01", "title": "Какво влиза в сила от 1 януари 2020 г."}
{"url": "https://www.dnevnik.bg/evropa/2020/01/01/4008434_s_moto_silna_evropa_v_sviat_pulen_s_predizvikatelstva/", "text": "Най-новата страна - членка на Европейския съюз, Хърватия от днес поема шестмесечното ротационно председателство на Съвета на ЕС. В края на миналата година премиерът Андрей Пленкович каза, че хърватското председателство ще се съсредоточи върху \"Европа, която се развива, Европа, която свързва, Европа, която защитава, и Европа, която влияе\", предаде  EurActiv . Премиерът също показа логото на председателството, проектирано от студентка по дизайн, както и мотото: \"Силна Европа в свят, пълен с предизвикателства\". Пленкович допълни, че най-доброто решение за предизвикателствата пред света е \"по-силен съюз\" и че председателството е исторически момент за страната. Хърватия, която се присъедини към ЕС през 2013 г., отбелязва 29 години независимост, а премиерът заяви, че председателството е доказателство, че страната е направила скока от разкъсана от война държава към стабилен международен участник и член на ЕС и НАТО. По думите на Пленкович  , многогодишната финансова рамка (МФР), е една от специфичните политически области, върху които ще се фокусира Хърватия. Страната е част от групата \" Приятели на кохезията \" (в която е и България), имаща за цел да запази процента от бюджета, отпуснат за сближаване. Сред целите на групата е и да се поддържа участието на държавите членки в проекти, финансирани от фондове за сближаване. Минималният процент на съфинансиране в момента е 15%, но някои държави членки искат той да стане до 30%. Хърватия твърди, че няма да може да изпълни задълженията си по много проекти, ако увеличението стане факт. Пленкович каза, че ще бъдат положени усилия и за укрепване на  . Западните Балкани също ще имат специална позиция в председателството. През май в Загреб ще има среща по темата на върха на ЕС, която се разглежда като шанс за възраждане или преосмисляне на  .      \"Нуждаем се от Европа, която се свързва. Транспортната, енергийната и цифровата   трябва да бъдат доразвити. По-добрата свързаност предполага по-добра и по-сигурна инфраструктура за данни\", каза Пленкович и добави, че вътрешната сигурност също ще бъде на дневен ред. \"Ние ще се застъпим за по-тясно сътрудничество в  . Необходими са по-добри връзки между информационните системи в областта на вътрешните работи\", настоя той. Що се отнася до  , премиерът заяви, че е необходима реформа на Общата европейска система за убежище и по-добро сътрудничество с трети страни. \"Трябва да сме по-устойчиви към увеличаващите се хибридни заплахи, да засилим способностите в киберсигурността, да се борим с фалшивите новини\", заключи Пленкович.", "date": "2020.01.01", "title": "С мото \"Силна Европа в свят, пълен с предизвикателства\" Хърватия става европредседател"}
{"url": "https://www.dnevnik.bg/bulgaria/2020/01/01/4008071_da_vurnesh_vremeto_na_istoriiata_nazad/", "text": "Представете си да може да разгледате маршрутите на Васил Левски, наложени на една карта. Или да видите как се е развивала жп инфраструктурата на България през годините, или да разберете за развитието на всеки град. Това скоро ще е възможно благодарение на екипа, който изготвя сайта  spatium.bg  – aктивна историческа карта на България. Начинание, започнало след една разходка в планината. В началото по-скоро хоби, но вече заема огромна част от ежедневието на Николай Дунев и още няколко души. В сайта вече могат да бъдат проследени  Балканската и Междусъюзническата война , както и карти на Третата българска държава. На сайта има и демографска карта по общини (видео за ориентир в картата в края на текста - бел. ред.), в която може да се проследи как се е променяло населението, как обезлюдяването е тръгнало от селата към градовете. От една разходка в планината Николай Дунев е юрист. Преди четири години, докато е в Рила, близо до връх Мечит се сеща, че някъде оттам през 1912 г. е минавала българо-турската граница. \"Хрумна ми, че може да е интересно да насложа границите оттогава и сега. Прибрах се вкъщи и потърсих в интернет дали няма нещо подобно и не открих. Тогава ми хрумна идеята аз да го направя\", споделя Дунев. Разказва за проекта, заобиколен от хартиени карти, дебели книги по история и атласи. В следващата година и половина той издирва хора, които да му съдействат за проекта – картографи, програмисти, историци. \"Лека-полека започнахме, но беше трудно\". Представя демо версия на картата на няколко места. В началото проектът е финансиран със собствени средства и помощ от съмишленици. В крайна сметка Историческият институт към Българската академия на науките (БАН) прегръща идеята и поръчва да се направи активна историческа карта по пет теми. \"Крайната ми цел и основната идея е да направя по-лесна за възприемане историческата информация. Да се подреди хронологично и да се визуализира интересно\", споделя Дунев. Работата по тази идея го среща и с Виктор Райчев, който е картографът.      Той е на 24 години и все още е студент в Университета по архитектура и геодезия.. Преди да се включи в проекта е бил четири години съдия по футбол и по лека атлетика за деца. \"С течение на времето разбрах, че много ми харесва да работя с деца, да правя нещо за развитието им. Това допълнително ме стимулира да работя по проекта - че правя нещо, което може да помогне на деца, не за физическото им развитие, но и за интелектуалното\", споделя Виктор Райчев. Той и Дунев са ядрото на активната историческа карта. Помагат им програмисти, както и историкът доцент Даниел Вачков. Той е преподавател в Националната гимназия за древни езици и култури (НГДЕК) и директор на историческия институт към Българската академия на науките (БАН). Поддържа комуникацията с историците, проверява информацията, търси източници. Колко трудно е да направиш историческа карта Най-трудното за изготвянето на исторически карти е намирането на достоверна информация. Колкото по-назад във времето е конкретното събитие, толкова по-трудно е, споделят Райчев и Дунев. Основният източник, с който работят, са различните договори, с които са определени границите. След това информацията се проверява от историци, които са в конкретната тема. Сред предимствата на тази карта и двамата посочват, достъпността и възможността да се събере неограничен обем от информация. На един клик разстояние е, а самата информация може да бъде много по-лесно възприета. Другото значително предимство е, че търсенето през хартиен източник отнема повече време. Освен това по този начин много по-лесно се виждат промените в даден период, вместо да се прелистват страница по страница\", разказва Райчев. Предвижда се на сайта скоро да има и търсачка, което да улесни търсенето на информация и увличането в различните теми. Той обръща внимание, че активната историческа карта може да се \"движи във времето\", което според него стимулирало мозъка по различен начин. Друго предимство, е че при грешка тя много бързо може да бъде отстранена. Екипът на проекта много разчита на обратната връзка, за да подобрява съдържанието. Според Райчев плюс е че, когато се направи карта за нещо, което досега не е показвано, може да се извлече нова информация. За изготвянето на една карта – например тази за третата българска държава, е трябвало около година и половина – през преглеждането и проверката на цялата налична информация, източници, сканирането на договорите, изготвянето на самата карта. По думите на Райчев и Дунев активната историческа карта, независимо от темата, е в непрекъснат процес на изграждане. Те все повече влизат в ритъм и скоро ще има нови теми, които ще могат да бъдат проследени през картата. Екипът има уговорка с Министерството на образованието и науката да разпространят идеята на картата до регионалните инспекторати, така че тя да може да влезе в употреба на учениците. Поглед и към други истории \"Смятаме да навлезем и в много теми. Да върнем още по-назад времето и да обхванем повече неща. Да се задълбочим и във втора и първа българска държава, да стигнем до различни други статистически данни, които могат да се изобразят на карта\", споделя Дунев. Той казва, че като част от проекта и сканирането на книги, които са с изтекли авторски права. \"По всяка тема човек, който се вълнува, да си я свали. Аз лично сканирам книгите, преглеждам кои са с изтекли авторски права. Ползата е и за библиотеката, и за сайта, а и за всеки, който иска да се вълнува от определена тема\". Към всяка карта има снимки, видео и сканирани източници, казва Дунев и уточнява, че стремежът е да се изчерпа всичко по дадена тема. \"С всяко едно нещо може да се злоупотреби\", отговаря Дунев на въпроса дали историята не се използва прекалено за политически и други цели. \"Ние сме демократично общество, всякакви цели се преследват. Това, което се опитваме, е да сме максимално обективни, да работим с хора, които са работили по дадена тема. Целта ни не е да изкараме героизъм и трагизъм, а да представим нещата, такива, каквито са. Идеята е проектът да се развива с теми, като например карта на българските изкачвания на осемхилядници, и да не остава само в пределите на територията на България.", "date": "2020.01.01", "title": "Да върнеш времето на историята назад"}
{"url": "https://www.dnevnik.bg/sviat/2020/01/01/4006532_izborut_na_bil_geits_pet_knigi_s_koito_novata_godina/", "text": "\"Петте книги в списъка ми за края на годината ще ви помогнат да започнете 2020 г. с добро настроение\", пише в блога си създателят на \"Майкрософт\"  Бил Гейтс . \"Тази година съм избрал повече художествена литература от обикновено. Не е било нарочно, но явно са ме привличали истории, чрез които  мога да потъна в други светове .\" An American Marriage - Tayary Jones Този роман разказва историята на южняшка черна двойка, чийто брак се разпада от ужасна несправедливост. Джоунс е толкова добър писател, че успява да предизвика съчувствие и към двамата главни герои, дори след като единият взима трудно решение. These Truths - Jill Lepore В последната си книга Лепор постига наглед невъзможното - обхваща цялата история на САЩ в само 800 страници. Нарочно е избрала разнообразни гледни точки към наратива и резултатът е най-откровеният и безстрашен разказ за американската история, който някога съм чел. Growth - Vaclav Smil Щом чух, че един от любимите ми автори работи върху нова книга за растежа, нямах търпение да я докопам. (Преди две години писах, че очаквам книгите му, така както други хора чакат новите \"Междузвездни войни\". Още съм на това мнение). Последната не е разочарование. Както винаги, не съм съгласен с всичко, но той е един от най-добрите мислители, документиращи миналото и гледащи към голямата картина. Prepared - Diane Tavenner Както всеки родител знае, да подготвиш детето си за живот след гимназията е трудно и времеемко. Тавънър, която е създала мрежа от училищата с най-добри резултати в страната - е написала добър наръчник за това как процесът да бъде полезен и лек. Why We Sleep - Matthew Walker Тази година прочетох няколко страхотни книги за човешкото поведение и тази беше една от най-интересните и силните сред тях. Всички знаят, че е важно да спим добре - но какво точно означава това? И как да го постигнем? Уолкър ме убеди да променя навиците си за заспиване. Ако новогодишното ви решение е да живеете по-здравословно, неговите съвети са добро начало.", "date": "2020.01.01", "title": "Изборът на Бил Гейтс: Пет книги, с които новата година да започне добре"}
{"url": "https://www.dnevnik.bg/bulgaria/2020/01/01/4011268_2019-a_beshe_dobra_godina_za_bulgariia_smiata_borisov/", "text": "Изминалата 2019-а година е била добра за България, написа премиерът Бойко Борисов в своя \"Фейсбук\" профил по повод настъпването на Нова година. Той обобщава, че правителството е работило за повишаване на доходите на българите, за ускоряване растежа на икономиката, за увеличаване на чуждестранните инвестиции и разкриването на нови работни места. Премиерът не пропуска да отбележи и че България придобива най-модерните самолети на Балканите, с което затвърждава евроатлантическия си път. За 2020-а премиерът посочва, че правителството ще продължи да работим по изпълнението на основните си приоритети - инвестициите в образованието и здравеопазването. Изграждането на магистрали, газопроводи, жп линии, болници, читалища, училища, детски градини, храмове и спортни обекти също ще продължи, обещава Бойко Борисов. В заключение той посочва, че до края на мандата кабинетът ще изпълни ангажиментите от управленската програма на правителството.", "date": "2020.01.01", "title": "2019-а беше добра година за България, смята Борисов"}
{"url": "https://www.dnevnik.bg/sviat/2020/01/01/4011281_trump_zaplashi_iran_zaradi_shturmuvaneto_na/", "text": "Американският президент Доналд Тръмп заяви днес, че Иран ще плати висока цена след щурмуването на американското посолство в Багдад, предаде \"Франс прес\", цитирана от БТА. \"Иран ще бъде държан отговорен за причиняване на жертви или материални щети в сгради, ползвани от представители на Съединените щати\", подчерта той. \"Те ще платят висока цена! Това не е предупреждение, а заплаха. Честита Нова година!\", написа Тръмп в Туитър. На въпрос дали напрежението с Иран ще доведе до война Тръмп, цитиран от \"Ройтерс\", отговори: \"Дали искам война? Не. Искам мир. Харесвам мира. И Иран трябва да иска мир повече от всяка друга държава.\" Вчера по време на протести пред сградата, в които участваха членове на иракски милиции, комплексът на посолството беше атакуван, като беше подпалена приемната на дипломатическата мисия, но не стигнаха до основната сграда. Веднага след инцидента Тръмп обяви, че зад провокациите стои Иран. В същото време Иран разкритикува Вашингтон заради американските твърдения, че Техеран стои зад щурмуването на посолството на САЩ в Багдад. \"Дързостта на американските ръководители е толкова голяма, че след смъртта на 25-има иракчани и голям брой ранени при американските военновъздушни удари в Ирак, които нарушиха суверенитета и териториалната цялост на Ирак, те приписват на Иран отговорността за демонстрациите на иракския народ срещу техните насилнически действия\", заяви говорителят на иранското външно министерство Абас Мусави.", "date": "2020.01.01", "title": "Тръмп заплаши Иран заради щурмуването на американското посолство в Багдад"}
{"url": "https://www.dnevnik.bg/bulgaria/2020/01/01/4011324_kratki_novini_kmetut_na_simitli_i_deputat_ot_gerb_za/", "text": "                         . Полицията проверява кметът на Симитли и депутат от ГЕРБ за участие в сбиване Полицията разследва масов бой в центъра на Симитли в новогодишната нощ, в който са участвали кметът на Симитли Апостол Апостолов и неговият син и депутат от ГЕРБ Стефан Апостолов, предаде Би Ти Ви. При сбиването сериозно е пострадал мъж на 51 години. Според очевидци по време на хорото и зарята в центъра на града посетители на близко заведение са започнали да гърмят мощни бомбички близо до танцуващите. Апостолов отишъл да им направи забележка и това станало причина за сбиването. Има пет жалби в прокуратурата във връзка с инцидента. Според агенция \"Фокус\" няма сбиване, а само скандал. Първото бебе на 2020 година се роди в Пловдив Райчо е първото бебе за 2020 гoдина, като то е родено в АГ клиниката на УМБАЛ,,Св. Георги\" в Пловдив, съобщи агенция \"Фокус\". Бебето е родено една минута след полунощ. Семейството на детето ще получи една заплата от кмета на Пловдив.", "date": "2020.01.01", "title": "Кратки новини: Полицията проверява кметът на Симитли и депутат от ГЕРБ за участие в сбиване"}
{"url": "https://www.dnevnik.bg/sviat/2020/01/01/4011326_konspiratorut_aleks_djouns_dulji_100_hil_dolara_za/", "text": "Американският радиоводещ и теоретик на конспирациите Алекс Джоунс бе глобен със 100 хил. долара заради неспазване на указанията на съда по дело за клевета, съобщи Би Би Си. Джоунс е съден от бащата на дете, убито по време на стрелбата в средното училище \"Сенди Хук\" през 2012 г. Тогава 20-годишният Адам Ланза изби 20 деца на възраст 6 и 7 години, както и шестима служители, преди да се самоубие. Според Джоун с обаче трагедията е била измама , предизвикана с цел да бъде затегнат контролът върху оръжията. През 2013 г. той я е нарекъл инсценирана. \"Очевидно има хора, актьори, които играят други хора\", казал през 2014 г. \"Проверих го и няма съмнение, че нещо се прикрива, има актьори, манипулации, те са уличени в лъжи, планирали са го и са го направили.\" През януари 2015 г. все още е настоявал, че стрелбата е била \"синтетична, напълно фалшива, с актьори, по мое мнение произведена.\" Сега  Джоунс твърди, че думите му са извадени от контекста,  но срещу него вече има заведени дела от няколко родители на починали деца. Те твърдят, че са станали обект на тормоз и на някои от тях се е налагало да се преместят да живеят в други градове и щати, за да избегнат насилие от повярвали на Джоунс почитатели. Сегашното наказание е постановено заради неспазена съдебна заповед защитата на Джоунс да изпрати материали и свидетели на ищеца по делото \"Нийл Хеслин\". Хеслин е загубил шестгодишния си син Люис в стрелбата. През октомври той бе наказан по друг повод и вече дължи общо 126 хил. долара по наказания и съдебни такси, дори преди процесът да е започнал. Кой е Алекс Джоунс Радиоводещ, който стои и зад сайтовете Infowars, NewsWars и PrisonPlanet. Според него правителството стои зад  атаките на 11 септември  и кацането на Луната е било инсценирано. Той е яростен защитник на правото да се носи оръжие,  противник на ваксините  и вярва, че  бялата раса е жертва на геноцид . Джоунс разпространи лъжата, че пицарията Comet Ping Pong е прикритие за педофилска мрежа, включваща  Бил и Хилъри Клинтън , принуждавайки се по-късно публично да оттегли думите си, след като собствениците на заведението бяха тормозени и заплашвани от негови привърженици, а един от тях дори стреля в сградата. Миналата година той твърдеше, че демократите планират да започнат втора гражданска война на националния празник 4 юли. \"Шоуто на Алекс Джоунс\" се излъчва по над 90 радиостанции в САЩ и през 2010 г. е имало 2 млн. слушатели седмично. 10 млн. души посещават месечно Infowars. Самият Джоунс е отявлен привърженик на президента Доналд Тръмп и сътрудниците му побързаха да се оплачат, че наложените ограничения са част от плана на \"Фейсбук\" демократите да спечелят междинните избори през ноември. Джоунс използва предаванията си и за да рекламира собствените си продукти, сред които хапчета за \"мозъчна сила\"; защитни жилетки; продукти за оцеляване при ядрени и биологически бедствия, тениски \"Хилъри в затвора\" и др.", "date": "2020.01.01", "title": "Конспираторът Алекс Джоунс дължи 100 хил. долара за клевета още преди началото на делото"}
{"url": "https://www.dnevnik.bg/gradska_sreda/2020/01/01/4011187_kljuchovi_proekti_v_sofiia_biaha_zamrazeni_v_izbornata/", "text": "Няколко шумно огласени проекта на Столичната община не видяха бял свят през изборната 2019 г. На мястото на мавзолея на площад \"Александър I Бетенберг\" през лятото трябваше да се появи 15-метровата временна арт инсталация \"Един човек\". Тя спечели конкурса, организиран по общинската програма \"Навън\". По същата програма година по-рано там бе експонирана Бронзовата къща. За монтирането на инсталацията по проект на Венелин Шурелов са предвидени 81 000 лева. Тя представлява стоманена конструкция със силует на човек, в която са монтирани 42 LED екрана с обща площ 82 кв.м. Видеокамери снимат пешеходци или разговарящи в градската градина хора и всякакви сцени от ежедневния живот. Заснетите кадри се подават на компютърна система, която ги излъчва на някои от екраните. В същото време на други екрани се появяват други записи със случайно заснети минувачи.      Огромното екранно тяло на \"дигиталния човек\" е съставено от множество по-малки фигури и сумира в единно цяло живия пулс на града. Идеята е да се проектира градската среда, в която живеят софиянци, и тя да се осмисли като функция и от поведението и настроението им. Предполагаше се, че арт инсталацията на Шурелов ще се превърне в атракция за многобройните чуждестранни туристи през лятото. Но се чуха и дежурните критични гласове срещу пилеенето на общински средства за причудливи творби. Два месеца преди местните избори това вероятно се оказа достатъчно, за да се отложи арт инсталацията. Обяснението на зам.-кмета по културата д-р Тодор Чобанов е, че се чака разрешение от общинското направление \"Архитектура и градоустройство\". То беше получено неотдавна и разрешава \"дигиталния човек\" да се появи през 2020 г. Ремонтът на площад \"Славейков\" завърши в края на месец май, но колоритният книжен пазар си остана в градинката пред хотел \"Рила\". Той вече трудно може да се нарече пазар, тъй като там е останал само един щанд с антикварни книги.      \"Колко да сме, след като цели 2 години не ни пускат да се върнем на площада\", негодува последният останал книжар в градинката. През ноември главният архитект на София Здравко Здравков одобри проекта за новия облик на книжния пазар на площад \"Славейков\". Той е внесен за обсъждане в район \"Средец\" и може да бъде видян на сайта на района и в едномесечен срок да се подадат възражения и предложения. Преместваемите съоръжения – щандове за книги, ще бъдат поставени под 15-те перголи (метални конструкции за озеленяване), които са монтирани на площада. Щандовете обаче ще бъдат 7 на брой. Според арх. Здравков не е добре да има щанд под всяка пергола, защото ще се претовари пространството на площада, а и разнасянето на палети, кашони и найлони трябва окончателно да престане. \"Никой не ни е казал кога ще се върнем на площад \"Славейков\". Ние сме виждали тези нови стелажи за книги, но те имат проблем, защото не са покрити отгоре. При дъжд и вятър книгите не са защитени. Перголите също нямат плътно покритие отгоре\", обясни книжарят Мариела Русева. \"Бяхме 200 маси през 1995 г., после през 1998 г. станаха 134, както беше проектът тогава, а преди началото на ремонта на площад \"Славейков\" бяха 60\", спомня си книжарят Пламен Божилов. Той сега има книжарничка в сутерен на бул. \"Патриарх Евтимий\" и не е убеден, че си струва да се върне на площада, тъй като не били ясни новите условия, които ще наложи общината за продажбата на книги там. \"Моето убеждение е, че книги трябва да се купуват от книжарниците, но волята на общинския съвет е част от книжарите да бъдат върнати на площада\", открито заяви през май арх. Здравков. Ако Столичната община планира през пролетта на 2020 г. да възстанови книжния пазар, то вече не е сигурно колко букинисти ще са склонни да се върнат на открито на площада. През юни 2018 г. Столичната община обяви конкурс за идеен проект за възстановяване на мемориала на Първи и Шести пехотен полк на мястото на съборения паметник \"1300 години България\". Общият награден фонд беше 15 хиляди лева. Тогава обаче журито не хареса нито един от участващите пет проекта. През май общината обяви нов конкурс с краен срок за кандидатстване 18 септември. Три месеца по-късно на въпрос на \"Дневник\" кога ще бъде възстановен мемориалът зам.-кметът по културата д-р Чобанов отговори лаконично: \"Всичко е в НАГ (направление \"Архитектура и градоустройство\" на общината)\".      Мемориалът е бил изграден през 1934 г. в памет на загиналите войници от Първи и Шести пехотен полк, участвали в Сръбско-българската война (1885 г.), в двете Балкански войни (1912-1913 г.) и в Първата световна (1915 - 1918 г.). Пред него са се провеждали и тържествените церемонии за отбелязване на Празника на българската армия на 6 май. Разрушен е през 1977 г. заради строежа на НДК. Той трябва да бъде поставен на мястото на паметника \"13 века България\", разрушен окончателно през 2017 г. с решение на Столичния общински съвет. Тогава беше обявено, че мястото ще бъде първо озеленено, след което ще бъде възстановен Войнишкият мемориал. Всъщност реално беше върнат само лъвът с картата на Санстефанска България. В медиите периодично се разгаря дискусия дали си струва да бъде възстановен паметникът точно там – в парка пред НДК. През 2019 г. трябваше да се обнови изцяло и площад \"Св. Александър Невски\" с прилежащите пространства до ул. \"Раковски\" и бул. \"Цар Освободител\". За реализацията на проекта, спечелил архитектурен конкурс през 2014 г., победителят – студио А.Д.А., се наложи с идеите си да премахне едрите павета по ул. \"Оборище\" в участъка от ул. \"Раковски\" до катедралния храм и там да положи \"рязани павета и плочи от сив гранит\". Този пасаж трябваше да стане изцяло пешеходен, като автомобилното движение се пренасочи в съседните улици. Обновяването на площада по план трябваше да завърши в края на август. Гафовете с ремонта на ул. \"Граф Игнатиев\", също по проект на студио А.Д.А., вероятно притесниха общинарите в изборната 2019 г. През март кметът Йорданка Фандъкова и главният архитект Здравко Здравков инспектираха ремонтните дейности в градинката \"Св.Климент Охридски\", също част от проекта на А.Д.А. Те откриха некачествено положена нова настилка и това бе достатъчен мотив да се замрази цялостното обновяване на площад \"Св. Александър Невски\". Наскоро арх. Здравков обяви ново задание за препроектиране на същото пространство и така всичко се отложи поне с още една година. За ремонта на площада са предвидени 21.47 милиона лева по оперативна програма \"Региони в растеж\" и той няма как да не се извърши, но през новата 2020 г., когато няма насрочени избори.", "date": "2020.01.01", "title": "Ключови проекти в София бяха замразени в изборната 2019 г."}
{"url": "https://www.dnevnik.bg/sport/2020/01/01/4011319_nai-dobrite_asistencii_v_nba_za_desetiletieto/", "text": "Красота, комбинативност и зрелищни изпълнения. Това представлява селекцията от 60-те най-добри асистенции в Националната баскетболна асоциация (НБА) за изминалото десетилетие. Организацията предложи всичко най-добро от миналите 10 години.", "date": "2020.01.01", "title": "Най-добрите асистенции в НБА за десетилетието"}
{"url": "https://www.dnevnik.bg/sviat/2020/01/01/4011328_tazi_zaplaha_za_skopie_e_realna/", "text": "Повече от две десетилетия Македония беше въвлечена в спор със съседна Гърция относно името на държавата, което блокираше нейното членство в ЕС и НАТО. В началото на 2020 година 2-милионната държава, която сега официално се нарича Северна Македония, ще стане 30-ата членка на НАТО. Но надеждите ѝ за по-бърза интеграция в Европейския съюз понесоха тежък удар на срещата на върха в Брюксел през октомври 2019 г., след като Франция наложи вето над искането за започване на преговори за членство със Северна Македония и Албания. Президентът  Еманюел Макрон поиска отлагане на разширяването  и настоява за реформиране на методологията на преговорния процес преди започване на преговори с нови кандидати за членство. Неизпълненото обещание на ЕС След срещата на върха през октомври Зоран Заев заяви пред \"Дойче веле\" (ДВ), че се чувства \"разбит и смазан\". Да припомним, че Заев се ангажира лично с постигането на споразумението и положи много усилия заедно с предишния гръцки премиер Алексис Ципрас. Много европейски лидери, включително германският канцлер Ангела Меркел, бяха обещали на Скопие, че пътят към членството на страната в ЕС ще бъде открит, след като този спор бъде разрешен. \"Медиите по това време се надпреварваха да излизат със суперлативи за нас. Ние бяхме най-добрият пример от Югоизточна Европа, световните лидери започваха и завършваха речите си с думи за  споразумението от Преспа.  Показахме, че през XXI век въпреки всички модерни тактики и технологии дипломацията и диалогът, изграждането на приятелски връзки и фокусът към бъдещето все още могат да решат подобни въпроси. Преспанското споразумение е първото такова споразумение, постигнато чрез диалог и дипломация. Има и други подобни споразумения, които обаче са били постигани само чрез война\", каза Заев в интервюто си за ДВ. След неуспеха в Брюксел македонският премиер реши да свика  предсрочни избори  и да се опита да задържи страната по пътя ѝ към ЕС. Той казва, че е наясно, че страната му може да не стане член на ЕС в следващите \"5, 7 или 10 години\", но че нейните граждани \"имат нужда от мотивация за следващата стъпка\". Той се надява, че новата Европейска комисия ще мине през промените достатъчно бързо, за да даде възможност на неговото реформаторско правителство да убеди избирателите да не търсят алтернативи, тъй като Русия, Китай и Турция активно се стремят да запълнят вакуума, оставен от ЕС в региона. Северна Македония може да загуби много Изборите ще се проведат на 12 април догодина и според последните социологически проучвания социалдемократите на Заев ще се борят с националистическата опозиция начело с ВМРО-ДПМНЕ. \"Ако национализмът и радикализмът се върнат, ще загубим десетилетия\", предупреждава още Заев. Бъдещето на  историческото споразумение с Гърция  също може да стане жертва на потенциалната смяна на властта в Северна Македония. Основната опозиционна партия в страната засега отказва да използва новото име и ще се опита да анулира споразумението, както заяви наскоро лидерът на ВМРО-ДПМНЕ Християн Мицкоски в интервю за ДВ. \"Трябва да доведем Европа до Балканите\" \"Заплахите на опозицията да отмени споразумението са лекомислена манипулация за събиране на точки преди изборите. Това е политическо приключение, което може да има сериозни и мащабни последици за страната\", смята Заев. Според него, ако споразумението бъде анулирано, страната ще бъде принудена да напусне НАТО. \"Но едно нещо е сигурно: гражданите, които безпрекословно подкрепят интеграцията на Северна Македония в ЕС и НАТО, няма да позволят държавата ни да се отклони от пътя, за който са се борили поколения\", категоричен е Заев. По повод идеята за \"мини-Шенген\" на Балканите Заев смята, че Северна Македония би получила много повече уважение и подкрепа от Европейския съюз, ако страната покаже повече \"политическо лидерство и желание за насърчаването на сътрудничеството в региона\". \"Ние сами трябва да въведем европейските принципи за сътрудничество в региона. Трябва да доведем Европа до Балканите във всяка една от нашите страни. Това е съществена част от домашното ни по пътя към европейската интеграция\", смята още Заев.", "date": "2020.01.01", "title": "Тази заплаха за Скопие е реална"}
{"url": "https://www.dnevnik.bg/sviat/2020/01/01/4011331_2010-te_godini_desetiletieto_na_burnite_promeni/", "text": "                         Смартфоните Когато Apple iPhone беше пуснат на пазара през 2007 г., никой не можеше и да предположи, че само след няколко години това изцяло ще промени начина, по който боравим с медиите. Телефонът със сензорен екран и многобройни допълнителни функции се разпространи изключително бързо, а много скоро и други производители последваха успешния модел. Втренчени в смартфоните си  хора оформят днес уличния пейзаж. Независимо дали вървят, стоят изправени или са седнали, те са вторачили очи в дисплея. По тази причина все повече страни монтират вградени в пътната настилка предупредителни светлини, така че хората да не пресичат улицата на червено и да не се блъскат в уличните стълбове. Някои градове дори обозначават със съответен пътен знак специални участъци за пешеходци със смартфони. Инстаграм и инфлуенсър Докато индустрията и медиите продължават да се опитват да налагат нов тип женски образ и нови стандарти за красота, други явно не могат да се откажат от представата, че красивата жена непременно е стройна и изключително слаба.  Инфлуенсърите  се родиха в YouTube и инстаграм - това са потребители, които с публикациите си достигат до толкова много хора, че на практика се превръщат в рекламни посредници. Освен инфлуенсърите, които действително предоставят информация, има и такива, предимно жени, които нямат търпение да покажат на младите потребители най-новите предписания на модната и козметичната индустрия. Различните приложения с филтри правят всичко това възможно - те карат пъпките да изчезват, бедрата да станат по-тесни, а нацупените устни още по-пълни. Снимките, заснети със селфи стик от горе надолу в стилна атмосфера, запечатват перфектния автопортрет, който вече няма много общо с реалността и противоречи на друга една тенденция от последните години. #MeToo Темата за сексизма, мъжките подигравки и други посегателства срещу жени получи широка гласност по света през 2017. Вследствие на скандала около холивудския продуцент  Харви Уайнстийн,  за когото се твърди, че е злоупотребявал с много жени в Холивуд, хаштагът #MeToo стана изключително популярен. Хиляди жени споделиха своите истории. Много известни личности бяха атакувани, някои изпаднаха в немилост - сред тях актьори като Кевин Спейси и оперната звезда Пласидо Доминго. Дебатът не отшумява - темата е част от ежедневието ни, а лекомисленото потупване по дупето вече се смята за отживелица. Netflix Преди десет години стрийминг филмите и сериите бяха запазени само за потребителите на скъпи американски стрийминг платформи. Но тогава  се появи Netflix . Откакто платформата завладя европейския пазар през 2012 г., младите зрители прекарват много повече време в гледане на сериали по Netflix, отколкото по традиционната линейна телевизия. Подобно на Netflix и други стрийминг платформи като Sky или Amazon Prime излъчват успешни сериали по всяко време без реклами и все още на достъпни цени. Телевизията вече никога няма да бъде такава, каквато беше. Spotify Платформата Spotify промени потребителските навици за слушане на музика за трети път в рамките на две десетилетия. Компактдисковете, МP3 и програмите за управление на музика от рода на iTunes отдавна излязоха от мода. Сега е възможно да стриймвате музика директно, да създавате плейлисти или дори да предоставите на Spotify да ви дава подходящи предложения за музика. Освен 50-те милиона музикални заглавия стрийминг услугата предлага аудиокниги и подкастове. Дори известни музиканти, които се страхуват за продажбите си, не могат да спрат триумфалния марш на платформата. Бежанци, ксенофобия и нови партии \"Ние ще се справим\", заяви германската канцлерка Ангела Меркел през есента на 2015 г. и отвори вратите на Германия за стотиците хиляди мигранти, избягали от бедността, глада и войната и надяващи се на по-добър живот на Запад. Първоначалната солидарност с тях отстъпи място на вълната от недоволство, гневът се обърна в омраза. Нападенията на млади мъже от Северна Африка срещу момичета и жени в новогодишната нощ на 2015 година подхрани условията за появата на партия, която допреди 10 години не беше съществувала. \"Алтернатива за Германия\" бе основана през 2013 г. и скоро намери свои поддръжници. Партията е дясно популистка, а нейни представители междувременно успяха да влязат в германския Бундестаг. Веганството На отказа от използването на животински продукти за храна, дрехи и предмети от ежедневието отдавна се гледа с насмешка. Но междувременно веганският начин на живот отдавна е навлязъл в делника ни. Ресторантите и заведенията предлагат вегански ястия, веганските храни са намерили своя път от магазините за биохрани до рафтовете на супермаркетите. Веганското облекло е на мода. Популярно е всичко, свързано със защитата на животните и борбата срещу тяхната експлоатация и проявите на жестокост. През последните години се появи и още един аргумент в защита на веганския начин на живот - защитата на климата. Вече е доказано, че животновъдството също е вредно за климата заради отделянето на вредни газове като метан и азотен оксид, които увреждат околната среда. Промените в климата Този проблем се обсъжда по световните климатични конференции отдавна и отдавна се вземат мерки срещу глобалното затопляне. Но никой не успя да насочи вниманието към темата така, както ученичката Грета Тунберг. 16-годишната шведска тийнейджърка започна да протестира пред шведския парламент и всеки петък да пропуска училищните занятия. Малко по-късно тя вече разговаряше със световните лидери на климатичната среща на върха. Учениците по цял свят последваха примера на Грета и започнаха да излизат на петъчни протести. Мнозина ги чуха - днес хората обръщат повече внимание на пластмасовите отпадъци, карат велосипеди, дори Европейската комисия наскоро представи Зелена сделка за климата. В Германия партията на Зелените спечели толкова много избиратели, колкото не е печелила никога преди. Хюга и самоусъвършенстване Поради задаващата се климатична катастрофа, страданието на стотици хиляди бежанци, политиката на действащия американски президент и много други на пръв поглед неразрешими конфликти по света хората търсят ориентир и се вглеждат в самите себе си. В никое друго десетилетие не са били публикувани толкова много книги, посветени на качеството на живота ни. Безброй статии и съвети в списания, курсове по йога и пр. ни внушават онова, което внушава датската дума \"хюга\" - живейте щастливо, наслаждавайте се на момента, правете добро на себе си и на другите. Това работи само ако сте в мир със себе си. Хиляди професионални коучове и психолози ни обещават да постигнем хармония със себе си в безброй подкастове и видеоклипове. Желанието на хората за самоусъвършенстване се превърна в печеливш бизнес за мнозина...", "date": "2020.01.01", "title": "Първите 20 години на XXI век: Десетилетията на бурните промени"}
{"url": "https://www.dnevnik.bg/sport/2020/01/01/4011334_gol_sus_zadna_nojica_spria_chelsi_v_purviia_mach_za/", "text": "\"Брайтън\" и \"Челси\" завършиха 1:1 в първия мач от Висшата лига за 2020 г., който даде началото и на 21-ия кръг в шампионата. Сините бяха само на четири минути от успех край южния бряг, но с късен гол \"чайките\" взеха точка. Зрелищен гол със задна ножица на резервата Алиреза Джаханбакш донесе точка на \"Брайтън\". Преди това Сесар Аспиликуета беше извел \"Челси\" напред в 10-ата минута. Това беше и първата точка, която \"Брайтън\" изобщо взима в шампионатен мач срещу \"Челси\". Дотук \"чайките\" имаха девет поредни загуби срещу този съперник. Равенството остави \"Челси\" на 4-о място с 36 точки, но тимът може да бъде доближен от \"Манчестър юнайтед\", който изостава с пет, но тепърва ще изиграе срещата си от кръга. \"Брайтън\" е 13-и с 24 точки. Лондончани откриха в 10-ата минута, когато се разписа капитанът Сесар Аспиликуета. Той вкара при разбъркване след корнер, разписвайки се от два метра.      След почивката \"Челси\" свали оборотите и се стремеше просто да задържа топката, сякаш доигравайки срещата. Гостите от Лондон пропуснаха няколко положения, като в предни позиции действаха прекалено индивидуално и това се отрази. \"Брайтън\" стана много по-опасен след влизането на резервата Алиреза Джаханбакш. Иранецът се включи с голямо желание и помогна на \"чайките\" в заключителните минути. Само шест минути преди изтичането на редовното време домакините вкараха гол с невероятно изпълнение на Джаханбакш. След корнер капитанът Люис Дънк игра с глава, топката отиде към иранеца и той със задна ножица не остави никакви шансове на Кепа Арисабалага.      Само три минути след попадението на Джаханбакш \"Брайтън\" можеше да обърне резултата. Удар на Нийл Мопе по тревата обаче беше отразен с крак от испанския вратар на \"Челси\". В друг мач, игран по същото време, \"Астън Вила\" победи \"Бърнли\" като гост с 2:1. Новаците в лигата стигнаха до успеха с голове на Уесли и Джак Грийлиш още преди почивката. \"Бърнли\" стигна само до почетно попадение, дело на Крис Ууд в 80-ата минута.", "date": "2020.01.01", "title": "Гол със задна ножица спря \"Челси\" в първия мач за 2020 г."}
{"url": "https://www.dnevnik.bg/biznes/2020/01/01/4011341_prirodniiat_gaz_poevtiniava_s_2_cenata_na_parnoto/", "text": "Комисията за енергийно и водно регулиране (КЕВР) прие цената на природния газ, който намалява с близо 2% в сравнение с предходното тримесечие, съобщиха от комисията, цитирани от БТА. Утвърдената от КЕВР цена за първото тримесечие на 2020 г. е 44.04 лв. за мегаватчас. Тя важи за продажба на природен газ на крайните снабдители на природен газ и и на лицата, на които е издадена лицензия за производство и пренос на топлинна енергия. Цената не включва разходи за достъп, пренос, акциз и ДДС. В сравнение с действащата цена за последното тримесечие на 2019 г., намалението е с 0.81 лв. за мегаватчас, или с 1.81 на сто. Решението на КЕВР е във връзка с подаденото от \"Булгаргаз\" ЕАД заявление за утвърждаване на цени за тримесечие на 2020 г., по които общественият доставчик продава природен газ на крайните снабдители и на лицата с издадена лицензия за производство и пренос на топлинна енергия. С утвърдената цена на природния газ за първото тримесечие на 2020 г. цените на топлинната енергия остават непроменени до края на отоплителния сезон. Без промяна остават и цените на електрическата енергия за битовите и небитовите потребители на регулиран пазар. Преди утвърждаването на решението за цената на природния газ за първото тримесечие в съответствие с нормативните изисквания на 19 декември 2019 г. КЕВР проведе открито заседание за обсъждане на изготвения доклад във връзка със заявлението на \"Булгаргаз\" ЕАД. В съответствие с изискванията за публичност и прозрачност на институциите откритото заседание беше излъчено онлайн на интернет страницата на регулатора.", "date": "2020.01.01", "title": "Природният газ поевтинява с почти 2%, цената на парното остава без промяна"}
{"url": "https://www.dnevnik.bg/sviat/2020/01/01/4011343_tailand_zapochna_godinata_sus_zabrana_na_nailonovite/", "text": "Тайланд започна годината, като забрани  найлоновите торбички  за еднократна употреба в големите магазини. Целта на правителството е до 2021 г. те да бъдат забранени изцяло, за да се намали  замърсяването на природата. Тайланд е шестата държава в света по размер на боклука,  който хвърля в морето , коментира министърът на природните ресурси Вараут Силпа-Арча, цитиран от агенция \"Ройтерс\". \"През последните пет месеца паднахме до десето място благодарение на сътрудничеството на тайландския народ.\" По данни на министерството държавата е намалилa с 2 млрд. броя найлонови торбички, които ползва – или 5765 тона още в първата фаза на кампанията, насочена към това да стимулира потребителите да се откажат от употребата им.", "date": "2020.01.01", "title": "Тайланд започна годината със забрана на найлоновите торбички"}
{"url": "https://www.dnevnik.bg/biznes/2020/01/01/4011346_danuchnata_kampaniia_za_tazi_godina_shte_zapochne_na/", "text": "Данъчната кампания за тази година ще започне на 10 януари, съобщиха от Националната агенция за приходите. Тогава ще започне приемането на документи за доходите на физическите лица и корпоративните данъци както онлайн, така и на гише. В периода от 1 до 9 януари в НАП ще се извършват дейности, свързани с процесите по годишно приключване за 2019 г. и превключване работата на информационните системи за 2020 г., информират от НАП. Електронната услуга за подаване на уведомления за трудови договори ще бъде достъпна в периода от 1 до 9 януари, но резултатите от обработката на подадените данни ще бъдат изпращани от НАП поетапно след 10 януари. Справочната информация в този период ще е актуална към 2 януари 2020 г. За тези обстоятелства е уведомена Изпълнителна агенция \"Главна инспекция по труда\", посочват от НАП. Регистрираните по закона за ДДС лица ще могат да подават справки-декларации чрез електронната услуга на НАП от 1 януари, като информацията ще се отрази в справката за задълженията и плащанията след 10 януари. Плащанията на здравни вноски от граждани от 1 до 9 януари ще могат да се извършват само по банков път чрез търговските банки. Подаването на Декларация образец 7 в периода от 1 - 9 януари ще може да става чрез електронната услуга с персонален идентификационен код или КЕП, както и на място в офисите на НАП. Удостоверяването на непрекъснати здравноосигурителни права в периода от 1 до 9 януари ще става в офиса на НАП по постоянен адрес с хартиен документ. Между 1 и 9 януари физическите и юридическите лица ще имат достъп до всички електронни услуги, предоставяни от НАП, с някои изключения. Няма да функционира електронната услуга за подаване за заявления за регистрация и дерегистрация по Закона за ДДС. Тези документи ще се подават на хартиен носител в офиса на НАП по регистрация. Няма да функционира електронната услуга за подаване на искане за издаване на документ. Няма да има електронна услуга за потвърждаване на издаден персонален идентификационен код.", "date": "2020.01.01", "title": "Данъчната кампания за тази година ще започне на 10 януари"}
{"url": "https://www.dnevnik.bg/sport/2020/01/01/4011358_fotogaleriia_novogodishni_emocii_ot_visshata_liga/", "text": "Новата 2020 година започна с футболен маратон в английския футбол и много емоции по терените във Висшата лига. На снимката: Реферът на мача \"Саутхемптън\" - \"Тотнъм\" Майк Дийн изпуска картона си.", "date": "2020.01.01", "title": "Фотогалерия: Новогодишни емоции от Висшата лига"}
{"url": "https://www.dnevnik.bg/sport/2020/01/01/4011360_voleibolistite_pobediha_egipet_v_kontrola_za_vtori_put/", "text": "Българският национален отбор по волейбол започна 2020 г. с победа, след като надигра Египет с 3:1 (25:15, 25:23, 25:22, 21:25), във втория приятелски мач между двата тима. Срещите бяха подготовка за тима на Силвано Пранди за олимпийската квалификация в Берлин. Ден по-рано България  победи с 3:1 . При закрити врати в зала \"Христо Ботев\" двата тима са постигнали договорка да играят четири гейма. Най-резултатен за България беше Мартин Атанасов със 17 точки, от които четири аса. Виктор Йосифов се отчете с 15 точки (три аса и четири блока), а за Египет Ахмед Салах вкара 13. Между 5 и 10 януари България ще играе с Франция, Сърбия и Холандия. В другата група са Германия, Белгия, Словения и Чехия, а само победителят от европейската квалификация ще участва в Токио.     ", "date": "2020.01.01", "title": "Волейболистите победиха Египет в контрола за втори път"}
{"url": "https://www.dnevnik.bg/sport/2020/01/01/4011387_okrileniiat_arsenal_slomi_junaited_i_vze_purva_pobeda/", "text": "В третия си мач под ръководството на  Микел Артета  \"Арсенал\" най-накрая победи, като взе дербито с \"Манчестър юнайтед\" с 2:0 на своя \"Емиратс\". В пореден двубой \"артилеристите\" впечатлиха с много силно първо полувреме и след като  с \"Челси\" допуснаха обрат , този път двата отбелязани гола до почивката стигнаха на лондончани за краен успех. Никола Пепе в осмата и Сократис Папастатопулос в 42-ата минута отбелязаха головете. За \"Арсенал\" това е едва втора победа в последните 13 мача, а спечелените три точки върнаха тима в първата половина на таблицата, изкачвайки го до 10-о място. След 21 мача \"артилеристите\" имат 27 точки. Тимът прекъсна и серия от четири поредни поражения на свой терен, което беше най-лошата серия от 60 години. Това беше и втора суха мрежа, която \"артилеристите\" запазиха в последните си 18 срещи.   \"Юнайтед\" остава пети с 31 точки, като пропусна да се доближи до четвъртия \"Челси\" след грешната му стъпка. \"Юнайтед\" стигна до положение само 28 секунди след началото на срещата, но това не донесе сериозни опасности за домакините. От този момент нататък на терена имаше един отбор и това беше \"Арсенал\". \"Артилеристите\" поеха инициативата и всячески опитваха да поставят \"Юнайтед\" под напрежение. Тимът на Микел Артета играеше много разнообразно, като пробваше с дълги подавания към фланговете или с продължително владение на топката. В осмата минута \"Арсенал\" поведе с гол на Никола Пепе. Топката достигна до него след пробив на Колашинац отляво и прострелно центриране и от седем метра френският нападател беше точен - 1:0.      Натискът на домакините продължи с още няколко положения и ситуации пред вратата на \"Юнайтед\", които обаче не бяха оползотворени. Веднъж Лаказет се освободи в наказателното поле на \"червените дяволи\", но ударът му беше много неточен. Всички офанзивни играчи на \"Арсенал\" създаваха проблеми за гостите, а най-остър беше Пепе, който в 38-ата минута удари греда. След грешка на Де Хеа при изнасянето на топката французинът стреля, но уцели страничния стълб. До края на първата част домакините не позволиха спад в играта си и дори стигнаха до втори гол. В 43-ата минута след корнер Лаказет отклони топката, Де Хеа успя само да парира изстрела и пред голлинията централният бранител на домакините Сократис Папастатопулос реализира втори гол.      Едва в добавеното време на първата част \"Юнайтед\" отправи втория си удар, който беше дело на Магуайър с глава, но не затрудни Бернд Лено. След почивката \"Арсенал\" свали темпото и се прибра в своята половина, като остави \"Юнайтед\" да контролира срещата. Съставът на Артета вече не действаше със същата енергия и рано показа признаци на умора. В 59-ата минута \"червените дяволи\" създадоха и първото си по-опасно положение. Резервата Андреас Перейра получи хубав пас от Матич, но не успя да уцели вратата.      Въпреки голямото си предимство по отношение на владение на топката, гостите от Манчестър така и не успяха да стигнат до голово положение. \"Арсенал\" имаше няколко отлични ситуации при контраатака, но последното подаване убягна на \"артилеристите\", а два пъти Александър Лаказет нямаше сила да завърши с удар. Най-добрият шанс за \"червените дяволи\" беше в добавеното време, когато Маркъс Рашфорд получи пас зад гърба на защитата, но Лено много бързо излезе и успя да отрази неговия удар с тялото си. По-рано вечерта шампионът \"Манчестър сити\" също спечели, като нанесе първа загуба на \"Евертън\" при Карло Анчелоти. \"Гражданите\" се наложиха с 2:1 на своя \"Етихад\" с голове на Габриел Жезус, а за \"карамелите\" точен беше Ричарлисон. В други срещи \"Норич\" и \"Кристъл палас\" завършиха 1:1, а \"Уест хем\" победи \"Борнемут\" с 4:0 в повторния дебют на Дейвид Мойс на мениджърския пост.", "date": "2020.01.01", "title": "Окриленият \"Арсенал\" сломи \"Юнайтед\" и взе първа победа в ерата \"Артета\""}
