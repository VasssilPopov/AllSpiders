{"url": "https://www.dnevnik.bg/sviat/2018/11/04/3339715_buri_ubiha_pone_29_dushi_i_izkoreniha_14_mln_durveta_v/", "text": "Две семейства от общо 9 души се удавиха в Сицилия, след като внезапно придошла река заля къщата им. Така на италианския остров жертвите на лошото време през уикенда достигнаха 12, като другите трима бяха в кола, пометена от порой. Италианската агенция за гражданска защита съобщи, че на континенталната част от страната загиналите от есенните бури са 17. Някои от най-големите щети са нанесени на северните райони Трентино и Венето. Ветровете, стигащи на моменти скоростта на ураган, повалиха дърветата по цели планински склонове. По предварителна оценка става дума за поне 14 милиона дървета и щети за милиарди евро. Проливните дъждове и силните ветрове предизвикаха преливане на реки и свлачища, откъснали много села. Лука Зая, управител на Венето, каза в събота, че само в тази част на страната разрушенията са за поне 1 млрд. евро. Вицепремиерът и вътрешен министър Матео Салвини обяви при посещение в засегнатите райони от Северна Италия, че вече са предвидени 250 млн. евро помощ и че правителството ще поиска да използва специалните фондове на ЕС за справяне с последиците от бедствия. По думите му мерките за защита на Италия от подобни природни явления биха стрували 40 млрд. евро по предварителни оценки. Трагедията в Сицилия се разигра в село Кастидачия в провинция Палермо. Двете семейства нощували в къщата, залята от пороя. Баща и дъщеря му са оцелели, защото излезли да пазаруват, а трети се е спасил, като се е покачил на дърво. Премиерът Джузепе Конте нарече случилото се \"огромна грагедия\". Докато посещаваше района, той съобщи, че в началото на седмицата ще има правителствено заседание, на което ще бъде обявено бедствено положение и ще започне отпускането на помощи. В петък германски турист загина на остров Сардиния, след като бе ударен от светкавица. Друг човек също е пострадал в такъв инцидент преди дни и е починал в болницата, съобщи в събота агенцията за гражданска защита. Директорът ѝ Анджело Борели заяви, че във Венето са регистрирани ветрове със скорост до 180 км/ч и ситуацията в събота е била \"апокалиптична\". Много от жертвите са загинали заради паднали дървета. Според Колдирети - асоциацията на италианските земеделски компании, милионите дървета за унищожени предимно в северната част на страната В Алпите край Белуно - на около 100 км северно от Венеция - иглолистни гори са напълно изкоренени и повалени. \"Ще ни е нужен поне един век, за да се завърнем към нормалното състояние\", допълва организацията в специално изявление. Водата до стената на язовира \"Комелико Супериоре\" близо до австрийската граница е почти напълно покрита от свлечените от склоновете дървета, паднали в река Пиаве.", "date": "2018.11.04", "title": "Бури убиха поне 29 души и изкорениха 14 млн. дървета в Италия (видео)"}
{"url": "https://www.dnevnik.bg/kultura/2018/11/04/3332912_otkus_ot_kogato_kapiat_kestenite_na_stefan_kospartov/", "text": "В рубриката \"Четиво\" \"Дневник\" публикува откъс от \"Когато капят кестените\", с автор Стефан Коспартов, предоставен от Издателство \"Сиела\" \"Когато капят кестените\" от Стефан Коспартов – възможна ли е любовта, когато липсва свободата? Историята, лагерите, комунизмът, любовта и стремежът към свободата в мащабния дебют на сценариста Стефан Коспартов. 29 години след падането на режима митовете и легендите около социалистическия рай все още хвърлят сянка върху сезоните. \"Когато капят кестените\" от сценариста на филма \"Мярка за неотклонение\" Стефан Коспартов е внушителен разказ за комунистическия терор и абсурдния живот в България от 1944 до 1989 г., както и за първите години на \"демокрацията\". През зимата на 1946 г. Димо Костурков, доктор по право от Сорбоната, пътува към опустошената от войната България. Изпълнен е с надежди и идеали, а във влака среща и красивата Ана, която се прибира да погребе баща си. Още на перона у дома ги чака сблъсък с жестоката реалност – комунистите са заграбили властта и няма да я пуснат. На двамата млади им предстои да опознаят истинското лице на строя – насилието, издевателствата, лагерите, изселванията Десетилетия по-късно режимът се люшка в предсмъртна агония. Задействат се внимателно обмислени планове за съхраняване на властта и натрупаните богатства. Предстоят вихрени промени, манифестации, избори, пирови победи и смазващи провали. И сред целия хаос на внезапната свобода младият писател Никола Костурков трябва да открие истината за баща си и неговата съдба. А любовта му към Адриана е като стихия, която пронизва времето и пространството и надмогва престъплението и наказанието. Колко поколения са нужни, за да бъде задвижено отново колелото на историята? Преплитащ действителни събития и магически реализъм в едно и възкресяващ търсенията на поколението писатели от 60-те, \"Когато капят кестените\" без съмнение ще остане като един от най-големите романи в българската литература. Той е предупредителен реквием за бъдещите поколения и разказ за този, който си тръгва в края на лятото. Когато капят кестените. \"Къде бяхте досега, Стефан Коспартов, защо не ни казахте тези истини по-рано? Подреждахте събитията, предполагам. Почиствахте ги от мимолетното и ги поставяхте едно до друго. Не, по-скоро едно под друго – защото нашият български живот се пише под индиго, събитията са еднакви, само десетилетията са различни. Благодаря ви за прекрасно написаната белова от черновите на две поколения българи.\" ІІ Редакцията на списание \"Пламък\" се намираше на третия етаж в сградата на Съюза на писателите. Не беше лесно да стигнеш дотам, портиерът те гледаше с лош поглед, докато виновно обясняваш, че носиш един ръкопис за другарите Колев и Николаев, а те, разбира се, знаят, че ти ще се появиш днес точно в десет, нула, нула, и затова сега трябва да се качиш догоре, няма как, другарю портиер, благодаря много, приятна работа ви желая и дълги години щастлив живот, мерси. Никола Костурков не дочака асансьора, който се моташе някъде по етажите, и тръгна бавно по стълбището. То беше прясно боядисано и още миришеше силно на латекс, от което на Никола му призля и за малко да повърне. Вратата на редакцията беше изцапана с боя и не изглеждаше много представително, рамката ѝ се беше изкривила и тя не се затваряше плътно, а кожената ѝ облицовка беше изтъркана и живееше със спомена за едно по-славно минало. – Ооо, писателят Костурков – каза Стоян Николаев, плешивеещ шкембелия, автор на две книги и стотици дописки за комсомолското движение в Народна република България. – Не знам дали да се радвам, или да скърбя. – Писателите не са еднакви – обади се Ради Колев, другият редактор. – Ето, Петър Раденков от Шумен донесе домашно вино и сега в редакцията е весело. А Никола Костурков не носи вино и гледа мрачно. Той мисли, че всички трябва да скърбим. Защо така бе, Костурков? Какво толкова ти е направил животът? Една муха лазеше по бюрото на Стоян Николаев и се опитваше да се удави в чашата му с вино. – На мен животът не ми пречи – озъби се Никола. – Шегичките ти ми пречат. – Оппаа – зарадва се Колев. – И не уважава редактора. Мисли се за голяма работа. Кой си ти бе, Костурков? Има ли те на картата? – Айде, стига сте се джафкали – намеси се примирително Николаев. – Ти защо си дошъл? – Ти ми каза да дойда. За \"Странджански триптих\". – Верно, бе, забравил съм. Много работа, Николчо, много работа. На тебе може и лесно да ти се вижда, ама не е! Тука всеки се мисли за важен, а списанието е едно, чат ли си? Дай сега да видим \"Странджански триптих\". Той се разрови из бумагите на бюрото си и измъкна една папка. – Леле, трийсе страници! Как да ти пусна трийсе страници бе, Никола? И то за някаква влюбена нестинарка. Нестинарка, нестинарка, ама накрая изгаря. Да ти имам оптимизма. Направи ги десет и ще се замисля. И смени края, нека да се вземат младите. Тъй, де! \"Аманта – помисли си Никола. – Бяло лице, черна земя. Аманта!\" – И тая не може да се казва Аманта. Коя българка се казва Аманта? Тая е тракийка. Кой знае как са се казвали тракийките? Никола протегна ръка и взе папката. Няма да има \"Странджански триптих\" на страниците на списание \"Пламък\". Както му каза веднъж Делчо Гагов: \"Това аз няма да го публикувам и никой няма да ви го публикува. Но може да ми оставите едно копие да го показвам на приятели, за да се знае, че има такъв писател\". Той поне беше искрен, чест му прави. – Верно ли, че пишеш роман? Нали знаеш за оня, дето десет години писал първото изречение? Месинговата дръжка на вратата се беше излъскала от много пипане. Скръц, троп. Чао, чао, има такъв писател. Баща му пращаше писма с адрес: Никола Костурков, писател. А улица и номер няма. Само име. Някой ден ще ги получиш, казваше той. И тогава ще знаеш, че си успял. Навън се опитваше да прехвърча сняг. Хора с тъмни дрехи вървяха по \"Граф Игнатиев\" и гледаха в краката си. Наближаваше време да отворят кръчмите и на Попа около Бермудския триъгълник се наблюдаваше оживление. За момент изглеждаше, че Никола ще се паркира я в \"Троян\", я в \"Стадион\", но той зави по \"Толбухин\" и се отправи към Орлов мост. Там наблизо, на стръмната уличка \"Омуртаг\", живееше Коста Михайлов. Домът на Костадин Михайлов беше за приятелите му и техните приятели това, което остров Тортуга е бил за карибските пирати – убежище. Жълтата двуетажна къща с недовършен балкон, на който липсваше парапетът, не се заключваше и всеки корабокрушенец можеше да влезе по което и да е време на денонощието и да сподели тъгата си с други тъжни люде, дошли от близо и далеч, в добрия случай с шише гроздова \"Академик Неделчев\", а по-често без нищо, но с огромното желание да се включат в изпиването на всичко налично – от гроздовата до бръснарския одеколон на Коста. Той беше дете чудо, на три години вече знаеше таблицата за умножение, гениален математик, който не успяваше вече осем години да завърши МЕИ-то, защото отказваше да ходи на лекции по научен комунизъм и всяка година го изключваха от института заради липса на административна заверка на учебната година. Той, разбира се, веднага кандидатстваше наново, изкарваше шестица на изпита по математика и ставаше пак студент. Коста вече имаше петдесетина научни публикации в наши и чужди математически списания, но това не можеше да му помогне да вземе изпита по научен комунизъм, а както е добре известно, без изпит по научен комунизъм не можеш да станеш нито инженер, нито лекар, а камо ли математик на свободна практика. Сега Коста играеше шах с Чуки. Чуки беше съученик на Никола от френската гимназия – мургав красавец с кръщелно име Панчо Панайотов, което всички отдавна бяха заменили с изразителния му прякор. Той му беше лепнат още в училище заради неизменния отговор \"Чукам\", който той даваше, когато го питаха какво прави. До таблата прилежно стоеше изправена тенис ракета Wilson, която Чуки винаги носеше със себе си, готов да чукне две-три топки с всеки, който му се обади, защото той имаше две страсти – тенис и жени, като и двете преследваше с еднакво настървение. Подобно на Никола, Чуки беше от известна софийска фамилия, дядо му беше индустриалец, разстрелян от Народния съд, и Чуки ходеше редовно на гроба му, чистеше го от бурени и от време на време забърсваше надгробния камък с парцал, напоен в терпентин, за блясък. – За вас работа няма ли? – попита Никола, колкото да каже нещо, и бързо си отвори единствената налична бира. Къл-къл-къл, стоп. – Няма да им работим на комунистите – отговори тържествено Чуки и зае с топа си централната линия. – Стига ми, че уча жените им на тенис. И не само. Повечето от бройките си Чуки хващаше на корта в Парка на свободата, който той упорито наричаше Борисовата градина. Избираше си някоя начинаеща, десетина години по-възрастна от него, показваше ѝ няколко удара и останалото предоставяше на съдбата. А тя най-често беше благосклонна. – Да знаете, че е много готино да говориш на мадамите мръсотии за комунизма, докато ги чукаш. Това ужасно ги възбужда. Така си го връщат двойно на мъжете си – един път физически и един път идеологически. – Не философствай, а играй. Шах си, бе! – Дай си шаха и умри. Философията на любовта, драги ми Костадине, е тъмна Индия за тебе, жалък блъскач такъв. Така и ще си умреш, без да знаеш какво се случва след третия оргазъм на жената. Отдолу се чу клаксон. – Сигурно е Стуци – каза Коста. – Кажи му да вземе бира. Никола погледна през прозореца. Наистина беше Стуци – Стойчо Александров, млад випускник на Консерваторията – с ново корекомско яке, вносни ски на покрива на синята лада, целия стандарт, осигурен от управата на ресторант \"Ропотамо\", където работеше като певец и пианист. – Колко сте? – попита Стуци. – Трима. – Четирима – поправи го Коста. – Бъза спи оттатъка. – Айде на \"Щастливеца\". Ще се събереме. – Аз не мога – каза Чуки. – Ще чукам. – И аз – добави Коста. – Искра ще идва. – Аз ще дойда – каза Никола. – Тия тука за нищо не стават. Ще черпиш ли едно коняче? – И коняче, и лимонадка. Бакшиша снощи си го биваше. Никола ходеше на планина рядко, колкото да се убеди, че никога няма да прилича на мургавите, говорещи на висок глас млади хора, които пълнеха хижите на Витоша. Този факт му навяваше известна тъга, но тъгата в малки порции е полезна, така че това не го притесняваше особено много. Далеч повече го тормозеше възможността колата да изскочи от някой завой между Драгалевци и \"Щастливеца\", тъй като обикновено точно на тази отсечка Стуци решаваше, че може да прилича на Бьорн Валдегард или на някого от другите, които печелят ралито \"Монте Карло\". Затова, когато минаха Драгалевци, Никола съсредоточи вниманието си надясно, където крайпътните камъни профучаваха в опасна близост до него, и само учуденото възклицание на Стуци му помогна да забележи уверено задминаващото ги отляво бяло жигули. Учудването на Стуци се дължеше не само на факта, че някой ги задминава, когато той кара по завоите с 80 километра в час. Голям дял за това имаше водачът на колата, който не беше нищо друго освен красива млада жена, още далече от тридесетте, която на всичко отгоре имаше нахалството да закрепи на покрива на колата си ски точно като на Стуци. – Тая сигурно има мъж в Либия, който ѝ праща долари – процеди Стуци през зъби, което не му помогна да скрие възхищението си. – А може и да няма мъж, може колата да е на баща ѝ – каза Никола и се изправи инстинктивно в седалката, защото нещо му подсказваше, че ей сега ще стане интересно. Интересното за момента се изразяваше в това, че скоростта на ладата нарастваше, а дистанцията с колата отпред не се съкращаваше, което беше достатъчно да изтръгне от устата на Стуци нечленоразделни, но твърде определени по смисъл звуци. Ладата беше по-мощна, но на завоите това не помагаше особено много, така че когато най-после Стуци успя да се залепи за опашката на бялото жигули, двата автомобила наближаваха хотел \"Простор\". Някаква насрещна кола ги размина с продължителен клаксон, но Стуци едва ли я чу, защото в момента многозначително кривеше физиономията си, като вероятно желаеше да покаже на евентуално гледащата ги в огледалцето красавица, че иска да я задмине, което не беше толкова важно, колкото това, че я харесва. – Ако спре на \"Простор\", и ние спираме там – каза Стуци с нетърпящ възражение глас. Никола нямаше абсолютно никакво желание да му възразява точно по този въпрос, но му се щеше жигулито да продължи към \"Щастливеца\", за да е по-дълга тази юношеска игра на неизвестности, на случайно уловени в огледалцето погледи и скрити надежди за взаимност. Ужасно го беше страх, че колата ей сега ще спре и от нея ще слезе някаква непропорционална и отпусната лелка, а на кукленското лице отблизо ще личат два пласта грим. Жигулито отмина \"Простор\" и Никола тъкмо се радваше, че играта ще продължи още няколко минути, когато Стуци ревна: – Не ѝ издържаха нервите! – и с победен вик задмина явно забавилата ход бяла кола. Никола се обърна назад да погледне победената. Лицето ѝ беше непроницаемо, като че въобще не беше участвала в тази бясна гонка цели петнадесет минути. За миг му се стори, че съзира в очите ѝ присмехулни нотки, но далеч по-вероятно бе да си ги измисляше, защото каква насмешка можеш да усетиш, когато дори лицето не се виждаше ясно през зацапаните стъкла. – Май че ни пусна – промърмори Стуци полуначумерено, полувъзхитено, когато спряха на паркинга пред хотела. Никола използва времето, докато Стуци сваляше чистачките, за да хвърли един уж нехаен поглед назад. Той беше напълно достатъчен да го увери, че колата, която в момента паркира недалеч от тях, е познатото му жигули и от него се измъква една позната физиономия, закрепена върху тяло, достойно да украси страниците на всяко модно списание. Опитвайки се да събере необходимата доза увереност, Никола тръгна към неотдавнашната съперница, като мимоходом отбеляза, че прилича на дете, което иска да види отблизо красива играчка. И сигурно щеше да я види, ако Стуци не го беше спрял с напълно уместната забележка да не се прави на несебърски гларус, тъй като момичето явно отива или на пистата, където ще бъде той, или в дневния бар, където ще бъде Никола, а там запознанството ще стане къде по-естествено. Никола се съгласи, макар и не съвсем охотно, защото видя, че тя си взема ските, което повишаваше шансовете на Стуци и намаляваше неговите. Надеждата му беше в способността на Стуци най-неочаквано да се сеща, че има жена и дете, а това все пак ги правеше равностойни, защото Никола нямаше даже и гадже, откакто Елка падна от скелето. Дневният бар беше задимен и шумен, както подобава на заведение от такъв тип. Никола си проби път през плътната завеса от тютюнев дим и приседна на една незаета маса. Обхвана го вече споменатата тъга на човек, който не си е на мястото. Поръча си коняк, за да не се чувства пълен аутсайдер, и започна да се припознава във влизащите жени. По понятни причини почти всяка от тях му приличаше на непознатата с бялото жигули – коя по смолисто черната коса, коя по синьо-червеното яке, коя по стройната фигура. Състоянието му беше нормално за двадесет и седем годишен ерген, чието основно занимание бе да реди думи, които никой не искаше да чуе, а и как да чуе, като въобще не знае, че съществуват, няма такъв писател, оставете ми ръкописа, ще видим, какви са тия теми, млад сте още, елате пак. А как искаше сега да е хирург, защото всеки момент ще внесат непознатата с тежко изкълчване на десния крак – distorsio pedis dex – и той, като единствен специалист, ще ѝ окаже бърза медицинска помощ. Влажните от болката очи ще го гледат с нежна благодарност и в този момент двадесет и седемте години самота ще отидат на кино, той ще се разплаче и никой няма да му се присмее на сълзите, защото всички знаят колко трудно е да се родиш. Картината беше толкова жива, че му напомни препоръката на един негов познат психиатър да отиде да се прегледа. Никола махна с ръка, за да отпъди мислите, но вместо това жестът му привлече келнерката, която с трениран глас го попита какво обича, и той беше принуден да ѝ каже, че обича още един коняк, защото не можеше да ѝ разкаже картинките, които си представяше, без риск тя да позвъни на някой друг познат психиатър. Никола беше към края на третия коняк, когато неговата непозната влезе в бара, а заедно с нея нахлу и корекомското яке на Стуци. Те бавно наближиха масата му, за да му дадат възможност да се убеди, че за сетен път се е припознал, и Стуци наистина бе в якето си, но жената с него съвсем не беше тази, която чакаше, а някаква друга, която не чакаше въобще. – Представи си – каза Стуци, докато запознаваше спътницата си с Никола, и двамата седнаха на масата, – тя твърди, че никога не е имала бяло жигули, а е дошла дотук с автобуса. Смехът изригна от Никола като шампанско от разклатена бутилка. И без това големите очи на непознатата станаха още по-големи, а погледът на Стуци се насочи с подозрение към чашата с коняк. Никола махна с ръка да не го гледат така учудено, и с периферното си зрение забеляза, че келнерката се отправя към него с явното намерение да го пита какво обича, от което смехът му се превърна в истерично хълцане. Новодошлата кой знае защо, реши, че неговото държание е обидно, и без да каже дума, се понесе към изхода. Мястото ѝ веднага беше заето от някакъв много пиян чужденец, който, силно впечатлен от неговите способности, се опитваше да му сипе коняк от бутилката, която носеше в джоба на якето си, като междувременно подхихикваше заедно с него за компания. Положението стана неудържимо, затова Никола стана от масата и продължавайки безсмислено да се хили, излезе навън точно навреме, за да забележи как току-що обидената жена се качва в паркираното пред хотела бяло жигули, рязко потегля и профучава край него. Смехът му секна също тъй внезапно, както беше започнал. Свежият въздух го перна през лицето и му се зави свят. Пое дълбоко дъх, завъртя се на сто и осемдесет градуса и се прибра обратно в хотела. Пресече фоайето и влезе в бара. Никой не му обърна внимание освен много пияният чужденец, който направи некоординиран жест на разпознаване и започна да хихика. Никола го отмина и се отпусна на стола до Стуци, като с всички сили се стараеше да не изглежда много глупав. – Какво стана? – попита Стуци. – Отиде си. Подпали колата и да я няма. – Значи наистина е била тя. Знаех си аз, че не мога да я сбъркам. А ти защо се държа като идиот? – Така – каза Никола и това беше единственото, което можеше да каже гласно, но вътрешно си мислеше, че щом не я е познал, сигурно не е била тя, просто има същата кола, малко ли са такива по пътищата, а неговата непозната ей сега ще я внесат в хотела с изкълчен крак и той ще бъде единственият, който може да ѝ помогне. Влажните ѝ от болка очи ще го гледат с нежна благодарност и в този момент двадесет и седемте години самота ще отидат на кино и той, като всеки новороден, ще се разплаче и никой няма да се присмее на сълзите му, защото всички знаят колко трудно е да се родиш.", "date": "2018.11.04", "title": "Откъс от \"Когато капят кестените\" на Стефан Коспартов"}
{"url": "https://www.dnevnik.bg/sport/2018/11/04/3339525_serena_uiliams_e_prekalila_pri_skandala_sus_sudiiata/", "text": "Носителят на 20 титли в Големия шлем Роджър Федерер не е съгласен с поведението на Серена Уилямс във  финала на US Open , когато тя се скара със съдията Карлос Рамос. Двубоят за титлата през септември между американката и Наоми Осака се превърна в скандален заради поведението на Уилямс. След две предупреждения, наказателна точка, а след това и служебно загубен гейм американката  нарече съдията на стола \"крадец\" . \"Дължиш ми извинение. Ти си лъжец. Никога повече няма да ръководиш мои мачове. Извини ми се. Ти си крадец, защото открадна точка от мен\", бяха думите на Уилямс, довели до наказанието. Уилямс беше глобена, но женската тенис асоциация (WTA) я подкрепи. Според Федерер обаче подобно поведение не трябва да се насърчава. \"Мисля, че Серена трябваше да отстъпи. Тя стигна прекалено далеч в този спор, а трябваше просто да прекрати всичко далеч по-рано. Това е моето мнение\", каза швейцарецът. Той все пак обясни, че Уилямс има извинение за поведението си. \"Може би и съдията не трябваше да я притиска толкова, но когато е минало вече е по-лесно да се коментира\", добави Федерер пред \"Таймс\". Двамата носители на общо 43 титли от Големия шлем на сингъл ще са две от звездите в  31-ата надпревара \"Хопман къп\" , която ще се проведе в края на декември и началото на януари 2019 г. Федерер и Уилямс ще играят един срещу друг, когато отборите на САЩ и Швейцария се изправят на 1 януари.", "date": "2018.11.04", "title": "Серена Уилямс е прекалила при скандала със съдията на US Open, смята Федерер"}
{"url": "https://www.dnevnik.bg/bulgaria/2018/11/04/3339323_roditelite_ni_sa_homofobi_-_nai-komentiranoto_v_dnevnik/", "text": "1.  Родителите ни са предимно хомофоби, казват деца в анкета в България  - 387 коментара 2.  Плаващ док потъна заедно с единствения руски самолетоносач   - 331 коментара 3.  САЩ изпревариха Русия по добив на петрол и станаха №1 в света   - 319 коментара 4.  Който е срещу управлението е противник на развитието на страната, обяви Борисов   - 267 коментара 5.  Единствената западна авиокомпания, ползваща руски самолети \"Сухой\", се отказа от тях   - 262 коментара 6.  Почти 70% от българите вярват в културното превъзходство на България   - 259 коментара 7.  Тръмп планира да отмени правото на гражданство по рождение в САЩ (видео)  - 252 коментара 8.  България не е желан партньор в ЕС и си сътрудничи само с Румъния, показа проучване   - 215 коментара 9.  \"Адмирал Кузнецов\" е с повреда, изваждането на потъналия док ще отнеме месеци   - 207 коментара 10.  Водещ от Си Ен Ен нарече белите мъже \"най-голямата терористична заплаха\" (видео)   - 178 коментара", "date": "2018.11.04", "title": "Родителите ни са хомофоби - най-коментираното в \"Дневник\""}
{"url": "https://www.dnevnik.bg/razvlechenie/2018/11/04/3339535_tretiiat_zakon_na_njuton_vze_goliamata_nagrada_na/", "text": "Третият закон на Нютон\" печели голямата награда на  деветото издание на фестивала за независимо кино So Independent.  Възможността да работят с кино студио Nu Boyana Film Studios печелят още \"С любов\" и \"Сърбане\", съобщиха организаторите. \"Третият закон на Нютон\" взима голямата награда за игрален филм. \"Този филм разказва за най-важните неща в живота на един човек, за това как първото влюбване може да остави трайни следи у нас и показва как понякога тишината в киното може да бъде много по-въздействаща и от най-шумната експлозия. Непременно гледайте този филм\", заявява Галина Тонева - председател на журито. Наградата е 30 000 евро в услуги от Nu Boyana Film Studios и 5 хил. евро в брой. Филмът е дебют за режисьора Хорхе Барио. Той разказва историята на Микел и Марта, които са 13 годишни и са били най-добри приятели от много години, но сега могат да бъдат дори нещо повече. Един летен ден, в който се срещат за да направят малко снимки, те трябва да се справят с тези новопоявили се чувства. Награда за най-добър документален филм журито присъди на \"С любов\". Наградата е 10 хил. евро в услуги в Nu Boyana Film Studios. \"С любов\" е обикновена история, но по-голяма от живописно изображение на универсалната човешка сага представена през Дионис – пенсиониран професор по биология, неговата жена и неговата мечта да превърне необикновена си колекция от коли в музей, намиращ се в малък тих град. Късометражният филм \"Сърбане\" взима наградата в своята категория. Свикнали сме да се радваме на грандомански неща и да гледаме големи проекти, а този филм разказва в пет минути цели истории и животи\", заяви актьорът Иван Юруков, връчил наградата. \"Сърбане\" е една история за това как внук опитва да промени досадните хранителни навици, които неговата баба има, а режисьорът на филма - Флорент Хил, разкри, че посвещава наградата на баба си, която е и героиня в лентата. Тази година киноманите имаха възможност да гледат над 50 филма в деветте фестивални дни.", "date": "2018.11.04", "title": "\"Третият закон на Нютон\" взе голямата награда на фестивала So Independent"}
{"url": "https://www.dnevnik.bg/photos/2018/11/04/3339015_fotogaleriia_kak_se_hvashta_pelikan/", "text": "Всяка година, когато настъпи есента служителите на зоопарка в Двур Кралове в Чехия водят битка с пеликаните, за да ги преместят в зимната клетка. Зоопаркът е специализиран за африкански животни и е основан през 1946 г.", "date": "2018.11.04", "title": "Фотогалерия: Как се хваща пеликан"}
{"url": "https://www.dnevnik.bg/sport/2018/11/04/3339538_stoichkov_v_knigata_mi_ne_sum_skril_nishto_kazvam/", "text": "Христо Стоичков говори за автобиографията си ден преди официалното представяне на книгата. Носителят на \"Златната топка\" за 1994 г. споделя, че в нея разкрива истории от живота си. Книгата \"Христо Стоичков. Историята\" ще бъде представена на 5 ноември в хотел \"Маринела\". Той обясни, че в последните две години историите от неговия живот са събирани от журналиста Владимир Памуков. \"В книгата няма нищо скрито, няма маски. Аз съм това, което съм и е описано в книгата. Казвам това, което е на сърцето ми. Понякога съм грешил, но съм намирал начин ако съм прегрешил, да стисна ръката, да се извиня. Въпреки това не прощавам. Мога да премълча, но не и да простя\", обясни бившият футболист пред \"Код Спорт\". Откъс от книгата на Стоичков можете да прочетете  тук . Стоичков описа и работата си като журналист за американската телевизия \"Унивижън\" и интервютата с водещи треньори и играчи. \"Срещнах се с Клоп – уникален треньор. Той отвори тренировката на \"Ливърпул\" само за нас, прие ме в кабинета си и говорихме дълго. С Гуардиола и Чики Бегиристайн беше още по-лесно, защото сме приятели и сме играли заедно в \"Барселона\". Извънземно нещо, което може да очакваш в един отбор като \"Манчестър сити\", каза още той. Стоичков нарече Жозе Моуриньо голям приятел и прекрасен човек. \"Винаги съм го защитавал, той е прекрасен. Свързва ни приятелство, той казва, че ние в \"Барселона\" сме му помогнали да стане някой, когато никой не го познаваше\". Той сподели и впечатленията си за първото издание на \"класико\" за сезона, когато  \"Барселона\" победи \"Реал\" (Мадрид) с 5:1 . \"Тогава видях \"Реал\" в една яма\". \"Беше ми любопитно как ще се проведе мача без Меси и Кристиано. \"Барселона\" не спечели дербито в самия мач, а го направи срещу \"Интер\" няколко дни по-рано. Тогава беше важно да се види как ще играят без Меси, който си счупи ръката\", обясни Стоичков. \"Мисля, че \"Барселона\" победи с добра и организирана игра. Видя се и, че отборът може без Меси, но да не забравяме, че той е най-добрият. Представете си какво ги чакаше Мадрид, ако и той играеше\".", "date": "2018.11.04", "title": "Стоичков: В книгата ми не съм скрил нищо, казвам каквото ми е на сърцето"}
{"url": "https://www.dnevnik.bg/bulgaria/2018/11/04/3339543_policiiata_proveriava_peshehodci_i_velosipedisti_v/", "text": "Пътна полиция започва засилени проверки на велосипедисти и пешеходци като част от традиционната акция \"Зима\", съобщи инспектор Мария Ботева, цитирана от БНР. Акцията се провежда през ноември и целта е да се подготвят участниците в движението за зимния сезон. Неправилното пресичане може да струва на пешеходците глоба от 50 лева. Пешеходците често пренебрегват червения светофар или пешеходната пътека и избират най-краткия път, обясни инспектор Мария Ботева: \"Прескачат също така и огражденията, които са поставени заради тях, например на \"Цариградско шосе\" и особено около спирките на градския транспорт\". По отношение на велодипедистите и водачите на каруци - светлоотразителната жилетка и елементи върху превозното средство са задължителни в тъмната част на денонощието и извън населените места. Глобата за велосипедист е 10 лв., а за водач на каруца - 20 лева. Пътната полиция ще следи внимателно и дали водачите на моторни превозни средства са ги подготвили за зимата.", "date": "2018.11.04", "title": "Полицията проверява пешеходци и велосипедисти в акция \"Зима\""}
{"url": "https://www.dnevnik.bg/sport/2018/11/04/3339557_valeri_bojinov_se_razpisa_pri_chetvurtata_pobeda_na/", "text": "Новакът в Първа лига \"Ботев\" (Враца) постигна четвъртата си победа от началото на сезона,след като надигра с 2:1 \"Черно море\". Двубоят в Монтана беше изпълнен с много единоборства, а трите попадения паднаха в рамките на едва 11 минути. \"Ботев\" поведе с 2:0 между 60-ата и 65-ата минута, а \"Черно море\" намали в 71-ата. Валери Божинов отбеляза второто попадение в мача, негово трето за сезона. \"Ботев\" спази тенденцията, когато Божинов вкарва, да не губи мачовете си. В първите два случая врачани завършиха наравно. Победата е първа за състава на Сашо Ангелов от 1 октомври, когато врачани надиграха \"Славия\" като гост. Вкъщи (\"Ботев\" гостува на стадиона в Монтана - бел. ред.) тимът нямаше победа от 18 август. \"Ботев\" вече има 15 точки и е десети в класирането. \"Беше доста трудно, трябва да поздравя отбора на \"Черно море\". Тази победа е за целия отбор, защото моите съотборници бяха феноменални, фантастични. Победите не идват лесно, идват с доста труд и доста пот, виждате, фланелката ми е доста мокра\", започна Божинов след мача. Нападателят обяви, че си поставя високи цели, и изрази надежда тимът също да разсъждава така. В 60-ата минута врачани откриха след хубава атака. Топката беше открадната в центъра на терена, а Емил Стоев се откъсна и намери непокрития Юлиан Ненов, който с удар с левия крак откри резултата. По-малко от пет минути по-късно домакините вече бяха с два гола аванс. Ненов получи подаване отдясно и центрира, а Валери Божинов беше непокрит и с плонж прати топката във вратата за втори път. Нападателят вкара третия си гол с екипа на \"Ботев\". \"Черно море\" не се отказа и 20 минути преди края на мача успя да намали резултата. Гостите от Варна стигнаха до гол след хубаво подаване на Васил Панайотов към Жоржиньо, а португалецът с техничен изстрел преодоля Красимир Костов – 1:2. До края на двубоя обаче \"Черно море\" така и не стигна до нищо повече, и записа шеста загуба в 14 мача в Първа лига.", "date": "2018.11.04", "title": "Валери Божинов се разписа при четвъртата победа на \"Ботев\" (Враца) в Първа лига"}
{"url": "https://www.dnevnik.bg/sport/2018/11/04/3339545_citat_na_denia_stoichkov_e_kato_kotkite_vse_ojiviavam/", "text": "Христо Стоичков направи интересен паралел между нещата, които е преминал в дългата си професионална кариера, и след това. Носителят на \"Златната топка\" за 1994 г. говори за автобиографичната си книга, която ще представи в понеделник. Бившият футболист  говори в предаването \"Код Спорт\"  преди презентацията на книгата.", "date": "2018.11.04", "title": "Цитат на деня: Стоичков е като котките, все оживявам"}
{"url": "https://www.dnevnik.bg/sport/2018/11/04/3339531_na_jivo_levski_priema_botev_plovdiv_v_trudno_izpitanie/", "text": "Левски\" постигна убедителна победа с 4:1 над \"Ботев\" (Пловдив) в един от най-интересните мачове от 14-ия кръг в Първа лига и излезе временно начело в класирането. Сините действаха със самочувствие и макар че бяха изправени в трудна ситуация в края на първата част, се справиха. Станислав Костов реализира два гола в 29-ата и 55-ата минути. Другите бяха дело на халфовете Хали Тиам (51’) и Давиде Мариани (75’). Единственият гол за \"Ботев\" падна в 45-ата минута след удар на Антонио Вутов и грешка на Божидар Митрев. Костов беше най-добрият футболист на терена, а с двата си гола вече има 13 попадения в 13 срещи. Само четири дни след отпадането от \"Черно море\" за Купата на България сините се представиха далеч по-убедително. С изключение на период от 10 минути в края на първото полувреме \"Левски\" игра много добре. Тимът вече е в серия от шест поредни победи на \"Георги Аспарухов\" и не спечели на свой терен единствено в първия кръг (2:2 с \"Черно море\"). На \"Герена\" сините са вкарали 22 гола и са получили едва четири. \"Ботев\" пък не успя да избегне 21-ата си поредна загуба като гост на сините. Треньорът на \"Левски\" Славиша Стоянович направи само две промени от състава си, който през седмицата игра 120 минути срещу \"Черно море\" за Купата на България. Вместо контузените Холмар Ейолфсон и Иван Горанов започнаха Антони Белмонт и Лоик Нганиони. Вторият направи своя дебют за сините. В началните минути \"Левски\" беше много по-активен и започна със самочувствие. Футболистите на Стоянович пресираха противника си, стараеха се да взимат топката максимално далеч от своята врата и да принудят пловдивчани да грешат. \"Ботев\" изпитваше големи затруднения в началните минути и това принуди Тодор Неделев да се прибира дълбоко в половината на своя отбор и да помага в изнасянето на топката. До средата на първата част гостите трудно успяваха да минат центъра и да притиснат \"Левски\" по някакъв начин. Сините стигнаха до два удара в първите 15 минути, а за пръв път вратарят на \"Ботев\" трябваше да се намесва пет по-късно. Тогава Жерсон Кабрал стреля от фаул, но Даниел Кайзер успя да избие. В 29-ата минута \"Левски\" откри резултата след хубава атака отдясно. Милош Цветкович проби и намери Станислав Костов на границата на наказателното поле. Той овладя топката и стреля мигновено, като успя да я прати в мрежата на Кайзер – 1:0. Нападателят отбеляза 12-ия си гол в 13 мача в Първа лига и се разписа в четвърта поредна среща в шампионатен сблъсък. Едва след 35-ата минута \"Ботев\" погледна малко по-смело в предни позиции и веднага се видя, че \"Левски\" не е чак толкова стабилен. Пловдивчани успяха да изнесат играта от своята половина, а две минути преди почивката стигнаха до пряк свободен удар пред наказателното поле. Неделев изпълни наказателния удар, но Божидар Митрев успя да избие в корнер. Само две минути по-късно \"Ботев\" изравни след грешка на вратаря на \"Левски\". Антонио Вутов напредна между двама и стреля с левия крак, а макар че ударът не беше много силен, мина под плонжа на Митрев. Това беше и първи гол след 232 минути на \"Георги Аспарухов\", който \"Левски\" допуска в своята мрежа. На почивката треньорът на \"Ботев\" Николай Киров пусна капитана Лъчезар Балтанов с идеята тимът му да действа по-стабилно в средата на терена. По-голям ефект 15-те минути пауза обаче имаха върху играта на сините. \"Левски\" излезе много агресивен след почивката и буквално от началото притисна гостите. Сините успяха да си върнат преднината в 51-ата минута, когато точен беше Хали Тиам. Давиде Мариани центрира от корнер, топката не беше засечена на първата греда, като няколко играчи разминаха с нея и Тиам я вкара с десния си крак с удар от около 10 метра. Ранното попадение притесни футболистите на \"Ботев\" и \"Левски\" много бързо се възползва от психологическото предимство, което получи. В 54-ата минута преднината на сините вече беше два гола. Разпира се Станислав Костов след подаване на Обертан. Французинът имаше голяма заслуга за гола, след като проби и подаде към съотборника си, за когото не беше проблем с шпагат от границата на вратарското поле да се разпише за втори път в срещата. До края на двубоя \"Ботев\" така и не успя да създаде нещо опасно пред Митрев за втори път. Пловдивчани опитаха няколко епизодични атаки и удари от далеч, но това не стигна за нищо. \"Левски\" вкара четвърти гол четвърт час преди края. Негов автор стана Давиде Мариани, който наказа нова груба грешка на защитата в жълто-черно. Той получи топката след късо подаване от корнер, завъртя се и с удар от малък ъгъл преодоля Даниел Кайзер.", "date": "2018.11.04", "title": "\"Левски\" взе убедителна победа срещу \"Ботев\" на \"Герена\" (хронология)"}
{"url": "https://www.dnevnik.bg/sviat/2018/11/04/3339598_severna_koreia_zaplashva_s_iadrena_programa_ako_ne_se/", "text": "Северна Корея предупреди САЩ, че има \"сериозно\" намерение да се върне към политическата стратегия, предполагаща да развива ядрения си арсенал, ако не бъдат вдигнати наложените й икономически санкции, предаде \"Франс прес\", цитирана от БТА. Пхенян години наред се придържаше към т.нар. стратегия \"бюнджин\", предвиждаща едновременно развитие на ядрените възможности и на икономиката. През април севернокорейският ръководител Ким Чен-Ун заяви, че страната вече се е сдобила с ядрени оръжия и занапред Северът ще се концентрира върху \"социалистическото икономическо строителство\". На полуострова цари \"нов климат на разведряване и мир\", обясни той. Външното министерство на КНДР заяви в комюнике, че Пхенян може да се върне към политиката \"бюнджин\", ако САЩ не променят своя подход към санкциите срещу Северна Корея. Водеща страна в международните усилия, положени през 2017 г. с цел икономически натиск върху КНДР, САЩ отказват да облекчат санкциите, докато Северът не осъществи \"окончателна и изцяло проверима денуклеаризация\". Пхенян осъди \"гангстерските методи\" на американците и ги обвини, че настояват да КНДР се разоръжи едностранно, без да правят отстъпки от своя страна. \"Подобряването на отношенията и санкциите са несъвместими\", се казва в комюникето. Северът все още очаква \"съответния отговор от САЩ\", добавя Пхенян. ", "date": "2018.11.04", "title": "Северна Корея заплашва с ядрена програма, ако не се вдигнат санкциите"}
{"url": "https://www.dnevnik.bg/sport/2018/11/04/3339614_grigor_dimitrov_s_moite_hora_viarvame_che_moga_da_se/", "text": "Григор Димитров смята да не прави трагедии след лошия си сезон, завършил с  ранно отпадане в мастърса в Париж . Българският тенисист приключи годината с едва 24 победи в 43 мача, като стартира от №3 в световната ранглиста. При последното обновяване на ранглистата в понеделник Димитров ще бъде №19. Той не успя да спечели нито една титла през годината и игра само един финал – в Ротердам, където  загуби тежко от Роджър Федерер . \"Беше тежък, труден сезон, но не мисля да правя трагедии. Спадове се случват на всеки човек. По-важното е, че с моите хора знаем, че аз мога. Да, сигурно имаме грешки и всички работим те да бъдат отстранени. Бях поставян във всеки мач като фаворит и това може би също се оказа решаващо в някои срещи, макар и на подсъзнателно ниво, тъй като това бе нещо ново за мен\", каза Димитров. Той обясни, че странични фактори също са повлияли на представянето му, но не иска да се оправдава с неща извън корта. \"Имах контузии и лични проблеми, загубих важен за мен човек, но тези неща не бива да ме оправдават. И аз искам да побеждавам, да печеля титли и съм сигурен, че следващата година ще успеем с много труд, пот и най-вече здраве да се върна като за начало в топ 10\", добави Димитров.", "date": "2018.11.04", "title": "Григор Димитров: С моите хора вярваме, че мога да се върна в топ 10"}
{"url": "https://www.dnevnik.bg/zdrave/2018/11/04/3339615_pacientska_organizaciia_preduprejdava_za_seriozni/", "text": "Как ще става плащането на хонорари на лекари в чужбина, лекуващи българчетата, изпратени в бъдеще за лечение извън страната? Как ще се покриват и транспортни разходи, настаняване, след като здравната каса, която се очаква да поеме от догодина работата на Фонда за лечение на деца, по закон има право да плаща само за медицински дейности? Това са някои от въпросите, които отправят от пациентската организация \"Заедно с теб\" до премиера Бойко Борисов и до здравния министър Кирил Ананиев. Организацията, която има свой представител в обществения съвет на Фонда за лечение на деца, реагира остро както на намерението за закриване на фонда и на обществения съвет, така и  на думи на ръководителя на Националната здравноосигурителна каса Дечо Дечев , който  неколкократно критикува дейността  на обществения съвет, постави под съмнение компетенциите на ангажираните в него и дори намекна за корупционни и финансови интереси. От \"Заедно с теб\" отбелязват, че например сега Фондът за лечение на деца плаща лекарства в България за тежки онкологични заболявания и други медикаменти за лечението на деца, когато те не са включени в реимбурсната листа на НЗОК и съответно не се плащат от касата. Това се случва и за медицински храни. Пациентската организация пита как тези лекарства ще се плащат в бъдеще и ще стигат ли до децата. За проблема с онколекарствата за деца сигнализира преди дни и проф. д-р Добрин Константинов, национален консултант по детска хематология и онкология. Той отбеляза, че и сега достъпът до тези лекарства за децата е силно затруднен. Тъй като не са разрешени официално за деца, тези лекарства съответно не се плащат от НЗОК. Константинов обясни, че досега Фондът за лечение на деца е бил единственият възможен път за реимбурсиране на тези лекарства и заяви, че този проблем задължително трябва да намери своето решение при закриването му и прехвърлянето му в НЗОК.\"Трябва да има изрично подадена молба във фонда от родителите на детето. Нямаме разрешение да ги закупим и прилагаме за всички нуждаещи се деца или ако ги закупим няма да ни ги реимбурсират. Т.е. това е една усложнена система, която все пак работи – осигуряваме лекарства, но по много труден начин\", обясни Константинов. За момента няма отговор на този въпрос от здравните власти. Единственото, което те казаха в последните си изявления е, че в бъдеще касата ще покрива разходите за транспорт и настаняване, както го е правил фондът, но не уточняват как. За онкомедикаментите до сега няма коментар. От \"Заедно с теб\" обръщат внимание и на това, че от бъдещите планове липсват и плащаните до момента от фонда медицински изделия за деца. \"Това означава откази за лечение и спестяване на средства от НЗОК срещу живота и здравето децата\", пишат те. Питат още как ще се осигурява лечение на децата в страни извън Европейския съюз, когато това се налага. \"Как смята управителят на осигури прозрачност в работата относно децата, като дейността ще се осъществява от служители на заплата към него и е ясно, че е няма да посмеят да сигнализират за каквито и да са нередности?\", питат още от пациентската организация. Те са засегнати от думите на Дечев: \"Струва ми се, че притесненията и критиките идват от тази група, която имат интерес практиката с транспорт, преводачи и престой в чужбина да продължи\". И отбелязват, че транспортните разходи се заплащат от фирма, спечелила обществена поръчка. Организацията заявява, че \"опитите на д-р Дечо Дечев да дискредитира работата на Обществения съвет, манипулирайки обществото, са единствено с цел да оправдае неразумното и нормативно неподготвено решение за преминаване на Фонда за лечение на деца към НЗОК\". В съвета на Фонда за лечение на деца е елитът на българското детско здравеопазване -достойни лекари, отдали живота си с професионализъм години наред за българските деца, също и представители на медиите и неправителствените организации, се казва в писмото. Във връзка с коментар на Дечев, че е нямало точни разчети за сумите, плащани за децата, \"Заедно с теб\" посочват, че за всяко дете е бил спазван принципа да има точна оферта и разчет за разходите. Отбелязва се, че в някои страни, където е въведен принципа за лечение чрез диагностично-свързани групи, болниците не могат да дадат предварително подробна информация за разходите. И съответно за формуляр S2, издаван от касата за покриване на средствата за лечение в чужбина. Те могат да дадат пълна разбивка за разходите едва след края на лечението. \"В тази връзка задаваме въпрос: смята ли д-р Дечо Дечев да спира тези болни деца, които се нуждаят от лечение и за които трябва да издава формуляр S2 за лечение в държави, в които са въведени диагностично-свързани групи? Или да забавя деца, спешно нуждаещи се от лечение?\", питат от организацията.", "date": "2018.11.04", "title": "Пациентска организация предупреждава за сериозни проблеми след закриването на фонда за лечение на деца"}
{"url": "https://www.dnevnik.bg/photos/2018/11/04/3339257_fotogaleriia_da_se_kachish_na_retro_velosiped/", "text": "Годишното състезание с ретро колела привлече стотици ентусиасти на велосипеди в парк \"Летна\" в Прага, Чехия.", "date": "2018.11.04", "title": "Фотогалерия: Да се качиш на ретро велосипед"}
{"url": "https://www.dnevnik.bg/sviat/2018/11/04/3339622_suvetnikut_v_niakolko_britanski_kabineta_djeremi/", "text": "Джеръми Хейууд, съветник на поредица британски правителства като шеф на структурата на държавните служители, почина от рак днес на 56-годишна възраст, предаде \"Асошиейтед прес\", цитирана от БТА.  Като секретар на правителството от 2012 г. досега той оглавяваше правителствената бюрокрация и отговаряше за реализацията на плановете и решенията на британското правителство. Това го направи много влиятелна, макар и малко известна личност извън правителствените среди на Уайтхол, посочва АП.  Британският премиер Тереза Мей отдаде почит днес на образцовия служител и каза, че \"той работи неуморно в служба на страната\". Тя нарече смъртта му \"огромна загуба за британския обществен живот\". По-рано Хейууд е бил личен секретар на лейбъристкия премиер Тони Блеър, шеф на кабинета на неговия наследник Гордън Браун, също лейбърист, и постоянен секретар на \"Даунинг стрийт\" при консервативния премиер Дейвид Камерън. Браун каза, че той е \"уникален държавен служител, който може би не винаги е бил съгласен с предложенията на министрите, но винаги е бил готов да предложи позитивна и често по-добра алтернатива\".  А лидерът на либералдемократите Винс Кейбъл каза, че Хейууд е съветвал политици и от ляво, и от дясно и \"никой от нас нямаше никакво понятие какви са всъщност политическите му убеждения. Той беше просто идеалният държавен служител\".  Правителството на Мей обяви само преди 10 дни, че Хейууд се оттегля, за да се бори с болестта си, като му даде и благородническата титла \"Лорд Хейууд на Уайтхол\".", "date": "2018.11.04", "title": "Съветникът в няколко британски кабинета Джеръми Хейууд почина"}
{"url": "https://www.dnevnik.bg/sviat/2018/11/04/3338849_rovut_na_londonskiia_tauur_v_plamuci_v_pamet_na/", "text": "Пространството около крепостта Тауър в Лондон ще бъде изпълнено днес с хиляди пламъци в памет на жертвите на Първата световна война. Акцията, наречена \"Отвъд дълбоката тъга: Тауър помни\", ще продължи до 11 ноември, когато се навършват 100 години от подписването на примирието, сложило край на конфликта, в който загиват 20 милиона и са ранени поне още толкова хора. Инсталацията, която постепенно ще изпълва с пламъци рова на Тауър, ще е съпроводена и със специална музика. Тя ще започва в 17 и ще прикючва в 21 часа. Всяка вечер първият пламък ще запалва представител на почетната охрана на Тауър, а доброволци ще пренасят огъня по другите факли. На Британската империя се падат 16% от жертвите, дадени от Антантата. Това над 1.1 млн. загинали военни и 111 000 цивилни, а ранените са повече от 2 милиона. Само Великобритания дава повече от 885 000 убити военни и 109 000 от цивилните жертви. България, която се сражава на страната на Централните сили, губи 3.41% от населението си. Това са 87 500 военни и 100 000 цивилни, както и 152 390 ранени по фронтовете, макар че има съмнение, че тези официални данни са занижени.", "date": "2018.11.04", "title": "Ровът на лондонския Тауър в пламъци в памет на жертвите на Първата световна война"}
{"url": "https://www.dnevnik.bg/sport/2018/11/04/3338711_kak_brekzit_shte_se_otrazi_na_visshata_liga/", "text": "Великобритания се насочва към напускане на Европейския съюз, а освен всички други сфери, това ще даде отражение и върху футбола. Раздялата  ще стане още преди края на сегашния сезон във Висшата лига (на 29 март 2019 г.) , но въпреки това последствията за клубовете в Англия и техните президенти още не са напълно очертани. Една от възможните последици е, че трансферите биха могли да станат много по-сложни за осъществяване. В момента правилата гласят, че играчи, граждани на държави членки на ЕС и Европейската икономическа зона (ЕИЗ), могат да играят свободно във Великобритания. За футболистите, които не попадат в тази категория, са нужни работни визи. За изкарването на виза е необходимо да се отговаря на строги изисквания - играчът трябва да е взел участие в определен процент от всички мачове на националният отбор, като приятелските двубои не се зачитат. Периодът, който се гледа, са последните две години преди трансфера, а процентът варира спрямо класирането на дадената държава в ранглистата на ФИФА. Изключение правят играчите, които не са навършили 21 години. За тях периодът е една година. След Брекзит е вероятно критериите, които се отнасят за играчи извън ЕС и ЕИЗ, да бъдат прилагани за всеки трансфер на Острова. Ако тези изисквания бяха прилагани в последните няколко години, много трансфери не биха били възможни - например тези на Нголо Канте и Рияд Марез в \"Лестър\", пише Би Би Си. Мнението на засегнатите Според президента на \"Стоук сити\" Питър Коатес напускането на ЕС може да има негативен ефект върху Висшата лига, защото \"покриването на тези изисквания би било изключително трудно за повечето клубове в първенството\". \"Всички се опитваме да изготвим система, която би имала малки разлики с тази, която използваме в момента, но не можем да дадем гаранции за крайния резултат\", заяви Коатес, който дари 250 хил. паунда за кампанията за оставане в ЕС. Собственикът на \"Кристъл палъс\" Стив Периш смята, че критериите за неевропейските играчи са изключително завишени. Мнението му е, че прилагането на тези правила за всички покупки на играчи би лишило Висшата лига от възможността да привлича най-добрите млади и перспективни играчи. Относно младите играчи Футболната асоциация на Англия (ФА) има и втори вариант за издаване на работна виза, ако стандартните начини за получаване на такава не могат да бъдат изпълнени. Ако желаният от клуб в Англия играч не е покрил нужния процент от мачове за националния си отбор, то случаят се отнася до комисия, която се занимава специално с такива случаи. Тя дава точки на играча и на базата на тези точки се взима окончателно решение. Точки се дават за размера на трансферната сума и заплата, както и за евентуално участие на играча в турнири като Шампионска лига. Правилата гласят, че играчът, кандидатстващ за виза, трябва да е покрил 30% от мачовете на националния си отбор, ако отборът е в топ 10 на ранглистата на ФИФА. Процентът се качва спрямо позицията на националния отбор в ранглистата, като най-голям процент е нужен за играчи, чиито държави се намират на 31-во място или по-ниско. В тези случай нужният процент е 75. Според Коатес навлизането на тези регулации след Брекзит би увеличило разликата между отборите с по-големи финансови възможности и тези с по-скромни такива. \"Големите отбори няма да бъдат сериозно засегнати, защото те най-често купуват доказани играчи. Това са играчи с изградена репутация, които отговарят на критериите. За отбори като нас нищо не е ясно\", допълни англичанинът. Хубавата страна на монетата Друго възможно последствие от напускането на ЕС е купуването на играчи, които не са навършили 18, да се забрани. В момента клубове в държави членки на ЕС и ЕИЗ имат правото да закупуват такива играчи, но правилата на ФИФА изрично забраняват тези трансфери. В началото на 2016 г. мадридските \"Реал\" и \"Атлетико\" получиха наказания, отнемащи им правото да картотекират нови играчи заради нередности именно при такива трансфери. Според Периш това би имало положително въздействие върху развитието на академиите в Англия. \"Връщането към регулациите на ФИФА би дало много по-големи възможности на младите ни играчи, а това би развило и националния отбор\", смята собственикът на \"Кристъл палас\". Брекзит има и последици, които се усещат в момента. Заради напускането на ЕС и последвалия срив на паунда, клубовете са принудени да плащат по-големи траснферни суми и заплати. Това оказва влияние главно върху по-малките отбори в Англия. Еднаквите изисквания за визи при трансфери обаче може да нормализират финансовото измерение на проблема заради по-големия избор от играчи.", "date": "2018.11.04", "title": "Как Брекзит ще се отрази на Висшата лига"}
{"url": "https://www.dnevnik.bg/evropa/2018/11/04/3337011_zashto_evropa_vse_oshte_se_nujdae_ot_merkel/", "text": "Европейската кралица е мъртва! Но наистина ли? И ако да, ще има ли нова кралица? Или може би крал?\". Така започва статия на \"Политико\" по повод  новината от тази седмица , че германският канцлер Ангела Меркел няма да се кандидатира за лидерския пост в партията си. Сякаш Европа си няма достатъчно за какво да се тревожи в момента (Италия, Брекзит, Полша, Унгария, популизма...  Италия !), ами и Германия се раздвижи, отбелязва \"Политико\". Решението на Меркел да се оттегли от лидерския пост в Християндемократическия съюз (ХДС) може да доведе до края на канцлерството й, до падането на правителството, до нова коалиция, правителство на малцинството и/или нови избори, или пък до нито едно от изброените. Какъвто и да е резултатът,  вълните ще се усетят  отвъд границите на Германия. Някои хора в брюкселския балон потърсиха спасение в отрицанието, като настояха, че Европейският съюз ще продължи да се движи напред, независимо от случващото се в Берлин. Но както и в Германия, оттеглянето на Меркел ще бъде вододел за ЕС. Нито един лидер не е доминирал европейската политика в степента, в която тя го направи през изминалите 13 години. Други изградиха Европа, но Меркел бе тази, която имаше най-трудната задача да я запази единна. Каквито и грешки да направи в опитите да се справи с кризата в еврозоната и с миграцията, нейният прякор \"Кралицата на Европа\" не е просто шега. Оттеглянето й неизбежно ще създаде вакуум, независимо  от това кой ще я наследи . В продължение на години на която и да е среща на европейските лидери всички очи бяха вперени в Меркел. Нищо не е решено, докато германският канцлер, която обича да се потапя в малко известните детайли на политическите дебати, не е казала мнението си. Изкушаващо е подобно влияние да се отдава само на размера и силата на Германия. Но, според колегите лидери на Меркел, това е само част от историята. \"Тя внушава респект, дори и у тези, които не са съгласни с нея\", казаха няколко дясноценристки министър-председатели. \"Атмосферата в залата е различна, която тя не е там. Когато я няма (унгарският премиер Виктор) Орбан поема контрол\". Можете да го наречете меката страна на германската твърда сила. Това може да обясни защо някои от най-големите критици на Меркел са най-обезпокоени заради евентуалното й оттегляне през следващите месеци. \"Най-важното нещо за нас е, че госпожа Меркел заяви, че ще остане канцлер до края на мандата си\", каза полският външен министър Яцек Чапутович, чиято партия е силно критична към бежанската политика на канцлера. Макар това да звучи като предпочитание към \"дявола, който познаваш\", отколкото като истинско съжаление, Чапутович стигна по-далеч като отбеляза \"важното място\" на канцлера в европейската история. Чешкият премиер Андрей Бабиш, друг критик на подхода на Меркел към миграцията, изрази подобно мнение. Основният въпрос за ЕС е колко авторитет ще запази Меркел, ако приемем, че все пак оцелее. Дори и по време на пика на влиянието си, тя често срещаше трудности да прокара дневния си ред в един фрагментиран блок. По въпроси, за които има широк консенсус в ЕС, като Брекзит, пониженият статут на Меркел няма да е проблем. Същото важи и за решения, които трябва да се вземат в краткострочен план, например запълването на висши европейски постове, било то в Европейската централна банка или в Еврокомисията. Германия продължава да е Германия и може да оказва влияние, когато иска. Стане ли обаче въпрос за по-фундаменталните, дългосрочни въпроси, например как да се намери решение за  все по-нелибералните правителства  в Централна Европа и реформата на еврозоната, резултатът не е толкова ясен. При един  неочакван развой  на ситуацията, решението на Меркел е възможно да съживи надеждата за намиращите се в застой усилия за реформа на еврозната. Тя забави промените с години основно заради политически сметки у дома, където всеки намек, че германските данъкоплатци може да плащат сметката за други европейци се посреща с незабавен гняв и съпротива. Според някои наблюдатели след като бъде освободена от партийните си задължения, Меркел ще има повече свобода най-после да се споразумее с френския президент Еманюел Макрон за банковия съюз. През лятото двамата  договориха пътна карта , но след това почти нищо не се случи.", "date": "2018.11.04", "title": "Защо Европа все още се нуждае от Меркел"}
{"url": "https://www.dnevnik.bg/razvlechenie/2018/11/04/3339372_jenite_v_reklamata_izlizat_na_preden_plan_v_see_it_be/", "text": "За втора поредна година жените в рекламата излизат на преден план в събитието See It Be It днес от 9 до 20 ч. в зала EFE (бул. \"\"Джеймс Баучер\"\" 83) в София. Темата на изданието е Game Changers. Програмата , която е част от най-големия и значим рекламен фестивал в света Cannes Lions, миналата година за първи път напусна границите на Франция по покана на творческия директор на Noble Graphics Мария Милушева и представи пред българската публика вдъхновяващи жени от рекламния бизнес, които заедно правят усилие да постигнат баланс между мъжете и жените на ръководните позиции в индустрията. След като направи пробив и изкара формата от Кан, българският вариант на See It Be It вече има подобни разклонения в други страни. Има и защо. Пред публиката днес ще говорят някои наистина големи специалисти в рекламната и маркетинговата индустрия от цял свят, както и представители на фестивала Cannes Lions. Сред тях са Кара Койл, творчески директор в \"Огилви\" Ню Йорк, Шанън Кроу, копирайтър на свободна практика, която през 2016 г. е обявена за една от 50-те най-добри в професията в света, Шарлът Бъфлър от Lürzer’s Archive и арт директор на The Wunderwaffe, Дебора Васкес, главен творчески копирайтър в MAL – Lew’Lara/TBWA, Хана Джонсън от Demodern, както и Красимира Хаджииванова от \"Майко Мила\", Оля Антонова от \"Трастена\".  Лекторите  ще споделят с аудиторията опита си, ще разкажат личните си преживявания, които са им помогнали да се преборят със собствените си страхове и ограничения, както и с предизвикателствата, които стоят пред всяка жена с желание за успешна кариера. Теми на събитието ще са силата на идеите, важността на различните гледни точки, новите лидерски стилове, грижата за себе си, развитието на комуникациите и как личният живот и семейството влияят на кариерата на различните полове по различен начин. Инициативата See It Be It Bulgaria се състои от лекционен семинар и серия от тематични срещи с успешни жени, които ще се проведат в месеците преди и след събитието. През 2017 г. събитието в София привлече лектори от Великобритания, Белгия, Пакистан, Австралия, които говориха пред повече от 400 млади специалисти и така се превърна в място за обмен на идеи и стремеж за промяна. Форумът е безплатен, но след предварителната регистрация за участие, местата в залата са запълнени, обявиха органнизаторите.", "date": "2018.11.04", "title": "Жените в рекламата излизат на преден план в See It Be It днес"}
{"url": "https://www.dnevnik.bg/photos/2018/11/04/3339243_fotogaleriia_koteshki_uikend/", "text": "На 3 и 4 ноември в Sofia Ring Mall се провежда международна изложба на котки.", "date": "2018.11.04", "title": "Фотогалерия: Котешки уикенд"}
{"url": "https://www.dnevnik.bg/sviat/2018/11/04/3338989_bulgarite_v_surbiia_glasuvat_za_nacionalen_suvet_na/", "text": "И двете основни листи на днешните избори за Национален съвет на българите в Сърбия, който ще бъде избран днес в Босилеград, устройват управляващата Сръбска прогресивна партия (СНС) и президента Александър Вучич. С това послание излезе неправителствената органидация Изследователско-аналитичен център на Войводина (VOICE), цитиран от агенция  \"Бета\" . Близо 18 106 души имат право на глас на днешния вот, на който ще бъдат избрани съветите на всички национални малцинства (общо 21). Повечето от тях са в Цариброд (със сръбско име Димитровград) и Босилеград, но има групи и в Пирот Ниш, Враня, Белград, Панчево, Нови сад и другаде. По закон Националният съвет на българското малцинство в Сърбия е институцията, която представлява българите пред държавните органи на Сърбия и е финансирана от сръбската държава. Тази институция, възможна заради законови промени от 2002 г., стана факт, след като година по-късно Сърбия официално призна българите за национално малцинство. Според  \"Радио и телевизия Цариброд\"  право да участват в изборите имат 6250 граждани, които ще гласуват в 23 избирателни секции в община Димитровград. Право на вот за избор на Националния съвет на българите в Босилеград имат 5206 граждани. Центърът  VOICE, който обединява журналисти от Сърбия и се финансира от американската фондация \"Рокфелер\", двете листи, \"Да върнем достойноството на народа - Стефан Костов\" и \"Това сме ние - Естествено движение Владимир Захариев\" на сегашния предскедател на организацията и дългогодишен на община Босилеград, и двете в крайна сметка биха били полезни за Вучич. Едните го подкрепят открито, а другите са се \"потрудили на последните местни избори в Босилеград СНС и Вучич да получат 81% от гласовете.\" Самият Костов е член на СНС, чиято страница във \"Фейсбук\" за Босилеград рекламира листата му. Имаше и трета листа тази година - \"Обединение на българите в Сърбия\", което се предвожва от някогашния председател на общинския съвет на Цариброд (със сръбско име Димитровград) Зоран Джуров. Регистрацията ѝ обаче бе оттеглена без обяснения, като според местния портал \"Фар\" не се обясняват причините, нито дали става дума за политически натиск от Белград. Малката партия Демократичен съюз на българите (ДСБ), която не се явява на изборите, обаче съобщи, не вотът протича \"като никога досега\" в атмосфера на брутален натиск на управляващата Сръбска прогресивна партия, Министерството на държавното управление и местното самоуправление, БИА (сръбската Агенция за сигурност и разузнаване - бел. ред), Сръбската православна църква и общинските власти в Босилеград и Цариброд.\" \"Снето доверие\" В последните месеци медиите съобщаваха за напрежение между българския консул в Ниш Едвин Сугарев и председателя на съвета Владимир Захариев. Самият Захариев каза по този повод за \"Политика\", че смята действията на Захариев за намеса в предстоящите избори. \"Не позволявам да ме командват чужди дипломати,\" казва той. Кулминацията в напрежението бе за неуспешния опит за поставяне на паметна плоча за 32-мата българи, убити от чета в Босилеград в нощта на 15 срещу 16 май 1917 г. На плочата трябваше да пише: \"Погром в Босилеград, 100 години по-късно. Няма виновници, няма извинение.\" Според Захариев проблемът е бил, че той не е искал да се постави паметник, който представя Сърбия като злосторник. Той отбелязва, че всички на Балканите са жертви - Сърбия \"не ни е искала, дадени сме ѝ.\" Той пък обвиняваше консулството, че не помага да се подобри положението на българското малцинство в Сърбия. \"Всичскко правим сами,\"  обяснява той за \"Политика\"  и твърди, че помощта идва от сръбското Министерство на образованието. \"Децата ни учат по плана и програмата на държававата, на която живеят, но на български.\" Сугарев от своя страна смяташе, че съветът злоупотребява с правомощията си и е загубил доверието на българската държава. Той изтъкна, че новие правила в Закона за избор на национални съвети (който вече не позволява членство на председателя на съвета в партии) той няма право на следващ мандат и това го прави нелегитимен. Напрежението между Захариев и българските власти се усети и във факта, че при посещението на президента Румен Радев в Сърбия, на срещата с българското малцинство в Цариброд, на която бе и сръбският държавен глава Александър Вучич, той не бе поканен. Опонентът му Стефан Костов обаче се снима и с двамата, а от изображението направи и плакат. Обяснението, което дава,  е в символиката : \"Вучич и Радев посетиха Димитровград и аз бях на срещата и използвах възможността. Това наше българско малцинство трябва да е мост, който да свързва двете държави. Затова съм и аз между двамата президенти. Това е истинско, снимката не е монтаж.\" След срещата на българските медии в Босилеград през юли \"Офнюз\"  цитира  участници от малцинството в Западните покрайнини, оплакали се, че местният кмет Владимир Захариев е обсебил част от медиите.", "date": "2018.11.04", "title": "Българите в Сърбия гласуват за национален съвет на фона на спор с представители на София"}
{"url": "https://www.dnevnik.bg/sport/2018/11/04/3339449_markes_specheli_gran_pri_na_malaiziia_sled_padane_na/", "text": "Световният шампион в MotoGP Марк Маркес триумфира в Гран при на Малайзия, 18-и кръг за сезона. Испанецът грабна своята девета победа през 2018 г. в едно много драматично състезание на пистата \"Сепанг\". Той взе успеха, след като Валентино Роси падна четири обиколки преди края, въпреки че водеше убедително. Маркес също направи силно състезание, след като стартира много назад заради наказание. На подиума до световния шампион се наредиха Алекс Ринс (\"Сузуки\") и Йоан Зарко (\"Ямаха\"). Победата е 70-а в кариерата на Маркес в мотоциклетизма и 44-а в кралския клас. Той спечели едва за трети път в своята кариера на \"Сепанг\" (2010 г. в 125 кубика и 2014 г. в MotoGP). \"Натисках на лимита, защото стартът ми не беше перфектен. Беше много важно бързо да си пробия път напред, но и на всичкото отгоре задната ми гума да се охлади малко, защото тя прегря. Съжалявам за падането на Роси, защото можеше да направим красива битка в последните обиколки\", каза Маркес. Той се реваншира за предходния старт на пистата \"Филип айлънд\" в Австралия, когато не завърши. Роси стартира много силно от втора позиция и се изстреля, за да изпревари Йоан Зарко. Маркес успя да се изкачи с едно място до шестото и показа добро темпо в следващите обиколки, за да успее да стигне до втората позицияточно зад Роси. Седемкратният шампион в кралския клас се движеше отлично и имаше повече от секунда аванс осем обиколки преди края. Постепенно обаче гумите на Доктора се износиха и Маркес започна да го застига много бързо. Само пет обиколки преди края двамата големи врагове бяха много близо един до друг, когато Маркес вече се доближи на по-малко от половин секунда. Испанецът започна да притиска италианския пилот на \"Ямаха\". Това принуди Доктора да рискува повече и само четири обиколки преди финала падна в първия завой. В оставащите обиколки до края Маркес нямаше никакви проблеми да задържи аванса, който сам си отвори. Следващите го Зарко и Ринс бяха много далеч, така че пилотът на \"Хонда\" дори нямаше нужда да рискува. В крайна сметка зад първите трима се наредиха Маверик Винялес, Дани Педроса, Андреа Довициозо, Алваро Баутиста, Джак Милър и Данило Петручи. Последният в топ 10 беше местният състезател Сияхрин, който за трети път през сезона беше сред първите десет. Роси завърши едва 18-и. В класирането в шампионата Маркес има 101 точки повече от втория Довициозо (321 срещу 220). Испанецът  спечели титлата предсрочно на пистата \"Мотеги\"  преди две седмици. Въпреки своето отпадане Роси е трети в шампионата със 195 точки, само две повече от съотборника си Винялес. Победата на Маркес гарантира и титлата при конструкторите на \"Хонда\". Компанията триумфира за рекорден 24-и път в кралския клас, като взима титлата за седми път в последните осем сезона. До края на сезона остава само още един старт – на 18 ноември на пистата \"Рикардо Тормо\" край Валенсия.", "date": "2018.11.04", "title": "Маркес спечели Гран при на Малайзия след падане на Роси"}
{"url": "https://www.dnevnik.bg/politika/2018/11/04/3339448_gerb_predlaga_prag_ot_20_hil_lv_na_obezshtetenieto_za/", "text": "Председателят на бюджетната комисия в Народното събрание и депутат от ГЕРБ Менда Стоянова предлага да се сложат лимити на обезщетението, което получават близките на загинал при катастрофа. Предложените от нея текстове са за промени в Кодекса на застраховането. Най-високата сума в предложените текстове е 20 хил. лв. обезщетение за съпруга или човека, с когото съжителства загиналия. Такова обезщетение се предлага и за децата, вклюително осиновените, както и за всеки родител, включително осиновител. По 15 хил. лв. се предлагат за всеки брат или сестра и по 5 хил. лв., по изключение, за човек, който е създал емоционални отношения със загиналия. Предложението на Стоянова  е внесено в деловодството на Народното събрание на 1 ноември. Причината за промените е тълкувателно решение от началото на лятото на Върховния касационен съд, с което се разшири кръгът на хората, които могат да претендират за материално обезщетение вследствие смърт на пътя. В обезщетението вече са включени братя, сестри, роднини от втора степен, баби, внуци и всеки, който може да докаже трайна емоционална връзка със загиналия. Заради това Комисията за финансов надзор обяви, че тези обезщетения няма да могат да се покриват, ако цената на застраховката \"Гражданска отговорност\" не се повиши значително. Асоциацията на зстрахователите изчисли, че между 800 млн. лв. и 1.3 млрд. лв. ще е \"дупката\" между приходите и разходите им, ако цената на застраховката \"Гражданска отговорност\" остане непроменена.", "date": "2018.11.04", "title": "ГЕРБ предлага праг от 20 хил. лв. на обезщетението за загинал в катастрофа"}
{"url": "https://www.dnevnik.bg/sport/2018/11/04/3339455_djokovich_v_mach_kato_tozi_s_federer_niama_zagubil/", "text": "Новак Джокович и Роджър Федерер сътвориха един от най-красивите и оспорвани мачове в съперничеството си в полуфинала в Париж на турнира от сериите \"Мастърс\".  Сърбинът спечели със 7:6 (6), 5:7, 7:6 (3) след тричасова епична битка  в зала \"Берси\", а след нея поздрави своя съперник. \"Много съм щастлив, сигурно нямаше да ми е толкова приятно, ако бях загубил, но след такъв мач си със смесени емоции. Честно казано в такива мачове няма загубил, и двамата спечелихме. Той заслужаваше да продължи напред. Наслаждавах се на всяка секунда на корта\", каза Джокович след срещата. Сръбският тенисист добави, че високото ниво на Федерер го е принудило \"да извади нещо повече от себе си\". \"Бяхме много близо през цялото време. Не мога да кажа, че някой е имал предимство, просто нивото на игра беше много високо. Със сигурност това е най-оспорвания мач и също така красив, в който съм участвал тази година\", добави  Джокович, който от следващата седмица се завръща под №1 в света . Той добави, че няма да подцени Карен Хачанов, който е негов съперник във финала.  Руснакът се класира за първия си финал в \"Мастърс\" . Федерер, който реализира 18 аса в мача и беше на високо ниво не скри разочарованието си, че не е на финал. Маестрото не успя да се класира за осмия си финал през годината. Той спечели титлите в Australian Open, Щутгарт, Ротердам и Базел. Швейцарецът има и три загуби във финални мачове – Синсинати, Индиън Уелс и Хале, като първите два бяха от \"Мастърс\" сериите. \"Не мисля, че съм играл лошо. Нивото ми беше добро, но просто допуснах някои грешки, които се отразиха. Може би в определени случаи трябваше да избера други удари, но ще направим анализ. Да загубиш никога не е забавно, затова ме виждате с подобно изражение в момента\", каза Федерер на пресконференция след срещата. Швейцарецът описа играта си по-добра от тази в Базел преди седмица, когато спечели титлата в родния си град. Той вече мисли за почивка и добра подготовка преди финалите на АТП в Лондон, които започват на 12 ноември. \"Смятам, че хората са доволни от това, което са видяли на корта. Като ниво на срещата беше високо, а и аз винаги се наслаждавам да играя с Новак, той е страхотен тенисист\", добави швейцарският ветеран.", "date": "2018.11.04", "title": "Джокович: В мач като този с Федерер няма загубил"}
{"url": "https://www.dnevnik.bg/sviat/2018/11/04/3339456_nov_trus_e_registriran_v_ioniisko_more_krai_gurciia/", "text": "Гръцки сеизмолози съобщиха, че са засекли два нови вторични труса край остров Закинтос, в Йонийско море, но няма данни за поражения, предаде Асошиейтед прес, цитирана от БТА. Според атинския Институт по геодинамика двата труса са регистрирани в разстояние на 7 минути. Първият, в 5.11 ч. местно време, е бил с магнитуд 4.4. Епицентърът му бил на 78 км южно от Закинтос, а огнището - на дълбочина 10 км.  Седем минути по-късно е имало земетресение с магнитуд 5 на 59 км югозападно от острова. То станало на дълбочина 7 км. На 26 октомври районът на Закинтос беше разлюлян от земетресение с магнитуд 6.4. Оттогава там са регистрирани 21 вторични труса от най-малко четвърта степен, като най-силният бил с магнитуд 5.5. В края на октомври по-силен трус бе регистриран отново край остров Закинтос.", "date": "2018.11.04", "title": "Два нови труса са регистрирани в Йонийско море край Закинтос (обновена)"}
{"url": "https://www.dnevnik.bg/politika/2018/11/04/3339460_borisov_razporedi_na_deputatite_si_da_ne_glasuvat/", "text": "Председателят на ГЕРБ Бойко Борисов разпореди на парламентарната група на партията да не гласува внесените промени в Кодекса за застраховането, съобщи пресцентърът на партията.  Поправките са внесени на 1 ноември от председателя на бюджетната комисия Менда Стоянова . Борисов сега предлага поправките първо да бъдат подложени на широк обществен дебат. Председателят на парламента, също депутат от ГЕРБ, Цвета Караянчева коментира пред БНР, че от радиото научавала за разпоредбата на Борисов и посочи, че се предвиждал дебат по време на заседанието на бюджетната комисия в четвъртък. Като председател на партията Борисов има право на мнение като лидер. Още повече, че е премиер и отговаря за политиките в страната, допълни тя. По-късно, цитирана от \"24 часа\" самата Менда Стоянова обясни, че на заседанието на бюджетната комисия, където ще се гледат текстовете, са поканени да присъстват всички заинтересовани страни, за да се чуят становищата им. Какво се предлага Причината за предлаганите промени е тълкувателно решение от началото на лятото на Върховния касационен съд, с което се разшири кръгът на хората, които могат да претендират за материално обезщетение вследствие смърт на пътя. В обезщетението вече са включени братя, сестри, роднини от втора степен, баби, внуци и всеки, който може да докаже трайна емоционална връзка със загиналия. Стоянова предлага най-високата сума да е 20 хил. лв. обезщетение за съпруга или човека, с когото съжителства загиналият. Такова обезщетение се предлага и за децата, включително осиновените, както и за всеки родител, включително осиновител. По 15 хил. лв. се предлагат за всеки брат или сестра и по 5 хил. лв., по изключение, за човек, който е създал емоционални отношения със загиналия. Заради решението на съда  Комисията за финансов надзор обяви , че тези обезщетения няма да могат да се покриват, ако цената на застраховката \"Гражданска отговорност\" не се повиши значително. Асоциацията на застрахователите изчисли, че между 800 млн. лв. и 1.3 млрд. лв. ще е \"дупката\" между приходите и разходите им, ако цената на застраховката \"Гражданска отговорност\" остане непроменена. на основни принципи в правото, на морала и на разбирането на обществото, обявява в своя позиция до медиите Институтът за пътна безопасност. Тази опасна игра, която играят застрахователите и Менда Стоянова за сметка на хората, които за загубили близки в катастрофи, е не само само позорна, но и представлява подигравка с целия народ. Аргументът, че застрахователите работят на загуба е опит да се заблуди обществото, се посочва в становището. Ако се въведе предложеното ограничение ще се стигне до огромно напрежение и дълбоко чувство на справедливост у всеки родите и/или дете, загубили близък, като получат 10 пъти по-малки суми от тези, които другите абсолютно същи наследници са получили, смятат експертите на института. Оценката им е, че обезщетения в рамките на предлаганите сега лимити са плащани в периода 2000- 2003 г., когато установеният лимит е бил в границите 30-150 хил. лв., за разлика от сега установения от 10 млн. лв. или съответно 333 пъти по-нисък от сега установения. Съответно и премиите са били 20-60 лв.. за този период, посочва организацията.", "date": "2018.11.04", "title": "Борисов разпореди на депутатите си да не гласуват промените в Кодекса за застраховането"}
{"url": "https://www.dnevnik.bg/kultura/2018/11/04/3339447_petia_nakova_pisatel_za_men_knigata_e_lekarstvo/", "text": "Напипах бучка в гърдата си и отидох на лекар. Той беше много категоричен, че още на другия ден трябва да ми вземат биопсия. Всичко се случи за три дни. За първи път постъпвах в болница. Предполагам, че защото лекарят е бил в Германия, той се държеше любезно. Здрависваше се с мен всеки път и ми обясняваше най-подробно какво предстои и какви са опциите. Беше ни обяснил предварително как се взима биопсия. И се чака един така наречен бърз резултат, който идва след двайсет минути. Ако той покаже доброкачествено образование – окей. Ако се окаже обаче, че е злокачествено, се продължава с операция, за да се изреже туморът. Защото така или иначе си влязъл в болницата за биопсия. И ме оперираха... Да. Предния ден графикът ми беше запълнен със задачи и срещи. Вечерта се обадих да ги отменя и отидох в болницата. Всъщност не при всички се развива така. Има други хирурзи, други болници, които предпочитат да изчакат. Когато вземат биопсия, минават две седмици и чакат бавните резултат. През това време жените могат да осмислят какво се случва, да проверят за някакви опции, да вземат някакви решения. Аз обаче не знаех тези подробности. Просто послушах лекаря, при който се паднах. Иначе в болницата ми беше много странно. Казах си, че не мога да съм тука, че не съм от тия. Не си взех нито пижама, нито чехли. Не знам защо. Просто се държах като диваче  Животът някак си се намества. Всеки си има различни представи и различни слаби места. Аз винаги съм считала, че цялото време на света е мое. Не можех да върша под натиск творчески задачи. Исках да чувствам, че имам много време да свърша нещото. Сега разбрах, че нямам цялото време на света. Може би даже имам по-малко, отколкото съм си мислила. Преосмислих нещата, усещането ми за време се промени и получих вътрешна засилка да си върша нещата, без да имам нуждата от предишно усещане за много време. Не. Туморните клетки бяха тръгнали по лимфните възли. Това не се води за разсейка, но все пак е вид разсейка. В такива случаи се налага да се подлагаш на химиотерапия, лъчетерапия. Курсовете химиотерапия за рак на гърдата са през 21 дни са и са между четири и осем курса, зависи как преценят лекарите. За това отива около половин година. После един месец има лъчетерапия. Така че с операциите и с всичко, както и с тази слабост, в която изпадаш от цялото лечение, си отива около една година. Една година извън живота. Опитах се да не загубя това време. Пишех и се опитвах да правя някакви неща. От друга страна човек не може да прецени кое е загуба и кое е печалба. Загубил си една година физически, но психически може би си израснал за много повече. Близките са много стресирани. Общото настроение е, че вече си пътник за оня свят. Което не е така. Много хора оцеляват и живеят дълги години. Но ние сме по-песимистично настроена нация и изведнъж си мислиш най-лошото. Майките много реват. А какви въпроси не трябва да задават Въпросът: \"Добре ли си?\" Защото е очевидно, че не си добре. Какво да отговориш? \"Как си? Какво правиш?\" Нищо, седиш на дивана и гледаш в една точка. Отговарях им: \"Не знам, не ме питайте!\" А има много начини, по които близките могат да помогнат Просто могат да попитат: \"С какво мога да ти помогна?\" Определено е за близките. В книгата се описват емоциите, мислите и вътрешните преживявания на хората, които преминават през диагнозата и лечението. И да го четат такива хора – това те си го знаят. Могат да ползват \"Годината на седемте химии\", ако им липсва човек, с когото да споделят. С книгата все едно споделяш, все едно си говориш с жени в твоето положение. Това е полезно. Но по-скоро се опитах да разкажа на хората през какво преминаваме. За да знаят защо мълчим, защо ревем, защо изпадаме в кризи. Защо не могат да ни угодят. Отначало си записвах собствените мисли, собствените усещания в различните моменти. Правех го, защото ми действаше терапевтично и защото си мислех, че някога за нещо може да потрябват тези записки, а след време едва ли ще си спомням нещата толкова ясно. А те потрябваха по-скоро, отколкото си представях. Но и не си мислех, че толкова скоро мога да застана отстрани и да запиша всичко това цялостно. На мен лично книгите винаги са ми действали. И писането, и четенето. Когато искам да знам нещо, търся книга. Когато искам да съм в някакво настроение, чета книга. За мен книгата е лекарство. Изкарах си лечението в София и съм се виждала основно със софийски жители – тук не усетих да има стигма. Но разбрах, че в някои градове в провинцията има. Хората се притесняват да кажат, крият се, стоят си вкъщи. Преживяват всичко сами. Което е много тежко. Другата цел на книгата, освен близките и болните, са здравите. Ако човек пресметне, ме с едни 40-50 лв. за преглед и с едни два часа, които ще отдели веднъж годишно, за да отиде на профилактичен преглед, може да си спести всички тези истории, през които преминават героите на книгата Значи книгата е постигнала голяма цел. Само като си кажеш: \"Нищо не ми коства, а ще ми спести толкова много\". Защото ако чрез профилактика навреме откриеш някакво раково заболяване, което е в ранен стадии, няма да минаваш през химиотерапия, а тя е най-тежкото от цялото лечение.", "date": "2018.11.04", "title": "Петя Накова, писател: За мен книгата е лекарство"}
{"url": "https://www.dnevnik.bg/sport/2018/11/04/3339465_lebron_djeims_vduhnovi_leikurs_za_trudna_pobeda_kato/", "text": "Леброн Джеймс и неговият \"Лос Анджелис лейкърс\" постигнаха четвърта победа от девет мача в Националната баскетболна асоциация (НБА). \"Езерняците\" надвиха \"Портланд трейлблейзърс\" със 114:110 като гост в зала \"Мода сентър\". Тимът на Джеймс остава с отрицателен баланс, но вече играе далеч по-добре от първите си срещи. Именно Джеймс беше най-резултатен за победителите и завърши с 28 точки. Крилото реализира девет от 20-те си стрелби, включително една от пет от зоната за тройката. Джеймс добави пет борби и седем асистенции, както и два чадъра. С \"дабъл-дабъл\" 17 точки и десет борби се отчете гардът Рейджън Рондо. С двуцифрен актив завършиха още Кайл Кузма (12 точки), ДжаВейл Макгий (12 точки) и Джош Харт (11 точки). Най-голямата преднина, която \"Лейкърс\" натрупа в мача беше 20 точки. Това се случи след силна трета четвърт. На почивката \"Портланд\" водеше с една точка, но в третата четвърт Джеймс и компания реализира 32 точки срещу само 16 за домакините, което се оказа ключово. В заключителните 12 минути \"Портланд\" вкара 37 точки срещу 26 за гостите. За \"Блейзърс\" гардовете Сиджей Маккълъм и Деймиън Лилард вкараха по 30 точки. Тимът остава с шест победи и три загуби, като е пети в Западната конференция. \"Лейкърс\" е десети. В дербито на Източната конференция \"Филаделфия 76ърс\" победи \"Детройт пистънс\" със 109:99 в своята \"Уелс фарго сентър\". Домакините взеха шести успех в първите си десет мача, благодарение на много силна игра на центъра Джоел Ембийд. Роденият в Камерун баскетболист завърши с \"дабъл-дабъл\" – 39 точки и 17 борби. Ембийд реализира десет от 18-те си стрелби от игра, една от които от тройката. Той застана 23 пъти на наказателната линия, като вкара 18 от стрелбите си. Центърът добави още една асистенция и два чадъра. В последните си две срещи Ембийд вкара общо 80 точки,добавяйки 30 борби и шест чадъра. Звездата на \"Сиксърс\" се присъединява към Уилт Чембърлейн, Елгин Бейлър и Уолт Белъми, които са единствените баскетболисти в историята на НБА със седем мача с 30 точки и 10 борби в първите десет двубоя на тима си за сезона. Джей Джей Редик добави 16 точки за \"Филаделфия\", а Майк Мускала – 14. Бен Симънс завърши с девет точки, пет борби и пет асистенции. За \"Детройт\" много силен мач изигра Блейк Грифин – 38 точки, шест асистенции и 13 борби. Усилията на крилото обаче не бяха достатъчни.", "date": "2018.11.04", "title": "Леброн Джеймс вдъхнови \"Лейкърс\" за трудна победа като гост"}
{"url": "https://www.dnevnik.bg/bulgaria/2018/11/04/3339469_chujdeni_kandidatstvashti_za_bulgarsko_grajdanstvo/", "text": "Още през 2014 г. по сигнали на двама зам.-министри на правосъдието, Върховната касационна прокуратура е правила проверка в  схемите за придобиване на българско гражданство, установила е нередности  най-вече около издаването на удостоверенията за български произход, но разследването е останало без последствия. Това обявиха днес пред Би Ти Ви и БНР подавалите сигнали зам.-министри Илия Ангелов (от кабинета на Пламен Орешарски) и Петко Петков, поел след това поста и бил в служебния кабинет и след това във второто правителство на Бойко Борисов. Фалшиви удостоверения за български произход И двамата отбелязаха едни и същи нередности, които ясно показвали, че става дума за корупционна схема - част от чужденците са получавали удостоверения за български произход, без да има реални доказателства за това. \"С очите си съм виждал удостоверение на лице, което поне на снимката далеч не изглеждаше от български произход, а по-скоро от арабски\", заяви пред БНР Петко Петков. Удостоверенията са придобивани единствено въз основа на нотариално заверена декларация, в която чужденецът сам заявява, че има български произход. А на базата на тези удостоверения вече е достатъчно основание да се даде гражданство. \"Нямам доказателства за взимани подкупи, но корупцията е единственото възможно обяснение\", заяви Петков. \"Наред с молбите, които представяха кандидатстващите за българско гражданство, те трябваше да представят и документ, удостоверяващ българско гражданство. Този документ се издава от Държавната агенция за българите в чужбина (ДАБЧ), но има условие, че това трябва да е подкрепено с факти и обстоятелства, тоест това българско гражданство трябваше да се докаже. От ДАБЧ обаче представяха само акт за раждане и нотариално заверена декларация за българско самосъзнание\", коментира пък Илия Ангелов пред Би Ти Ви. Сегашната акция Петков заяви, че още по сигнали на предшественика му е била започнала проверка ва Върховната касационна прокуратура през 2014 г., а след това и лично той е подавал сигнали до главния прокурор и компетентните институции. В отговор на въпрос той каза: \"Разбира се, че е трябвало работата да продължи и въпросът защо чак сега се прави, е основателен. Можем да открием съвсем други подбуди от тези да се разкрие една корупционна схема. Ситуацията в управляващата коалиция, поне на мен като гражданин, ми изглежда такава, че трябва да се осигури балансьор между господата Волен Сидеров и Валери Симеонов и господин Каракачанов, който е част от Обединените патриоти, е най-възможния балансьор, а всички погледи в момента заради това разследване са насочени към него. Напълно е възможно чрез това разследване да не се търси разкриване на обективната истина, а да бъдат държани политическите фигури в някаква форма на зависимост\", отбеляза Петков. Адрес на ВМРО Петков изложи и част от констатираните нередности в доклада на ВКП от 2014 г. В този доклад на ВКП, доколкото си спомням, а аз си спомням ясно, се отбелязваше, че множество кандидати за гражданство и предимно тези, които не разполагаха за документи за произхода си, бяха дали един и същи адрес за кореспонденция в България, разказа бившият зам.-министър . И този адрес беше адресът на ул. \"Пиротска\", където е и централата на ВМРО . \"Това иде да покаже, че  тази партия да има интереси в гражданството , макар тя да не го отрича изобщо\", заключи Петков. \"Ние направихме всичко, което можахме, сезирахме прокуратура, институции. Единствено Народното събрание направи временна парламентарна комисия, която да разследва защо българите зад граница имат спънки в придобиването на гражданство. И отбивахме атаки защо саботираме процесът на придобиване на гражданство. Не можем да накараме прокуратурата да разследва, ние можем само да я сезираме. Нямаше политическа воля тогава да се разследва тази схема\", каза още той.", "date": "2018.11.04", "title": "Чужденци, кандидатстващи за българско гражданство, давали адреса на ВМРО за своята кореспонденция"}
{"url": "https://www.dnevnik.bg/sviat/2018/11/04/3339459_danuci_vurhu_robotite_shte_zapaziat_rabotnite_mesta/", "text": "Американският милиардер Бил Гейтс, основател на \"Майкрософт\", очаква в бъдеще данъчната система да се промени с въвеждането на специални данъци върху роботите, които да позволят запазването на работните места на хората, предаде ТАСС, цитирайки интервю за в. \"Никей\", съобщи БТА. \"Благодарение на идеята, че роботите ни помагат да произвеждаме повече стоки и услуги с участието на по-малко хора, ние спряхме да определяме работата като единственото, за което сме се родили\", заявява Гейтс, като отбелязва, че това поставя въпроса за прекарването на освободилото се време. \"Разбира се, аз не казвам, че трябва изкуствено да забавяме процеса на автоматизация\", подчерта милиардерът. Според него обаче не бива да се стига до пълно изместване на хората от работните им места. \"Основната идея на данъчното облагане е, че можете да облагате капитала или работната сила, а роботът е вид капитал. Сега има редица данъци върху работната сила, например подоходния, но с времето хората ще искат да стимулират създаването на работни места, вероятно ще имаме различни отчисления и субсидии, за да се повиши търсенето на обикновени сътрудници\", смята милиардерът. Според него в бъдеще ще нараства данъчното облагане на капитала и друго имущество, включително роботите. Това няма да изисква забрана на производството на човекоподобни роботи и организацията на производството, в което участват. Системата за данъчно облагане обаче ще бъде структурирана така, че предприемачите да искат да разгледат възможността да наемат хора. \"В момента системата фактически ни тласка в обратната посока\", посочи основателят на \"Майкрософт\".", "date": "2018.11.04", "title": "Данъци върху роботите ще запазят работните места вбъдеще, смята Бил Гейтс"}
{"url": "https://www.dnevnik.bg/politika/2018/11/04/3339471_raboteshti_pensioneri_shte_triabva_da_napusnat_mvr/", "text": "Общо 250 служители ще трябва да напуснат МВР от следващата година, ако проектозаконът за бюджета за 2019 г. бъде приет в предложения вид. С текстове в преходните и заключителните разпоредби се правят промени в Закона за държавния служител. Министърът на вътрешните работи Младен Маринов обясни пред БНР, че тези служители са на административни длъжности. Всяко по-сериозно оттегляне на служители от структурата ще доведе до известни затруднения, каза той, но обяви, че не са верни разпространяваните информации, че текстовете ще засегнат 5 хил. души. За 2019 г. бюджетът на МВР се увеличава до 1.5 млрд. лв. Маринов посочи, че се предвижда да се купят поне триста електрошокови \"пистолети\" в помощ на групи в областните дирекции на МВР. В някои от тях вече имало такива уреди. На въпрос дали догодина няма да има проблеми с доставката на униформи на полицаите Маринов обясни, че по принцип има проблеми с обществените поръчки за доставката им заради множеството обжалвания. Коментира, че полицията ще продължи да прилага еднакво закона имайки предвид агресията срещу полицаи в ромски квартали. Такъв случай имало и през изминалата нощ в село край Ботевград.", "date": "2018.11.04", "title": "Работещи пенсионери ще трябва да напуснат МВР, предвижда проектобюджетът за 2019 г."}
{"url": "https://www.dnevnik.bg/sport/2018/11/04/3339475_vuv_vodata_za_157_dni_-_kak_ros_edjli_obikoli/", "text": "Екстремният спортист Рос Еджли завърши успешно амбициозното си начинание да обиколи границите на Великобритания с плуване без да излиза от водата. Англичанинът се зае с това в началото на юни и 157 дни по-късно завърши, за да стане първият с подобно постижение в историята. Разстоянието е 2000 мили (3218 километра). Той споделя, че е плувал по 12 часа на ден. По време на приключението си Еджли успя да се запази от болести и контузии. Той споделя, че единствените пъти, в които спира са заради силни ветрове и големи вълни. Начинанието на 33-годишния екстремен спортист започна на 1 юни от крайбрежния град Кент, а над 300 доброволци се включват, за да му помагат в определени етапи от опита за рекорд. На 14 август той   постави нов световен рекорд за най-дълъг престой във водата без досег със сушата . Той задмина с един ден досегашното върхово постижение - на французина Беноа Леком от 1998 г. в Атлантическия океан.В рамките на 74 дни Едлиж преплува 1100 мили (1770 км). Еджли прекара общо 23 седмици във водата, като разстоянието изминато от него се равнява на преплуване на Ла Манша 100 пъти или 64 373 пъти на басейн с олимпийски размери. Прочетете  тук кой е  екстремният спортист Рос Еджли, който впечатлява с постиженията си.", "date": "2018.11.04", "title": "Във водата за 157 дни - как Рос Еджли обиколи Великобритания с плуване"}
{"url": "https://www.dnevnik.bg/kultura/2018/11/04/3338324_idva_vremeto_za_nai-dobroto_ot_suinga/", "text": "Новогодишният музикален фестивал в НДК отдавна е неизменна част от празничните преживявания на софиянци, затова организаторите му се стараят да ни предложат най-добрите европейски и световни инструменталисти, певци, камерни ансамбли, оркестри с водещи постижения в класическата музика и джаза. Тази година 32-то издание ще бъде открито на 5 декември (20 ч. зала 1) с берлинския Swing Dance Orchestra с диригент – създателя му Андрей Хермлин, който свири в най-престижните концертни зали на Германия и по света. В програмата си са подбрали \"Най-доброто от суинга\", затова и така са я нарекли –  . 80 минути ще бъдем с музика от репертоара на Бени Гудман, Глен Милър, Франк Синатра, Луис Армстронг, Пол Уайтман, Каб Калоуей, Джими Лансфорд, Томи Дорси, Ела Фицджералд, които ще ни пренесат в бална зала на хотел в Ню Йорк, някъде там – към края на 30-те години на миналия век.  Оркестърът ще ни предложи не само възраждане на този стил с оригиналния му звук (най-често само акустично, без усилване), но и атмосфера в цялост – с автентични външни атрибути: инструменти, пултове от този период, лентови записи, ретро микрофони, облекла на музикантите (от панталони с басти до прическата и рамките на очилата). Ще преживеем ретро пътуване с класиката в жанра на известни американски суинг формации. Андрей Хермлин (фронтменът) първоначално създава квинтет – Swing Dance Band, през 1986 г. Формацията от петимата музиканти експериментира, като основната им цел е музиката да звучи автентично. Започват скромно, с репетиции в гаража на родителите на Хермлин. Любопитно е, че във Висшето училище по музика \"Ханс Айслер\"– Берлин, където учи пиано, той се проваля на изпита точно в раздела \"Суинг\" (взима го при втория си опит). Първият им концерт е през пролетта на 1987 г. в \"Клуб на младите строителни работници\", а целият им репертоар е от около 15 заглавия, само. Няколко години по-късно – вече с автентични костюми, китарист и певица (омъжената за лидера-двигател Бетина Лабе) - бендът свири на по-големи балове и събития. В края на 95-а групата се преименува на Swing Dance Orchestra, с включена духова секция, а аранжиментите подражават звука на големите американски суинг формации. Което им дава самочувствие, през лятото на 1999 г., след усилена подготовка, да пътуват до Америка. Първият им концерт там е високо над покривите на Манхатън – в ресторанта на Световния търговски център Windows of the World – вече несъществуващо място. Оттогава групата се появява често по телевизията, издава 15 албума (\"Live in New York и \"Концерт 1938 на Бени Гудман\" са само едно от доказателствата за развитието им), участва във филмови продукции и прави турнета в Хонг Конг, Брюксел, Цюрих, Лондон, свири в Ню Йорк – Rainbow Room, в легендарния хотел \"Пенсилвания\", в \"Лятна нощ на суинга\" на Линкълн Плаза... 2004-а оркестърът участва във фестивала \"Глен Милър\" в Кларинда, Айова, родния град на музиканта-диригент-композитор.  Днес репертоарът им е обогатен и с нов, скрит или неизползван за записите през 60-те години на миналия век. В създадения като многонационален оркестър в биг бенд формат Swing Dance Orchestra свирят всичките петима от първата банда. А през лятото на 2003 година се присъединява и групата от петима певци Skylarks, избрани с кастинг. Вероятно не само защото са мотивирани и талантливи, а защото, до най-малкия детайл автентично представят репертоара на вокалните групи от епохата на суинга, според оригиналните аранжименти. ", "date": "2018.11.04", "title": "Идва времето за \"Най-доброто от суинга\""}
{"url": "https://www.dnevnik.bg/skorost/2018/11/04/3338620_fotorazkaz_da_se_nasladish_na_esenta_sus_stil/", "text": "Тази година есента изглежда е решила да компенсира лошото време в началото на лятото и сезонът за пътуване под открито небе се удължи. Това може да стане велосипед, мотопед или мотоциклет, но лично аз предпочитам кабриолета. Причината? Дава възможност бързо да се окажеш на топло и сухо, ако време се развали или разходката твърде много се удължи.", "date": "2018.11.04", "title": "Фоторазказ: Да се насладиш на есента със стил"}
{"url": "https://www.dnevnik.bg/photos/2018/11/04/3339002_fotogaleriia_muzeiat_na_otvratitelnite_hrani/", "text": "В Малмьо, Швеция беше открит нов музей Disgusting Food Museum (Музеят на отвратителните храни), той е създаден от Самуел Вест, клиничен психолог. В музея ще бъдат изложени 80 експоната от целия свят, които ще покажат малка част от различните култури на хранене. Целта на екипа на музея не е само да покаже културното разнообразие на храната по света, но и да накара хората да се замислят докъде стигат възможностите за приемане на нови вкусове. Морското свинче е деликатес в Перу.", "date": "2018.11.04", "title": "Фотогалерия: Музеят на отвратителните храни"}
{"url": "https://www.dnevnik.bg/bulgaria/2018/11/03/3333903_vnimanie_vnimanie_i_kakvo_oshte_kazva_glasut_ot/", "text": "Ако се чудите какво може да последва след като чуете гласа от сирените с думите: \"Внимание! Внимание! Внимание!\", то със сигурност не сте единствените. Гъгнивият мъжки глас с бавен, но неотчетлив изговор в продължение на няколко минути отправя предупреждения, но гражданите остават в недоумение за какво. \"Дневник\" провери какво е съдържанието на посланията, как работи системата, защо е нужна и колко струва. Изграждането на системата за ранно предупреждение започна в края на мандата на тройната коалиция, когато имаше Министерство на извънредните ситуации. Идеята е тя да предупреждава гражданите за възможни опасности - пожари, радиоактивно или друго замърсяване, природни бедствия. Оттогава до днес освен че се пускат всяка година на 2 юни в памет на Ботев и на загиналите за свободата на България, в десет града и два пъти в годината - през април и октомври, те огласят улиците и площадите за проверка на звука им. В София, Бургас, Варна, Пловдив, Пазарджик, Русе, Плевен, Монтана, Смолян, Кърджали и в 30-километровата зона за неотложни и защитни мерки на АЕЦ \"Козлодуй\" системата \"говори\", тъй като е изградена с електронни сирени. В останалата част от страната се използват звукови устройства от електромеханичен тип, които са с централизирано (по мрежата на БТК) или местно задействане. Те се разбира от отговорите на МВР на запитване по Закона за достъп до информация. Сигналите са два вида. Националният сигнал за тревога и за край на тревогата е придружен с гласови съобщения, а сигналът за въздушна опасност и отбой от въздушна опасност е само акустичен. Гласовата информация включва предварително записани съобщения - единни за страната - за вида опасност, и последващи съобщения за конкретната ситуация. Предварително записаните съобщения се излъчват неколкократно във вида: \"Внимание! Внимание! Внимание! Опасност от .......! Опасност от ........! Опасност от .........!\". Основните видове опасности са: наводнение; пожар; химическо замърсяване; биологично замърсяване; радиоактивно замърсяване; ураган; снежни бури, снегонавявания и обледявания. Последващите гласови съобщения на живо за конкретната ситуация съдържат информация за характеристиките на бедствието - произход, мащаби, прогноза за развитие и указания за поведение и действия на населението. След края на бедствената ситуация се излъчва неколкократно гласова информация с предварително записано съобщение във вида: \"Внимание! Внимание! Внимание! Край на тревогата! Край на тревогата! Край на тревогата!\", като при необходимост се излъчва и допълнителна информация. а в останалите областни градове по един или двама служители на дирекция \"Комуникационни и информационни системи\" (КИС) на МВР. На национално ниво ранното предупреждение и оповестяване при бедствия и въздушна опасност се извършва от оперативните дежурни служители, в Националния оперативен център на пожарната или в Оперативните центрове на регионалните ѝ дирекции, които са на 24-часов режим на работа. Служителите са преминали обучение за работа със системата, като се осигурява минимум по един служител на дежурство в 29-те оперативни центъра. За да се чува системата в целия град, още при проектирането ѝ е било извършено акустично планиране с лицензиран софтуер, при което се отчита типът и височината на сградите, релефните особености и т.н., на базата на което се определя необходимият брой и гъстота на крайните акустични устройства (сирените). Две са подсистемите за ранно предупреждение и оповестяване. Едната е предназначена само за органите на изпълнителната власт и на съставните части на Единна спасителна система. Тази система се използва за индивидуално предупреждение и се използва непрекъснато при свикване на Национални, областни щабове, части на Единната спасителна система, доброволни формирования и др. Другата подсистема е известната на всички сиренна система. Тя е предназначена за едновременно предупреждение и оповестяване на големи групи хора на определена територия. Сиренната система се използва на областно ниво съгласно областните и общинските планове за защита при бедствия като при наводнението в Мизия през 2014 г., например, и всяка ситуация по преценка на местния ръководител. Системата е изградена в периода 2008-2009 г. и Техническата ѝ поддръжка се извършва от служители на дирекция \"Комуникационни и информационни системи\" (КИС) на МВР. До момента за поддръжката на системата са похарчени над 4 млн. лв. без заплатите на служителите. За доставка на резервни части и акумулаторни батерии, за които се провежда обществена поръчка в момента, са предвидени 337 500 лв. За телекомуникационна свързаност са давани по около 450 хил. лв. годишно. Заплатите на служителите са според правилата за заплатите на администрацията и полицаите по Закона за МВР.", "date": "2018.11.04", "title": "\"Внимание, внимание\" и какво още казва гласът от сирените"}
{"url": "https://www.dnevnik.bg/bulgaria/2018/11/04/3339478_12_dushi_sa_arestuvani_zaradi_suprotiva_i/", "text": "                        12 души са били арестувани снощи от органите на реда в Ботевград, след като са оказали съпротива и неподчинение на полицейски служители, съобщиха от МВР. Снощи към 22.30 ч. екип на жандармерията се е отзовал на сигнал за силна музика и нарушаване на нощната тишина в с. Врачеш, ботевградско. Един от обитателите на адреса – 35-годишен мъж, категорично отказал да предостави личната си карта за проверка, оказал неподчинение и блъснал полицай на земята. Пристъпвайки към задържането му, служителите на реда били заобиколени от агресивна тълпа от около 30 души, които по всякакъв начин опитали да осуетят изпълнението на служебните им задължения, съобщават от вътрешното министерство. За да не се допусне ескалиране на напрежението и с цел овладяване на ситуацията, се е наложило използването на помощни средства – предупредителен изстрел във въздуха с гумен патрон и лютив спрей. След разпръсване на тълпата и възстановяване на обществения ред, мъжът – криминално проявен, е задържан в полицейския арест в рамките на 24 часа. Предстои в днешния ден с прокурорско разпореждане, мярката му за задържане да бъде удължена до 72 часа. В хода на предприетите допълнителни оперативно-издирвателни действия към момента са задържани още 11 души, един от които – активен участник в конфликта. По случая е образувано досъдебно производство за едро хулиганство, а действията по разследването продължават под наблюдението на Районна прокуратура- Ботевград.", "date": "2018.11.04", "title": "12 души са арестувани заради съпротива и неподчинение на полицейски служители"}
{"url": "https://www.dnevnik.bg/bulgaria/2018/11/04/3339482_v_niakolko_grada_grajdani_protestirat_sreshtu_cenata/", "text": "Над 150 автомобила потеглиха от Благоевград на протестно автошествие срещу високите цени на горивата и лошото им качество. То премина по централните булеварди и излезе на международния път Е-79, съобщи БНР. Пътят към \"Кулата\" бе блокиран за известно време между Благоевград и Симитли, а впоследствие там се образуваха километрични опашки. Протестът е масов и е не само срещу скъпите горива, а срещу поскъпването на данъците на колите, застраховката \"Гражданска отговорност\", електроенергията и водата, споделят участници. Според хората, увеличението на доходите е несъразмерно с това на разходите. Организаторите от Съюза на българските транспортни работници твърдят, че се подготвя по-голям протест в София. Някои шофьори недоумяваха защо колите с газови уредби също трябва да плащат по-висок данък, тъй като отделят значително по-малко емисии. Очаква се след тунел \"Железница\" автошествието да спре, а хората да излязат от колите си и да започнат да пресичат главен път е-79, с което ще бъде извършена и фактическата му блокада. Десетки шофьори от Ямбол и Сливен се включиха в протестното шествие срещу цените на горивата. Над 100 автомобила с развети трибагреници, черни знамена и надути клаксони преминаха по ямболските улици. Хората заявиха, че протестират не само заради поскъпването на горивата, но и на застраховката \"Гражданска отговорност\" на автомобилите. Протестиращите подкрепиха искането на майките на деца с увреждания, вицепремиерът Валери Симеонов да подаде оставка. Протестиращите за кратко блокираха движението по пътя Ямбол - Сливен. Протестиращи срещу високите цени на горивата блокираха пътя за автомагистрала \"Тракия\", съобщи агенция \"Фокус\". В шествието участват над 50 автомобила и около 150 души. Повече от 10 полицейски патрула охраняват протеста. Преди началото на протеста на част от водачите бяха връчени предупредителни протоколи да не нарушават закона за движение по пътищата и обществения ред. В събота протести имаше в Добрич, Стара Загора и Монтана.", "date": "2018.11.04", "title": "В няколко града граждани протестират срещу цената на горивата"}
{"url": "https://www.dnevnik.bg/citat_na_deniia/2018/11/04/3339638_citat_na_denia_misliat_che_imat_mishok_sreshtu_sebe_si/", "text": "Това заяви вицепремиерът и лидер на ВМРО Красимир Каракачанов в предаването на Канал 3 \"Беновска пита\" по повод  арестите за корупция в агенцията за българите в чужбина , придобиването на българско гражданство и твърдения, че ВМРО се е възползвала от тези схеми. На въпрос дали не си носи пистолета, след като обяви, че ще се гръмне на столичен площад, ако се докаже, че се е облагодетелствал от подобни схеми, Каракачанов заяви:  И на няколко пъти пак заяви, че ще съди тези, които отправят твърденията за незаконно финансиране на ВМРО и лично на него. Вече бил наел и адвокати. Каракачанов допълни, че бившият шеф на дирекция \"Българско гражданство\" в Министерството на правосъдието  Катя Матева, която отправя обвиненията , е била дисциплинарно уволнена от министерството, след като не е вписала съдебни решения за даване на българско гражданство и е прикрила документи и досиета на кандидатствалите.", "date": "2018.11.04", "title": "Цитат на деня: Мислят, че имат мишок срещу себе си. Но това още повече ме амбицира"}
{"url": "https://www.dnevnik.bg/sviat/2018/11/04/3339641_efektut_na_zvezdite_kak_politicheskiiat_im_aktivizum/", "text": "За американската поп култура не е нечувано звездите да проявяват публично политическите си предпочитания. Бионсе и Джей Зи  горещо подкрепяха Барак Обама; практически целият Холивуд е в опозиция на Тръмп. Но една кънтри певица от Тенеси запазваше упорито мълчание по темата, дотолкова, че бе се превърнала в икона на крайнодесни, които я припознаха като своя идеал за жена. Става въпрос за  Тейлър Суифт , която преди седмици обяви, че ще гласува за демократите на междинните избори. 48 часа по-късно над 160 000 души се бяха регистрирали, за да подадат гласа си – в сравнение с 56 669 за целия август, сочат данни на Vote.org, цитирани от \"Вашингтон пост\". В последната седмица преди междинните избори Доналд Тръмп се изправи пред друг опонент от света на шоубизнеса –  Опра Уинфри , която в началото на годината разпали спекулации, че може да се кандидатира за президент през 2020 г. И двамата тръгнаха на обиколки във важни за вота щати. Уинфри се появи в Джорджия, за да застане зад Стейси Ейбръмс, която иска да стане първата чернокожа жена – губернатор на щат. Как \"ефектът на звездите\" може да се пренесе на политическата сцена? След загубата на Хилъри Клинтън, която се радваше на широка холивудска подкрепа, на дневен ред излезе въпросът дали знаменитостите не дразнят хората от други щати, като им казват как да гласуват. Така че този път стратезите залагат на друго – звезди, които агитират в своите родни места, пише агенция \"Ройтерс\". \"Стане ли въпрос за местни избори и известни личности, които са свързани с тях, това не вреди\", коментира Хана Линкънхоукър, стратег в агенцията за таланти ICM Partners и основател на ICM Politics. Утре пък други холивудски лица, сред които  Джейн Фонда , Джулия Луис-Драйфус и Ейми Шумър, ще участват в интернет телетон, за да призовават младите хора да гласуват. Двучасовият \"Телетон за Америка\", създаден от комика Бен Глайб, ще бъде излъчен в понеделник вечерта от 21 ч. северноамериканско източно време в \"Ютюб\", \"Фейсбук\" и на страницата на платения телевизионен канал \"Комеди сентръл\", заявиха организаторите. За разлика от традиционните телетони този няма да набира финансови средства. Вместо това зрителите ще бъдат призовани да се обадят на телефони, на които ще отговарят известни личности, и да обещаят, че ще гласуват на изборите на следващия ден. Над 50 актьори, комици и звезди от \"Ютюб\" ще участват, включително Джъд Апатоу, Челси Хендлър и Олга Кей. В телевизионната програма ще има изпълнения на живо, комедия, музика, предварително записани материали и информация за това как да се подаде бюлетина. Изборният телетон е обявен като безпартиен. Подкрепя се от \"Когато всички гласуваме\", неправителствена организация, създадена по инициатива на бившата първа дама Мишел Обама, чиято цел е да насърчава гласуването.", "date": "2018.11.04", "title": "Ефектът на звездите: как политическият им активизъм може да повлияе на вота в САЩ"}
{"url": "https://www.dnevnik.bg/sport/2018/11/04/3339626_hachanov_shokira_djokovich_na_mastursa_v_parij_i/", "text": "Руският тенисист Карен Хачанов спечели титлата от сериите \"Мастърс\" в Париж след победа над Новак Джокович със 7:5, 6:4 за час и 39 минути. Дебютантът във финали от най-високата категория на АТП не показа никакви притеснения срещу сърбина, който от понеделник  се завръща на върха в световната ранглиста . Джокович беше далеч от нивото си в  полуфинала срещу Роджър Федерер . След изтощителната тричасова битка в предишния ден носителят на 14 титли от Големия шлем изгледаше изцеден физически. Джокович даде всичко от себе си, но не успя да вземе пета титла във френската столица. Хачанов пък остава стопроцентов във финали в своята кариера. Дотук той е участвал в четири финала при професионалистите и е печелил всеки от тях. Титлата е четвърта за него, 18-ият в света триумфира през 2016 г. в Чънду и през този сезон в Марсилия и Москва. По пътя си към титлата Хачанов, който започна още от първия кръг, отстрани четирима играчи от топ 10. Руснакът се справи последователно с Джон Иснър в три сета, Александър Зверев с 6:1, 6:2 и Доминик Тийм 6:4, 6:1 за едва 72 минути. Двамата се срещнаха едва за втори път. Първият им мач беше на \"Уимбълдън\", когато  Джокович победи с 6:4, 6:2, 6:2 в осминафинален сблъсък . Джокович не успя да добави към четирите си титли през годината. Във втората половина от сезона той взе \"Уимбълдън\" и US Open, както и два трофея от \"Мастърс\" – Синсинати и Шанхай. Сърбинът изгуби едва втори финал за годината след този в \"Куинс\", когато беше победен от Марин Чилич. Освен това той остава с 32 титли от категорията 1000, като е с една по-малко от рекордьора Рафаел Надал. Двубоят сложи край на серия от 22 поредни победи на Джокович, която започна след загубата от Стефанос Циципас на канадския \"Мастърс\" през август. Сърбинът не успя да запише своя 50-и успех за сезона и остава с баланс 49 победи и 10 загуби. \"Това е най-голямата титла в кариерата ми. Завършвам сезона с титла, при това каква. Джокович е №1 в света, така че аз съм много доволен, че го побеждавам. Исках да завърша годината във възходяща линия, така че се опитвам да се развивам\", каза Хачанов след двубоя. Той обяви, че иска да бъде като съперника си и да печели титли като Джокович. Хачанов е първият руснак с титла от \"Мастърс\" 1000 от Николай Давиденко в Шанхай през 2009 г. В началото на мача Хачанов беше малко скован, а и изпита големи трудности при първото си подаване. Тогава Джокович стигна до точка за пробив, но младият руснак се справи. Руският тенисист обаче не показа никакви признаци на отстъпление и веднага върна пробива, с което всичко в сета започна отначало. Хачанов беше изправен пред много трудна ситуация в десетия гейм, когато при негов сервис Джокович поведе с 30:0. В крайна сметка с много търпение Хачанов се справи, а и в този гейм Джокович започна да диша по-тежко и показа признаци, че не се чувства добре. В крайна сметка Хачанов измъкна подаването си и след това се възползва от колебанията на по-опитния си съперник, за да го пробие за втори път и да се доближи на гейм от първия сет. Руснакът не трепна при подаването си и успя да затвори първата част със 7:5 след 57 минути игра. В първия сет той реализира три аса и макар че допусна една двойна грешка, това не му се отрази. Голямата разлика между двамата се оказаха спечелените точки при първия сервис. Хачанов взе 20 от 27 (74%), докаот Джокович едва 13 от 23 (57%). Във втория сет стремежът на Джокович да влиза в по-къси разигравания беше явен. Сърбинът вече не се движеше толкова много по-корта, а и агресивното му подаване изчезна, което допълнително улесни Хачанов. В третия гейм руснакът стигна до три възможности за пробив и след доста усилия успя да спечели подаването на съперника си. Дори и в моментите, когато изглеждаше, че ситуацията не е на страната на дебютанта във финали от \"Мастърс\", той успяваше да се справи. Джокович грешеше дори лесни топки при мрежата. Хачанов затвърди пробива и поведе с 3:1. След спечеления първи сет и ударите, които му се получаваха, Хачанов започна да играе с все по-голямо самочувствие. Той не се притесняваше да води разиграванията, докато Джокович търсеше най-кратките. Сърбинът успя да вземе своето подаване в петия гейм на нула, но така и не намираше отговор на играта на Хачанов при неговите сервис геймове. Макар и да имаше някои леки колебания, руснакът се справяше. В един маратонски седми гейм Джокович успя да се измъкне. Той нямаше енергия дори да се зарадва при големи точки, а задачата му ставаше все по-трудна заради нови три шанса на Хачанов да го пробие отново. Въпреки опитите на Джокович да се върне в мача такава възможност нямаше. Хачанов беше много убедителен в последния си сервис гейм, като даде само точка на Джокович, след което вдигна победносно ръце. След срещата Джокович обясни, че не се чувства добре, но по никакъв начин не омаловажи успеха на руския си съперник. \"Благодаря много на публиката, която ме подкрепяше през цялата седмица. Доволен съм, че стигнах до финала. Днес не се чувствах много добре, но поздравления за Карен, който направи страхотен мач. Той заслужи напълно своята титла и със сигурност го чакат още много трофеи с тениса, който показва\", каза четирикратният шампион след срещата. Хачанов също поздрави своя съперник за \"невероятното му завръщане\". \"Ти си вдъхновение за много от нас. Ти си голям шампион в нашия спорт, за мен беше чест да сме на един корт и да се съревноваваме.\"", "date": "2018.11.04", "title": "Хачанов шокира Джокович на мастърса в Париж и грабна най-голямата титла в кариерата си"}
{"url": "https://www.dnevnik.bg/sport/2018/11/04/3339645_trenyorut_na_levski_prizna_za_problem_s_vratarite/", "text": "Треньорът на \"Левски\" Славиша Стоянович остана доволен от  победата с 4:1 над \"Ботев\" (Пловдив) , но имаше и какво да добави за представнето на отбора си. Според специалиста сините са се нуждаели от убедителна победа. \"Мачът беше труден срещу добър съперник като \"Ботев\". След отпадането от турнира за Купата на България искахме да покажем, че не сме за подценяване. Трябваше ни убедителна победа и я постигнахме. Много бяха важни за нас тези три точки. Поздравявам футболистите си за показания от тях характер\", каза след двубоя специалистът. Той обясни, че не е казал нищо специално на футболистите си в 15-минутната пауза. \"Трябваше да действаме по-здраво в центъра на терена, да ограничим силните страни на съперника и се справихме\". Стоянович коментира и вратарската тема след грешката на Божидар Митрев в двубоя. В 45-ата минута той пусна топката да мине под плонжа му и \"Ботев\" да изравни. В предходните кръгове с грешки се отчете и другият вратар Мартин Полачек. \"Нека преспим, нека премислим, да обсъдя всичко с треньорите на вратарите и ще говорим за проблемите на вратата. В момента и на мен ми е трудно да отговоря на въпрос дали има криза с вратарите\", добави Стоянович, добавяйки че не знае къде са проблемите. \"Работим, за да сме все по-стабилни. Стъпка по стъпка това ще се получи още по-добре за нас. Надявам се да победим \"Черно море\" в следващия кръг\", завърши треньорът на сините.", "date": "2018.11.04", "title": "Треньорът на \"Левски\" призна за проблем с вратарите"}
{"url": "https://www.dnevnik.bg/detski_dnevnik/2018/11/02/3338979_ivan_olsen_mai_niama_da_stane_silen_ili_gumeniia/", "text": "Издателство \"Дамян Яков\" съобщи, че на пазара е вече петата поредна книжка от датския класик Оле Лун Киркегор \"Гумения Тарзан\". В нея децата между 6 и 14-годишна възраст и техните родители ще се запознаят с Гумения Тарзан. \"Иван Олсен не е особено голям. По-скоро е дребен и хилав – и не особено красив. Освен това в него няма и следа от сила, та не може да набие никого. Затова пък той самият изяжда много пердах, а понякога и му пълнят гащите с вода. Бащата на Иван се мъчи да направи от него истински мъжага. Копие на Тарзан. Само дето нищо не помага. \"Ухх – въздъхва баща му накрая, – ти си същински Гумен Тарзан!\" Така Иван се сдобива със своя прякор, но ще му трябва и една случайна среща с вещица, преди целият му свят да се обърне с главата надолу\", разказва Киркегор. Няма да издаваме повече. Преводът от датски е на Росица Цветанова.", "date": "2018.11.04", "title": "Иван Олсен май няма да стане силен, или \"Гумения Тарзан\" на Оле Лун Киркегор"}
{"url": "https://www.dnevnik.bg/sport/2018/11/04/3339653_siti_se_vurna_na_vurha_vuv_visshata_liga_s_razgrom_nad/", "text": "Манчестър сити\" записа девета победа във Висшата лига и продължава без загуба защитата на титлата си, след като разгорми с 6:1 гостуващия \"Саутхемптън\". \"Гражданите\" изиграха поредния си убедителен мач, като можеха да спечелят и по-категорично, ако не бяха многото пропуски. Два пъти за победата се разписа Рахийм Стърлинг, а по един гол добавиха Серхио Агуеро, Давид Силва и Лерой Сане. Автогол си вкара защитникът на гостите Уесли Худ. Почетното попадение за \"светците\" реализира Дани Ингс от дузпа. С добавените три точки \"Сити\" има 29 и води с две пред \"Ливърпул\". Макар да пусна гол тимът е с най-добрата защита с едва четири допуснати попадения и има най-силната атака – 33 гола. За 12-и път, откакто Пеп Гуардиола е мениджър на \"гражданите\" тимът му вкарва пет или повече гола в мач от Висшата лига. В периода от 2016 г., нито един друг отбор не го е правил в повече от шест срещи. През седмицата Гуардиола беше направил много промени в двубоя за Купата на лигата с \"Фулъм\", а в сравнение с  предходния мач за първенството , разликата беше само една – Лерой Сане вместо Рияд Марез. \"Гражданите\" започнаха много уверено и от самото начало се настаниха в половината на гостите. \"Саутхемптън\" пък предложи прибрана игра с десет души зад линията на топката, като единствено Нейтън Редмънд опитваше да гони дългите подавания. До петата минута \"светците\" играеха епизодично с топката и притежанието беше 70 на 30 в полза на \"Сити\". Резултатът не закъсня и само минута по-късно \"гражданите\" успяха да открият. Топката се задържа трайно в наказателното поле на гостите, тя стигна до Сане, който реши да стреля. В опита си да изчисти неточния удар централният защитник Уесли Худ я вкара в собствената си мрежа. За холандеца това беше втори автогол от началото на сезона. Активната игра на \"Сити\" продължи и в 12-ата минута Серхио Агуеро удвои. Той се разписа след подаване на Рахийм Стърлинг, пращайки топката в мрежата зад Алекс Макарти за втори път. Аржентинецът отбеляза своя 150-и гол във Висшата лига, като едва осем други играчи имат подобно постижение. Агуеро е един от тримата, които са го правили с екипа на един отбор (заедно с Тиери Анри и Уейн Рууни). Нападателят на \"гражданите\" стигна 150 гола в 217 срещи за първенство. Единствено Алън Шиърър (212) го е правил за по-малко двубои. Двата ранни гола стъписаха футболистите на Марк Хюз и те така и не се отърсиха. \"Сити\" продължи да доминира, а \"Саутхемптън\" да се отбранява, но без особен успех. В крайна сметка \"Сити\" бързо стигна до трети гол, дело на Давид Силва. Капитанът на \"гражданите\" се разписа с удар от въздуха след нови лоши действия на \"светците\" в тяхното поле. Топката не беше изчистена дълго време, а мощният удар на Силва от въздуха се оказа неспасяем за Макарти, а асистенцията беше на Сане. Едва в 30-ата минута \"Саутхемптън\" стигна в близост до вратата на Едерсон и бързо създаде проблеми на домакините. При дълго подаване към Дани Ингс, нападателят догони топката и беше повален от бразилския вратар в наказателното поле. Съдията Лий Мейсън веднага посочи бялата точка, а потърпевшият се разписа от 11-те метра. Това беше първи случай, в който \"Сити\" допуска гол след серия от 630 минути във Висшата лига. За последно \"гражданите\" получиха гол в шампионата на 1 септември при домакинството на \"Нюкасъл\". След намаляването на резултата \"светците\" успяха да се задържат в срещата около 15 минути. Тогава на терена стана нервно, имаше малко по-груби влизания и по-малко голови положения. В крайна сметка в даденото продължение на първата част Стърлинг увенча добрата си игра с гол след подаване на Агуеро. Аржентинецът открадна топката до крайната линия и я подаде към английския национал, който без проблеми се разписа. След почивката \"Сити\" намали оборотите, но продължи да доминира. \"Гражданите\" мислеха повече за предстоящия двубой с \"Шахтьор\" (Донецк) в Шампионската лига, което обаче не им попречи да действат по-добре от гостите. В 62-ата минута с мощен удар с левия крак Сане уцели греда. Пет минути по-късно обаче падна нов гол,който отново беше дело на Стърлинг. Агуеро увлече двама защитници със себе си, пусна надясно към Стърлинг и той с удар по диагонала се разписа. До края Гуардиола направи и промени, за да даде почивка на някои играчи. Сане обаче продължи да преследва попаденията и го направи в добавеното време. Германецът оформи крайния резултат 6:1 след образцова атака и удар с левия крак. Само за 15 секунди \"гражданите\" пренесоха топката от своето наказателно поле до това на съперника. Фил Фоудън овладя и пробяга почти целия терен, за да подаде на Стърлинг, а той асистира за попадението.", "date": "2018.11.04", "title": "\"Сити\" се върна на върха във Висшата лига с разгром над \"Саутхемптън\""}
{"url": "https://www.dnevnik.bg/sport/2018/11/04/3339658_kesheru_povede_ludogorec_za_osma_poredna_pobeda_s/", "text": "Лудогорец\" продължава увереното си представяне в Първа лига и постигна осма поредна победа след 4:1 над \"Етър\" като гост. Шампионите се върнаха на първата позиция, като водят с точка пред \"Левски\" и три пред ЦСКА. Най-добър за шампионите беше Клаудиу Кешеру, който вкара хеттрик. Веднъж се разписа и Марселиньо. С трите си попадения румънският нападател се изравни със Станислав Костов начело в голмайсторската листа на Първа лига с 13 гола. В \"Лудогорец\" Кешеру вече има 90 гола в 140 мача във всички турнири. Той реализира седмия си хеттрик с екипа на тима от Разград и втори срещу \"Етър\". Макар осмата поредна победа в Първа лига, \"Лудогорец\" продължи да не запазва суха мрежа. За последно тимът го стори на 26 август при 0:0 със \"Славия\". Шампионите откриха още в 20-ата минута след груба грешка на домакините. Топката беше открадната в средата на терена, Густаво Кампаняро проби мощно между трима във виолетово подаде към Кешеру, а той технично прехвърли вратаря на \"Етър\" – 0:1. Преди да бъде преполовена първата част гостите от Разград вече водеха с два гола. Левият фланг на защитата на \"Етър\" отново се оказа проблемен, от там проби Джоди Лукоки и подаде на Марселиньо, а връхлитащият бразилец се разписа. До почивката на \"Ивайло\" паднаха още два гола. В 36-ата минута \"Етър\" за пръв път успя да постави под натиск гостите, когато Светослав Дяков сбърка и подари топката на Флоран Боджадж. Той напредна и подаде за непокрития в наказателното поле Аласана Мана, който намали. Само две минути по-късно обаче \"Лудогорец\" си върна по-комфортна преднина. Това стана факт след второто попадение на Кешеру. Румънецът получи подаване от Сисиньо, Иван Скерлев се подхлъзна и за нападателя беше лесно да вкара. След почивката агресията на домакините тотално изчезна и за \"Лудогорец\" нямаше никакви проблеми да се справя лесно. В 54-ата минута крайният резултат беше оформен от Кешеру. Той получи триково подаване от Марселиньо и завърши от въздуха, като топката се отби в гредата и влетя в мрежата на Христо Иванов.", "date": "2018.11.04", "title": "Кешеру поведе \"Лудогорец\" за осма поредна победа с хеттрик срещу \"Етър\""}
{"url": "https://www.dnevnik.bg/sport/2018/11/04/3339662_chelsi_izprevari_livurpul_i_zae_vtoroto_miasto_vuv/", "text": "Челси\" победи \"Кристъл палас\" с 3:1 и продължава без загуба при новия си мениджър Маурицио Сари. Сините надделяха в Лондонското дерби с две попадения на Алваро Мората и едно на Педро. Точен за \"орлите\" беше Андрос Таунзенд. След две поредни грешни стъпки на \"Стамфорд Бридж\" (1:1 с \"Ливърпул\" и 2:2 с \"Манчестър юнайтед\"), този път футболистите на Сари бяха по-убедителни. Те взеха първи успех у дома от 15 септември. С трите точки \"Челси\" събра 27 и се изравни с \"Ливърпул\". Заради по-добра голова разлика (плюс 19 срещу плюс 16) са пред мърсисайдци и заемат втората позиция. Лидер е \"Манчестър сити\", който по-рано победи \"Саутхемптън\" с 6:1. \"Челси\" изпитваше затруднения с вкарването на гол, след като доминираше през първата част. Сините владееха топката в 77% от времето, но отправиха само един точен удар. Той все пак беше гол, реализиран от Мората. Педро отправи прострелно подаване към своя сънародник и Мората реализира с десния крак. В ситуацията защитата на \"Палас\" се ориентира само първоначално, избивайки първото подаване към Мората, но след това топката пак отиде в Педро и той асистира. През втората част гостите подходиха малко по-агресивно и в 53-ата минута успяха да изравнят. Джеймс Макартър задържа в центъра на терена и изведе зад защитата Андрос Таунзенд, а той успя да преодолее Кепа Арисабалага с удар в далечния ъгъл. След проблемите през втората част Маурицио Сари направи двойна смяна с пускането на Еден Азар и Матео Ковачич, което бързо даде резултат. Малко повече от минута след появата си на терена лидерът на \"Челси\" асистира за втория гол на Мората. Азар центрира от пряк свободен удар, защитата на \"Палас\" не успя да изчисти топката и тя отиде в Мората. Централният нападател я овладя с десния крак и мигновено стреля с левия, за да я прати зад Уейн Хенеси – 2:1. С асистенцията си Азар се превърна в едва третия футболист в историята на Висшата лига, който подава за гол в три поредни мача, влизайки от резервната скамейка. Преди него това правят единствено Томаш Раджински (\"Евертън\" през 2004 г.) и Ариен Робен (\"Челси\" през 2005 г.). В 70-ата минута след нова красива атака \"Челси\" реализира трети гол, който окончателно сломи съпротивата на гостите. Маркос Алонсо центрира прострелно отляво, Мората увлече един защитник със себе си и по този начин освободи пространство за връхлитащия Педро, който се разписа. Мората можеше да реализира и хеттрик, но в добавеното време не успя да преодолее Хенеси. Той изскочи сам срещу вратаря, но реши да го прехвърля и сгреши.", "date": "2018.11.04", "title": "\"Челси\" изпревари \"Ливърпул\" и зае второто място във Висшата лига"}
{"url": "https://www.dnevnik.bg/bulgaria/2018/11/04/3339659_za_14-i_put_protestno_shestvie_poiska_ostavkata_na/", "text": "За 14-а поредна вечер майки на деца с увреждания и подкрепящи ги проведоха протестно шествие с искане за оставката на вицепремиера Валери Симеонов заради думите му, че са кресливи, а децата им уж болни. Шествието премина ул. \"Раковски\", покрай сградата на Европейската комисия в София и завърши при НДК, съобщи Би Ти Ви. Аделина Банакиева от организаторите коментира пред БНР, че вече не разчитат на българското правителство, а единствено на европейските институции за подкрепа: \"Днес е започнало подписването на европейската конвенция за защита правата на човека. Това, в което вече сериозно се съмняваме, че речта на омразата от устата на висш държавен служител, категорично нарушава тези права и нашето правителство не взе мерки това да не се случва\", каза тя. И съобщи, че за утрешния ден ще разчитат на автомобилисти и мотористи: Очаква се моторизираното шествие да достигне утре и до централата на ГЕРБ. Около 200 българи се събраха в Хайд парк в Лондон, за да заявят подкрепата си за протеста, показа Би Ти Ви. Сред тях имаше и майки на деца с увреждания, някои от които работят във Великобритания, за да могат финансово да осигурят грижи за децата си тук.", "date": "2018.11.04", "title": "За 14-и път протестно шествие поиска оставката на Валери Симеонов"}
{"url": "https://www.dnevnik.bg/sport/2018/11/04/3339672_etiopec_i_keniika_triumfiraha_v_maratona_v_london/", "text": "Етиопецът Лелиса Десиса спечели ежегодния маратон в Ню Йорк с време 2:05.59 часа. Резултатът му в класическата дистанция от 42.195 километра е втори най-добър в историята на надпреварата в американския град Единственото постижение по-добро от това на Десиса е рекордът на кениеца Джефри Мутай (2:05.05 от 2011 г.). Надпреварата беше много оспорвана, след като първите трима се събраха в едва 27 секунди. Сънародникът на Десиса Шура Китата се задоволи със сребърното отличие на две секунди зад победителия (2:06.26). Китата изпревари шампиона от миналата година Джефри Камворор от Кения. Това е трета победа за Десиса в в големите маратони след този в Бостън през 2013 и 2015 г. Преди да триумфира в Ню Йорк етиопецът имаше три подиума – втори през 2014 г. и трети през 2015 и 2017 г. Постиженията на призьорите бяха много по-добри от тези преди 12 месеца. Тогава Камворор спечели с време 2:10.53 часа. При жените спечели кенийката Мери Кейтани, която триумфира с време 2:22.48 часа. Тя изпревари с повече три минути втората, която беше сънародничката ѝ Вивиан Чериют (2:26.02). Трета се нареди шампионката от миналата година Шалан Фланаган, която беше първата представителка на домакините от 40 години, която триуфмира в Ню Йорк. При дамите резултатите също бяха много по-добри от миналогодишните. Тогава Фланаган спечели с 2:26.53. Победителката Кейтани взима седма победа в големите маратони и четвърта в Ню Йорк (2014, 2015 и 2016). Другите ѝ успехи са в Лондон през 2011 и 2012 г.", "date": "2018.11.04", "title": "Етиопец и кенийка триумфираха в маратона в Ню Йорк"}
{"url": "https://www.dnevnik.bg/photos/2018/11/04/3339444_fotogaleriia_svetovnite_snimki_na_denia_-_3-4_oktomvri/", "text": "Футболният отбор Futeboys позира за снимки на церемонията по откриването на футболния турнир LiGay в Сао Пауло, Бразилия.", "date": "2018.11.04", "title": "Фотогалерия: Световните снимки на деня - 3-4 октомври 2018 г."}
{"url": "https://www.dnevnik.bg/sport/2018/11/04/3339688_mesi_se_zavrushta_v_grupata_na_barselona_za/", "text": "Само 16 дни след контузията, която получи в мача със \"Севиля\" Лионел Меси е готов да се завърне в състава на \"Барселона\". Аржентинецът се включи пълноценно в тренровките на състава в неделя, обявиха от клуба. Меси получи  фрактура на лъчевата кост на дясната ръка на 20 октомври  при победата с 4:2 над \"Севиля\". Първоначално каталунците обявиха, че той ще отсъства три седмици и трябва да се завърне за домакинството на \"Бетис\" на 11 ноември. В средата на седмицата той  участваше в няколко тренировки самостоятелно . След заниманието в неделя обаче треньорът Ернесто Валверде и лекарския щаб са преценили, че Меси може да пътува за Милано за гостуването на \"Интер\" в Шампионската лига. Каталунците ще играят на \"Сан Сиро\" във вторник, а при победа ще си гарантира и на теория първото място в група В. Треньорът Ернесто Валверде обясни, че Меси е здрав и тренира наравно с останалите. Той добави, че няма намерение \"да прибързва с включването му в игра\". Възможно е аржентинецът просто да пътува, но да не играе с \"Интер\". От тима дори публикуваха видео от тренировката, с което показват, че Меси тренира с другата част от отбора. Заниманието обаче беше по-леко, заради факта, че тимът имаше мач в събота. В групата за гостуването до Милано са включени 22-ма играчи. След контузията Меси пропусна победите над  \"Реал\" (Мадрид) с 5:1  и  \"Райо Валекано\" с 3:2  в Ла Лига и над  \"Културал Леонеса\" в Купата на краля . От началото на сезона аржентинецът се представя много силно като има 12 гола и шест асистенции в 12 мача във всички турнири.", "date": "2018.11.04", "title": "Меси се завръща в групата на \"Барселона\" за гостуването на \"Интер\""}
{"url": "https://www.dnevnik.bg/sviat/2018/11/04/3339707_veshti_na_niil_armstrong_biaha_prodadeni_na_turg_za_74/", "text": "Вещи, принадлежали на покойния Нийл Армстронг - първият човек, стъпил на Луната - бяха продадени на търг за над 7.4 млн. долара, предаде АП, цитирана от БТА. Даласката тръжна къща \"Херитидж окшънс\" обяви, че на вчерашния търг най-висока цена, 468 500 долара, е била платена за личната идентификационна пластинка на Армстронг от полета му с \"Аполо 11\" и лунния модул \"Ийгъл\" (Орел). За 275 хил. долара са били продадени фрагмент от крилото и фрагмент от пропелера на аероплана на братя Райт - пионерите във въздухоплаването. Скафандърът на Армстронг от мисията на \"Джемини 8\" през 1966 г., когато за пръв път два космически кораба се скачват по време на полет, е донесла на наследниците му още 109 375 долара. На друг търг за 46 250 долара е бил продаден пилотският шлем от военноморския флот на Джон Глен, първият американец в орбита около Земята, предаде АП. ", "date": "2018.11.04", "title": "Вещи на Нийл Армстронг бяха продадени на търг за 7.4 млн. долара"}
