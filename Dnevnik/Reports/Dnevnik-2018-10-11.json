{"url": "https://www.dnevnik.bg/zdrave/2018/10/11/3325903_kiril_ananoiev_za_zdravnata_reforma_po_vsichki_vuprosi/", "text": "Какъв модел за реформа ще бъде избран, дали ще се пристъпи към някой от вариантите, лансирани от здравното министерство, или ще се направи нещо съвсем различно? Дали ще има пълна демонополизация на здравната каса, дали ще има задължително здравно застраховане? Дали ще се реши касата да плаща сметката за болничен престой и лечение до 700 лева, или сумата ще е различна? Дали задължителната здравна застраховка за хората ще е 12 лева, каквито са първоначалните сметки на здравното министерство? Дали в цената на клиничните пътеки вече ще влизат и лекарствата, а и медицинските изделия, каквито информации се появяват? И какви ще са цените на клиничните пътеки, разходите в бъдеще на здравеопазването? По всички тези въпроси тепърва ще се дискутира. Това се разбра от думите на здравния министър Кирил Ананиев пред депутатите от здравната комисия днес. Той беше повикан в ресорната комисия, за да представи визията си за реформа в здравеопазването, финансирането на системата и контрола. Още във встъпителните си думи Ананиев декларира, че \"няма да държа на това, което съм предложил, ако намерим по-добър вариант, по-добри модели\". А на всички допълнително зададени въпроси, като например дали лекарствата ще попадат в бъдеще в цената на клиничните пътеки, какви стойности за лечение ще покрива здравната каса, какви ще са евентуалните цени за задължителна здравна застраховка и др., министърът отбеляза, че и това са теми, по които ще се търси консенсус и са предмет на дискусия с всички в здравния сектор. На въпрос от Хасан Адемов от ДПС дали така дебатите няма да се проточат до края на мандата на правителството и реално да няма стъпки за реформа Ананиев декларира, че все пак има поставени До 26 ноември работните групи по рамката на реформата трябва да са дали своите предложения, в следващите две седмици идеите да бъдат обобщени и пакетирани. А след това да има нова национална кръгла маса, на която отново да се дискутират идеите. Министърът смята, че от януари догодина може да започне работа по необходимите за реформата законодателни промени. Но всички тези срокове могат да бъдат променени в търсенето на общи консенсусни решения. Кирил Ананиев заяви, че че целта на предлаганата реформа е да бъдат вкарани пари самоцелно в системата. Искаме да създадем условия тези пари да подобрят качеството на здравеопазването и достойно възнаграждение, отбеляза той. На първо място, искаме да възстановим правото за равен достъп до здравеопазване и сме предвидили мерки за това, отбеляза Ананиев. Реформата щяла да доведе и до реално остойностяване на медицинските дейности. Ще останат и допълнително средства в здравната каса, което ще отключи потенциал за реализиране на нови политики и програми, да се инвестира в профилактика, превенция, възможност за долекуване, каза здравният министър. Ананиев декларира за пореден път, че ще се намали делът на нерегламентираните разходи в системата. А контролът ще се подобри, тъй като ще стане троен – от НЗОК, от застрахователи и от пациенти. Планираното централизирано договаряне на лекарствата и електронна здравноинформационна система щели да доведат до още контрол. Лъчезар Иванов от ГЕРБ отбеляза, че нито една от идеите за промени не може да се осъществи, ако не се въведе единната електронна информационна система. Следващата стъпка трябва да е прецизиране на клиничните пътеки, точното им остойностяване. Той попита как здравното министерство е избрало, че здравната застраховка вероятно ще е 12 лева или пък че ще покрива плащания до 700 лева. И определи \"Не ги приемайте като крайно решение, дебатът предстои тепърва. Ще уточняваме размерите. 700 е гранична стойност на базата на редица фактори – цените на пътеките, на броя на преминалите болни, заболеваемост, социална допустимост на плащания от страна на гражданите. Това може да промени своята стойност, ако вкараме и други елементи\", отговори Кирил Ананиев. Същото се отнасяло и за предполагаемата цена на застраховката. В същото време от Асоциацията на българските застрахователи, които декларираха, че ще участват конструктивно в дискусиите, поискаха конкретика. Ние първо трябва да знаем какво точно е включено, трябва разходът да е ясен, какви ще са цените на клиничните пътеки, какво ще се включва, тогава бихме могли да знаем каква би била реалната застрахователна цена, отбелязаха от асоциацията. Нигяр Джафер от ДПС заяви, че отново се слага приоритет на болничната помощ, а всъщност има сериозен проблем в болничната помощ и това се вижда от огромния брой хоспитализации в България – над 3 милиона. Джафер коментира, че здравната каса ще абдикира от всичко, което е над критичната линия от 700 лева. \"Огромен проблем ще е да убедите хората, че няма да плащат задължително три пъти и няма да продължават в същото време, както и досега, да плащат нерегламентирано\", допълни тя. Според нея новата система с тристълбов модел ще е невъзможна за администриране. Ананиев отговори, че е неправилно разбирането, че няма мерки за извънболничната помощ, и тя ще е приоритет. Но лошо е, когато тръгваме с такова съмнение. Щом ние тръгваме с такова съмнение, представяте ли си какво мисли българският гражданин? Никъде в света това не е изчезнало, но искаме да въведем начини да бъде намалено\", отговори на въпроса здравният министър. В отговор на друго питане на Джафер Ананиев коментира, че тепърва ще се дискутира широко с всички засегнати страни дали цените на лекарствата и медицинските изделия ще влязат в клиничните пътеки.", "date": "2018.10.11", "title": "Кирил Ананиев за здравната реформа: По всички въпроси тепърва ще се дискутира"}
{"url": "https://www.dnevnik.bg/biznes/2018/10/11/3325918_v_bulgariia_falitite_namaliavat_na_fona_na_uvelichenie/", "text": "България е една от малкото страни в Централна и Източна Европа, в които броят на компаниите, изпаднали в несъстоятелност, намалява в последните години. Това показва проучване на \"Кофас Груп\", световен лидер в областта на кредитното застраховане. \"Общият им брой в България за 2017 г. е 311, като в проценти това се равнява на 0,08% от всички компании. Тази стойност показва сериозен спад с 18.4%, в сравнение с предходната 2016 г.\" – коментира Милена Виденова, управител на \"Кофас България\". \"Ситуацията обаче не е толкова оптимистична – прогнозите на \"Кофас\" са тези темпове да намалеят значително в следващите години, а освен това, въпреки този спад, задлъжнялостта остава голяма. Това е сигнал компаниите да обръщат внимание и да управляват рисковете\" – допълни тя. По-голямата част от страните в региона през 2017 г. преминават от спад (с 14% през 2015 г. и с 6% през 2016 г.) към нарастване на несъстоятелността - с 6.4% през миналата година. Това се случва на фона на подобрената икономическа активност в региона през последните години, когато особено през 2017 г. средният ръст на БВП се покачи до 4.5% - най- високият от 2008 г. насам, което според изследователите означава, че благоприятната бизнес среда през 2017 г. не е била достатъчна, за да се подобри ликвидността на компаниите.", "date": "2018.10.11", "title": "В България фалитите намаляват на фона на увеличение в Централна и Източна Европа"}
{"url": "https://www.dnevnik.bg/biznes/2018/10/11/3325928_ministerstvoto_zalichi_71_turoperatora/", "text": "Министерството на туризма обяви, че заличава 71 дружества, вписани като туроператори от Националния туристически регистър (НТР). Причината е, че те не са представили във ведомството задължителната застраховка \"Отговорност на туроператора\", без която не могат да работят.", "date": "2018.10.11", "title": "Министерството заличи 71 туроператора"}
{"url": "https://www.dnevnik.bg/intervju/2018/10/11/3325915_iohan_eidhagen_uizer_novata_politika_za_bagaja_shte_ni/", "text": "Авиокомпания \"Уиз еър\" (Wizz Air)  обяви въвеждането от 1 ноември на нови правила за багажа  на пътниците, с които ще трябва да се плаща за използването като ръчен багаж на малки куфари, но според компанията това ще ускори качването на борда и ще се намалят случаите на забавяне на полетите, докато се прибере и подреди ръчният багаж. \"Дневник\" потърси за повече обяснения Йохан Ейдхаген, макретинг директор на \"Уиз еър\". - На първо място, научихме нови неща за това какво се случва с пътниците ни и техния багаж. Целта ни беше да намалим времето за изчакване преди полета и сега взехме предвид тази информация. Може би най-важното за новата ни политика е, че клиентите ни ясно ще знаят какво да правят с багажа, подлежащ на чекиране. Досега някои от тях не се ориентираха достатъчно добре и се чудеха дали да чекират багаж на гишетата на летището, или направо да отиват към гейта. Понякога заради недостатъчно пространство на борда част от куфарчетата, допуснати като ръчен багаж, се налагаше да бъдат събирани и превозвани в товарния отсек. Сега вече пътниците ни ще знаят и избират как точно искат да пътуват - само с малка чанта ръчен багаж, да изберат комбинацията с една ръчна чанта и да пуснат малкия куфар на чекирането или да преминат към някой от десетките ни варианти. Убеден съм, че промяната подобрява багажната ни политика и няма да е временна мярка, а ще се наложи за продължително време. - Да, точно така. Това е по-опростена, по-прозрачна и по-лесна за разбиране багажна политика. Тя подобрява и ефективността на авиокомпанията, включително защото за наземния персонал става по-лесно да обработва пътниците. Вече споменах, че понякога има забавяния в графика заради това, че на борда има нужда от повече време за прибиране на куфари и чанти. - Те ще получат компенсация. Онези, които при купуването на билета си не са избрали чекиране на багаж (става дума за 55 x 40 x 23 см, поемащ не повече от 10 кг багаж - бел. ред.), сега ще го получат автоматично. За използвалите варианта с чекиран багаж ще повишим статута им в Wizz Prority (те имат право първи да бъдат извикани за влизане в самолета и първи да се настанят на местата си - бел. ред.). Иначе казано, тези наши клиенти няма нужда да правят каквито и да е промени в плановете си за багажа. - Като всички авиокомпании, и ние използваме динамично ценообразуване. В случая то започва от 5 евро за единица багаж при купуването на билета. Но според времето до полета или мястото (например, ако се използва услугата на летището - бел. ред.) цената се променя. Разбира се, целта ни е цената да е 5 евро. - Много компании предлагат на пътниците си да плащат за ръчен багаж, който е по-малък като размер от нашия. Ние предлагаме безплатен вариант за сравнително по-големи чанти и отделяме въпроса за багажа от този за билета за самото пътуване. Причината е, че от нашите клиенти научихме, че те искат да имат повече свобода, да могат да избират между различни варианти, а не да плащат за услуга, която не желаят. Пътниците са с най-различни нужди - използват малки, средни, тежки куфари или миничанти. Затова \"Уиз еър\" предлага над 50 варианта, от които да си изберат според конкретните си нужди. Освен това с подобно разделяне на двата въпроса ще можем да предлагаме по-ниски цени за полетите. - Реалността е, че \"Уиз еър\" е много ефективна компания и що се отнася до обработката на багажа. Но самолетите имат определен капацитет да поемат в салона подобни куфари и има случаи на забавяне, докато те бъдат поставени на подходящото място. С новата промяна ще има повече прозрачност за този тип багаж, а и хората ще избират точно това, от което имат нужда за пътуването си. - Знаете, че не компаниите - оператори на летища, а авиокомпаниите посрещат пътниците и обработват билетите и багажа им. Убедени сме, че ако си вършим добре работата и промяната е направила по-прозрачна багажната ни политика, то клиентите ще са разбрали предварително какво да вземат или да не вземат със себе си и дали да чекират багаж или да отидат директно към самолета. Сега някои клиенти се колебаят как да постъпят на самото летище и им се налага да чакат изнервени на опашки. Така че от гледната точка на пътника би трябвало да няма неприятни преживявания на летището. От гледна точка на персонала обработването на документи и багаж ще е по-лесно и опростено. В момента до последно не се знае колко пътници ще се качат на борда с ръчна чанта и с куфарче и тази неизвестност продължава до момента на т.нар. бординг. От 1 ноември това ще е известно на компанията още при купуването на билета. Не се притеснявайте за обработването на багажа си, \"Уиз еър\" и - в някои случаи - подизпълнителите, които сме наели, отговарят за това да получите най-добрата услуга. - Разбира се, за компанията има един преходен период, в който ще следим как пътниците ни се адаптират към новата политика, дали напълно я разбират. Ще сторим всичко възможно тя да не създава, а да решава проблеми за клиентите ни. В \"Уиз еър\" знаем, че вече не може да се гледа на пътниците като група, а трябва да се съобразяваме с факта, че всеки един от тях има специфични интереси и нужди. От 1 ноември предлагаме един по-прозрачен продукт, който ще ни позволи и да понижим цените.", "date": "2018.10.11", "title": "Йохан Ейдхаген, \"Уиз еър\": Новата политика за багажа ще ни позволи и по-евтини билети"}
{"url": "https://www.dnevnik.bg/sviat/2018/10/11/3325713_izchezvaneto_na_saudtiskiia_jurnalist_zastrashava/", "text": "Под натиска на Конгреса правителството на Тръмп се изправя пред дилема: как да реагира на изчезването на  саудитския журналист Джамал Хашокжи , като същевременно се гарантира, че евентуалните наказателни действия няма да отблъснат Рияд, основен съюзник на Щатите срещу Иран. Водещи сенатори вече ясно изразиха недоволство от Саудитска Арабия. Сенатор Боб Коркър заяви пред \"Ройтерс\": \"Не може да убиваш журналисти.\" Отричането от страна на Саудитска Арабия, че има нещо общо с изчезването на Хашокжи, не бе чуто в Конгреса. Близо една четвърт от сенаторите предизвикаха американско разследване по случая. Президентът на САЩ Доналд Тръмп, който, след като встъпи в длъжност, си изгради близки отношения със саудитския престолонаследник принц Мохамед,  също изразява все повече притеснение . Ако се предприемат категорични действия срещу един от най-твърдите съюзници на Тръмп, това ще е в ярък контраст със сравнително мълчаливата позиция на правителството за водената от кралството  война в Йемен  и строгите мерки срещу инакомислието във вътрешен план. Коркър, председателят на комисията за външни работи на Сената, призна, че случаят - ако се потвърди отговорността на Саудитска Арабия - може да затрудни стратегията на САЩ за възпиране на \"Може да се отрази на повече от едно неща, по които работим с тях и които са много важни\", заяви вчера Коркър, добавяйки, че отношенията на Сената със Саудитска Арабия са в \"много, много ниска точка\". Срещу Рияд така или иначе имаше бурни реакции в Конгреса, където расте гневът заради цивилните жертви в кампанията в Йемен на коалицията начело със Саудитска Арабия. Вчера, седмица след изчезването на Хашокжи на 2 октомври, Белият дом заяви, че високопоставени американски представители са разговаряли с престолонаследника, а Тръмп определи случая като \"много сериозна ситуация\". Възмущението сред конгресмените и от двете основни партии в САЩ, включително сред републиканските съюзници, външнополитически анализатори, бивши американски официални представители и водещи медийни коментатори, познаващи Хашокжи, засили натиска върху Белия дом да възприеме твърда линия. Хашокжи, който през последната година е живял в САЩ, за последно е бил видян да влиза в саудитското посолство в Истанбул. Турската му годеница Хатидже Дженгиз, която чакала отвън, заяви, че той така и не излязъл. Турски източници изразиха мнение, че е бил убит в сградата, твърдения, които Рияд отхвърли като безпочвени. Вчера сенаторът републиканец  Линдзи Греъм , който в края на миналата седмица игра голф с Тръмп, предупреди, че \"ще бъде ужасно\", ако се докаже отговорност на Саудитска Арабия. \"Ако са толкова безочливи, това показва незачитане, незачитане на всичко, на което ние държим, незачитане на отношенията. Не искам да издавам предварително присъди, но ако нещата се развият по начина, от който се опасявам, По-късно през деня вчера близо една четвърт от членовете на Сената написаха писмо до Тръмп, което предизвика американско разследване по случая. То може да доведе до санкции срещу саудитски физически лица по силата на американското законодателство за правата на човека. Засега саудитското посолство няма коментар. Нед Прайс, бивш официален представител при управлението на Обама, заяви, че не \"прогнозира стратегическо преориентиране\" в американско-саудитските отношения, освен ако Конгресът не принуди правителството да действа против волята си. \"Ако събитията се разиграят така, ще станем свидетели на значителни тактически промени в отношенията, които до голяма степен ще бъдат предизвикани от законодателната власт\", заяви той. Възможно е Конгресът да ореже средствата за подкрепа от Пентагона за коалицията в Йемен, водена от Саудитска Арабия, и да настоява за санкции, добави Прайс. Тези бурни реакции може да се засилят, ако демократите, които застанаха начело на критиките срещу Рияд, спечелят едната или и двете камари на изборите за Конгрес на 6 ноември. Въпреки това те ще трябва да имат предвид нуждата от сътрудничеството на Саудитска Арабия за постигането на външнополитическите цели на САЩ, включително мир в Близкия изток, доставки на петрол и продажби на системи за противоракетна отбрана, заявиха анализатори. \"Рияд е единственият ни разумен (арабски) партньор, защото е съгласен с повечето от нашите дългосрочни цели\", каза Хусейн Ибиш от вашингтонския Институт за арабските държави от Залива. \"Така че демократите ще трябва да оставят вратата отворена, но въпреки всичко може да използват това, за да навредят сериозно на външната политика на Тръмп\", добави той. \"Имаме общ интерес да ограничим разпространението на иранското влияние в региона, а върху това ще има отражение. Но има въпроси като правата на човека и нормите в международната дипломация, които винаги са с предимство\", заяви пред \"Ройтерс\" сенаторът от републиканците Марко Рубио.", "date": "2018.10.11", "title": "Изчезването на саудитския журналист застрашава отношенията между Рияд и Вашингтон"}
{"url": "https://www.dnevnik.bg/sviat/2018/10/11/3325935_belgiia_ogranichi_oshte_poveche_dizelovite_avtomobili/", "text": "Собствениците на дизелови автомобили в Белгия са изправени пред все повече изпитания - от забраните да преминават през централни градски части, до постоянно растящата цена на горивото, съобщават местни медии. Потребителски организации изчисляват, че поскъпването на нафтата води до около 500 евро повишение в годишните разходи за дизелов автомобил. За сравнение поскъпването на бензина води до годишно увеличение от около 170 евро. Цената на дизела в Белгия днес е 1.60 евро за литър. Шофьори поясняват, че когато карат дизелов автомобил по работа и зареждат с гориво всяка седмица, на месец разноските им вече достигат 500 евро. Онези, които могат да си го позволят, се пренасочват към обществените превози или т. нар. споделено пътуване. От началото на октомври в Брюксел бе въведена забраната за движение на стари дизелови автомобили, а глобата за нарушителите е 350 евро. Забраната обхваща дизелите, произведени преди 1997 г. От догодина такива автомобили няма да може да бъдат регистрирани. Също от следващата година в града няма да може да се движат дизелови автомобили, регистрирани преди 2006 г., както и бензинови, произведени преди 2001 година. Поетапното въвеждане на ограниченията ще продължи до 2025 г. и няма да обхваща т. нар. колекционерски автомобили - поддържани в изрядно състояние. Градските власти в Брюксел са подготвили наредба, според която дизеловите автомобили занапред ще бъдат облагани с шест пъти по-висок данък от бензиновите. Новите правила ще важат дори за най-съвременните дизелови автомобили (стандарт \"Евро-6\"). Дизеловите автомобили в Белгия са с 1/3 повече от бензиновите по данни на статистиката и доскоро купуването и употребата им бяха непряко подпомагани от властите. В местни медии още преди година собствениците на стари дизели бяха посъветвани да побързат да продадат колите си в Източна Европа. /БТА", "date": "2018.10.11", "title": "Белгия ограничи още повече дизеловите автомобили"}
{"url": "https://www.dnevnik.bg/sviat/2018/10/11/3325941_za_devet_meseca_prez_2018_g_sa_ubiti_poveche/", "text": "През първите девет месеца на годината във връзка с професионалната им дейност са били убити 56 журналисти - повече от цялата 2017 г., сочат данни на неправителствената организация \"Репортери без граници\", предаде агенция \"Франс прес\". \"Докато 2017 г. беше годината с най-малко убийства от 14 години насам за журналистическата професия, 2018 г. обръща тази низходяща тенденция\", се казва в изявлението на организацията, публикувано днес. \"Вече 56 журналисти са били убити заради професионалната им дейност. Числата нарастват и към тях трябва да се прибавят над десет случая, разследвани от \"Репортери без граници\". Тази тревожна бройка ни напомня, че спешно трябва да се направи още за защита на журналистите, посочи генералният секретар на НПО Кристоф Дьолоар. В тази връзка \"Репортери без граници\" отново настояха за назначаването на специален представител на ООН, който да отговаря за защитата на журналистите, мярка, подкрепяна от редица държави, между които и Франция, както и от \"130 медии, организации и синдикати по света\". Най-опасната за журналисти държава е Афганистан. Там от началото на годината са били убити 13 журналисти, подчертава организацията и напомня, че само за един ден - 30 април, са загинали 10 журналисти. Тогава 9 журналисти загубиха живота си при двоен атентат. Сред тях беше Шах Марай - главен фотограф на АФП в Кабул. Същия ден кореспондентът на Би Би Си Ахмад Шах беше убит от въоръжени мъже в Източен Афганистан. Организацията посочва, че броят на професионалните репортери, убити в Сирия, е силно намалял (двама от началото на 2018 г., срещу 9 за миналата година), но подчертава, че това не бива да прикрива проблема, че журналисти, сирийски граждани, поемат голям риск, когато свидетелстват от първо лице за конфликта. Шестима такива журналисти и медиен сътрудник са убити от началото на тази година.", "date": "2018.10.11", "title": "За девет месеца през 2018 г. са убити повече журналисти, отколкото през 2017 г."}
{"url": "https://www.dnevnik.bg/bulgaria/2018/10/11/3325939_horata_s_visok_procent_na_uvrejdane_shte_poluchavat/", "text": "Хората с висок процент на увреждане ще получават гарантиран доход от 200 лв. на месец. Това увери в интервю за Би Ти Ви председателят на Комисията по труда, социалната и демографската политика Хасан Адемов. Той заяви, че освен за финансова подкрепа, ще се разработят и политики за достъп до образование и работа. \"Досега интеграционни добавки за хора с увреждания над 50% бяха обвързани с гарантирания минимален доход, който е в размер на 75 лв. Новото е, че те ще се обвързват с линията на бедност, която през следващата година ще бъде 328 лв.\", обясни той. По думите му за хората с по-ниска степен на увреждане подкрепата е 7% от линията на бедност, а за най-високата степен на увреждане ще достига до 57%. \"Подкрепата ще бъде в зависимост от вида и степента на увреждане. Децата и най-тежко увредените възрастни хора ще имат право на асистентска подкрепа, която ще бъде лимитирана до 168 часа на месец или 8 часа на ден\", заяви Адемов. Той подчерта, че най-важният елемент от новата политика за хората с увреждания е, че тя ще бъде на база на индивидуалните потребности, като индивидуалната оценка ще се осъществява от отделна структура. До нейното създаване тази дейност ще извършват Дирекция социално подпомагане. \"До първи октомври беше обещано Законът за хора с увреждания да влезе в Народното събрание, а по различни причини това не се случи. Фактът, че нямаше човек от министерството на финансите, който да се ангажира как да бъдат разпределени тези средства създаде това напрежение, което изкара майките пред Министерския съвет\", посочи Адемов. Адемов каза още, че до средата на декември Законът за хората с увреждания ще влезе в сила.", "date": "2018.10.11", "title": "Хората с висок процент на увреждане ще получават 200 лв. месечно, увери Хасан Адемов"}
{"url": "https://www.dnevnik.bg/sport/2018/10/11/3325946_adrian_andreev_shte_se_bori_za_bronzov_medal_v/", "text": "Адриан Андреев ще се бори за бронзов медал в турнира от тенис на младежките летни олимпийски игри в Буенос Айрес. 17-годишният българин беше близо до мача за титлата, но загуби полуфинала си с представителя на домакините Факундо Диас Акоста. Аржентинецът се наложи с 6:4, 6:1 за 80 минути. В мача за бронзовия медал Андреев ще се изправи срещу бразилеца Жилберт Соарес Клиер Жуниор, който загуби със същия резултат от французина Юго Гастон в първия полуфинал. Андреев и Акоста изиграха много оспорван първи сет, който вървеше гейм за гейм до 4:4. Българинът пръв се пропука и допусна пробив. Аржентинецът се възползва от предимството си и спечели първата част с категоричен гейм на нула. Вторият сет започна лошо за Aндреев, който допусна пробив още в първия гейм. Българският тенисист, който е поставен под №6 в турнира, веднага изравни. Това обаче беше всичко, до което той стигна в този двубой. Диас отново спечели подаването на съперника за 2:1. След това аржентинецът измъкна завързан гейм, за да поведе с 3:1, което се оказа решаващият момент в мача. Андреев допусна четвърти пореден пробив, а няколко минути по-късно и пети, който сложи край на двубоя. Диас записа втори пореден впечатляващ успех и затвърди страхотната си форма на червените кортове в Буенос Айрес. В четвъртфиналите 17-годишният аржентинец победи световния №1 при юношите и шампион от \"Ролан Гарос\" и \"Уимбълдън\" Чун Хсин Цен с 6:2, 6:4. Диас, който е поставен под №8 в турнира, загуби един сет по пътя към финала - във втория кръг срещу холандеца Йеспер де Йонг (4:6, 6:4, 6:3). В първия кръг представителят на домакините даде само три гейма на Филип Хенинг от Южна Африка (6:0, 6:3). Поставеният под №3 Гастон беше още по-убедителен по пътя към битката за златните медали. Той не загуби нито един сет и даде общо 18 гейма на Клиер Жуниор, Даниел Михалски, Наоки Таджима и Ник Хард. Мачът за третото място между Андреев и Клиер Жуниор е в петък, а финалът между Гастон и Акоста - в събота. Андреев продължава участието си и в турнира на двойки. Българинът и австралийския му партньор Ринки Хиджиката стигнаха до полуфиналите, където им престои двубой с французите Гастон и Клеман Табур. Другият полуфинал противопоставя аржентинците Акоста и Себастиан Баес срещу чехите Онджей Щилер и Далибор Сврчина.", "date": "2018.10.11", "title": "Адриан Андреев ще се бори за бронзов медал в младежката олимпиада"}
{"url": "https://www.dnevnik.bg/sviat/2018/10/11/3325949_svatbata_na_arabka_i_evrein_v_izrael_razbuni_duhovete/", "text": "Съобщението за сватба, държана до последно в тайна, между израелски евреин актьор и израелска арабка телевизионна водеща предизвика смесени реакции в Израел, предадоха агенциите \"Франс прес\" и \"Ройтерс\". 37-годишната Люси Ахариш, първата арабка, която води предаване на иврит по израелската телевизия, и 43-годишният Цахи Халеви, актьор в успешния сериал \"Фауда\" на Нетфликс, са сключили вчера брак, който бе обявен през изминалата нощ от медиите. \"Подписваме Мирно Споразумение\", пошегуваха се младоженците в сватбената си покана. Те са държали сватбата си в тайна до последния момент, опасявайки се от \"екстремистки реакции\". Днес ултраортодоксалният министър на вътрешните работи Арие Дери заяви по израелското военно радио, че този брак \"не е хубаво нещо\". Той изрази безпокойство за бъдещите им деца, прикани булката да приеме юдаизма и говори за вредата от \"асимилацията, която стопява еврейския народ\". Някои евреи са против \"асимилацията\", включително чрез смесени бракове. Лидерът на крайнодясната организация \"Лехава\" (Пламък), известна с кампаниите си против смесените бракове, осъди брака и призова младоженеца \"да съхрани достойнството на еврейския народ\". Депутатът от дясната управляваща партия \"Ликуд\" Орен Хазан написа в \"Туитър\", че Люси Ахариш \"е прелъстила евреин, за да отслаби нашата страна и да попречи на еврейски потомци да продължат еврейската династия\". Той добави, че е сърдит на Цахи, \"който се ислямизира\". Тези изказвания породиха вълна от подкрепа към младата двойка. \"Поздравления и щастие за тази прекрасна двойка\", написа в \"Туитър\" депутатката от Партията на труда Шели Якимович. \"Люси Ахариш разбира какво значи да се евреин по-добре от от този, който е туитнал отблъскващ расистки пост\", написа Став Шафир, имайки предвид съпартиеца си Орен Хазан. Десноцентристката депутатка Мейрав бин Ари също поздрави младоженците като им каза \"Мабрук\" (\"Честито\" на арабски\"). Със същата дума на първа страница излезе високотиражният ежедневник \"Йедиот ахронот\". По официални данни през 2015 г. в Израел от около 58 000 сключени брака само 23 са били смесени, между араби и евреи. Люси Ахариш е арабка с израелско гражданство. Израелските араби са 17.5% от населението на Израел. Водещата пише в страницата си във \"Фейсбук\", че е ходила на училище в еврейска среда и празнува както еврейските, така и мюсюлманските празници. В медийни интервюта тя се оплака, че е била подложена на дискриминация в Израел и на натиск от семейството си за решението си да се омъжи за немюсюлманин. Съпругът ѝ Цахи Халеви е бил командос под прикритие в палестинските територии и играе същата роля в сериала на \"Нетфликс\" \"Фауда\", получил световна известност със суровото представяне на израелско-палестинския конфликт. Според критиците всички персонажи в сериала са добре развити, без значение дали са израелци или палестинци. / БТА", "date": "2018.10.11", "title": "Сватбата на арабка и евреин разбуни духовете в Израел"}
{"url": "https://www.dnevnik.bg/evropa/2018/10/11/3325616_bez_iztochnoevropeicite_germaniia_shteshe_da_e_po-zle/", "text": "Всяко второ ново работно място в Германия напоследък се заема от чуждестранен работник. По данни на Германската агенция по труда от месец юли броят на работещите в Германия е нараснал в сравнение със същия период на миналата година с близо 700 хил. души. От тях 370 хил. са били чужденци, и то предимно от източноевропейските държави на ЕС, информира \"Франкфуртер алгемайне зонтагсцайтунг\" (ФАЗЦ). С други думи, в случая изобщо не става дума за бежанци, за които в Германия от години се води широк обществен дебат. От данните става ясно, че източноевропейците играят значително по-голяма роля на германския трудов пазар, отколкото например гражданите на онези южноевропейски държави, които бяха най-силно засегнати от кризата, като Италия, Испания, Португалия и Гърция. Данните сочат, че най-бързо нараства делът на работниците от Румъния и Полша, а в по-малка степен от Хърватия, България и някои други източноевропейски страни - членки на ЕС. В Германия в момента работят 422 хил. полски граждани – т.е. повече от всички бежанци с трудова заетост, взети заедно. Същото се отнася и до румънските граждани, които са 349 хил. души, се казва в публикацията, озаглавена \"Поляците и румънците идват\". Изненадващо развитие Истинските данни навярно са значително по-високи, тъй като Агенцията по труда отчита само онези източноевропейци, които имат социално осигурена трудова заетост и плащат отчисления и за пенсия. Извън статистиките остават например онези, които фиктивно се водят самонаети лица, а всъщност зависят от работодатели – подобни случаи масово се срещат из германските кланици например. Официалната статистика показва и още нещо: източноевропейците, които идват в Германия, обикновено успяват да си намерят работа. Делът на безработните сред тях е приблизително еднакъв с този сред германското население и значително по-нисък от този на всички останали чужденци в Германия, се казва още в статията. Това развитие е още по-изненадващо, като се има предвид, че Германия още през 2004 г. въведе защитни клаузи за своя трудов пазар, за да се предпази от евентуален наплив на евтина работна ръка от Източна Европа. Поради икономическия бум от последните няколко години интеграцията на източноевропейците, и най-вече на поляците и румънците, протече значително по-безшумно и безпроблемно, отколкото се очакваше. Във Великобритания обаче свободното придвижване на работна ръка в рамките на ЕС се натъкна на значително по-силен отпор - факт, който изигра решаваща роля в гласуването за Брекзит преди 2 години. Сега експертите прогнозират обаче, че броят на трудовите мигранти от Източна Европа постепенно ще спада най-вече заради демографското развитие и икономическия възход в страните, откъдето пристигат. Източноевропейците запълват ниши от германския трудов пазар, в които има постоянен глад за работна ръка: например строителството, доставките на пощенски пратки, временната трудова заетост. Броят на тези отрасли постоянно нараства. Напоследък все повече чужденци получават работа в различни логистични компании и дори в отрасъл като металообработването. Липсата им се усеща в родните страни В същото време тези хора оставят празнина в собствените си страни. Вярно е, че тези държави извличат ползи от парите, които трудовите мигранти изпращат у дома. Но като цяло отливът на квалифицирани хора се отразява неблагоприятно на източноевропейските държави. От 2010 година насам населението на Румъния е спаднало с 1.7 милиона души. Подобно развитие има и в други страни, сред които и България. Същевременно Полша и Румъния в момента са сред най-бързо развиващите се икономики в Европа. А празнините, които трудовите мигранти оставят в родните си страни, се запълват от вносна работна ръка основно от Украйна. Но защо заплатите в Германия не нарастват по-бързо, след като има такъв глад за работна ръка? През миналата година възнагражденията в страната са се увеличили с 2.5 процента, но като приспаднем инфлацията, от това увеличение остават само някакви си 0.5 процента. Това изобщо не отговаря на представите за процъфтяващ трудов пазар. Дали това не се дължи на факта, че от Източна Европа пристига достатъчно нова работна ръка? На това възразява Енцо Вебер, икономист от нюрнбергския Институт за изследване на трудовия пазар и професиите. Той посочва, че когато румънци и поляци идват да работят в Германия, те на свой ред създават работа за местните хора, като наемат техните жилища, пазаруват в магазините и т.н. Рано или късно обаче потокът от трудови мигранти от Източна Европа към Германия навярно ще секне. Експертите посочват, че вече доста хора са пристигнали в страната и че в Полша и Румъния броят на желаещите да работят в чужбина е ограничен. Засега обаче все повече хора от тези страни продължават да пристигат. През последните месеци предимно от Румъния.", "date": "2018.10.11", "title": "Каква щеше да е Германия без източноевропейците"}
{"url": "https://www.dnevnik.bg/citat_na_deniia/2018/10/11/3325950_citat_na_denia_tova_e_kraiat_na_koncepciiata_za_moskva/", "text": "Това написа в  профила си в \"Туитър\"  украинският президент Петро Порошенко, малко след като Вселенската патриаршия разпространи решение на Светия Синод от днес, с което на практика започва подготовката за признаване след повече от 330 години на украинска православна църква, независима от Московската патриаршия. Освен това се обявява отмяна на анатема от Руската православна църква върху \"разколника\" митрополит Филарет. Така Вселенската патриаршия декларира, че не защита решения на Светия Синод в Москва. \"Въпросът за томос (признаването на автокефална църква - бел.ред.) е въпрос на нашата национална независимост. Това е въпрос на националната ни сигурност\", се казва още в съобщението на президента Порошенко. В друго съобщение той допълва, че \"създаването на независима църква е път към мир, спокойствие и разбирателство и ако видите някой да призовава да се завземат със сила манастири или храмове, да знаете, че това са агенти на Москва. Защото целта на Кремъл е да разпали религиозна война в Украйна. А това категорично не е планът на Украйна.\"", "date": "2018.10.11", "title": "Цитат на деня: Това е краят на концепцията за Москва като Трети Рим"}
{"url": "https://www.dnevnik.bg/video/2018/10/11/3325940_video_drugite_novini/", "text": "Астронавтите Ник Хейт и Алексей Овчинин нямат нужда от хоспитализация", "date": "2018.10.11", "title": "Видео: Другите новини"}
{"url": "https://www.dnevnik.bg/razvlechenie/2018/10/11/3325957_muzikata_na_edin_fish_za_putno_narushenie_-_izlojba_na/", "text": "От глоба към музика\" – зад това объркващо и неразбираемо заглавие стои новата работа на може би най-провокативния в България художник  Иван Мудов . Изложбата, адаптирана специално за пространството на Contemporary Space във Варна е изследване на взаимоотношенията между личности и институции. Това става с употребата на звук, текст, технически устройства, дигитални технологии, както и на физическа енергия и сила. Иван Мудов не се вписва в така нареченото \"Immersive Art\", изкуство в което се потапяш. Но предстоящата изложба, освен че може да се възприема интелектуално и емоционално, има и характеристиките да влияе директно върху сетивата. Или по друг начин казано, това е изложба, в която можеш да потънеш. Основна роля за това има звуковата работа \"От глоба към музика\", създадена заедно с американския композитор Стивън Такасуги. Композицията пресъздава идеята за конфронтация – между подчинените на нормата, дори механизирани действия на представителите на властта и индивидуалното човешко поведение. Глобата за изтекла с няколко часа винетка е трансформирана в музика по два различни начина – с компютърно генерирано изпълнение за арфа и пиано и същото изспълнено от пианист. Източникът е един и същ – информацията, съдържаща се във фиш за пътно нарушение. Изложбата, базирана на взаимосвързани инсталация, пърформанс и звук е поредната работа на Иван Мудов, в която той интерпретира административни пропуски. Не толкова на гражданска отговорност, колкото на възползване от недостатъците в системата, са подчинени по-ранните \"Един час предимство\" (2000) и \"14:13 минути предимство\" (2005). Тази тенденция се задълбочава още повече в произведенията му засягащи функциите на институциите като цяло и по-специално художествените институции в работи като \"Фрагменти\" (2003-2008) и \"МУСИЗ\" (2005-). \"От глоба към музика\" представлява по-различна художествена експлоатация на темата, която при Иван Мудов може би предстои да се развива. Употребата на трансформиран звук в изкуството, преминаваща в последно време в мейнстрийм у нас, Иван Мудов прилага още през 1999 г. в четирите части на работата си \"Разговор\". В по-късните му произведения от последните години звукът, текстът и информацията в по-широк смисъл, се преработват на все по-високи смислови нива.", "date": "2018.10.11", "title": "Музиката на един фиш за пътно нарушение - изложба на Иван Мудов във Варна"}
{"url": "https://www.dnevnik.bg/sport/2018/10/11/3325844_roma_otnovo_izleze_na_zaguba_vupreki_rekordni_prihodi/", "text": "Повече приходи, но отново на загуба. Това е равносметката от финансовите резултати на полуфиналиста в Шампионската лига \"Рома\" за периода от 1 юли 2017 г. до 30 юни 2018 г. Италианският футболен клуб отчете рекордни приходите от 320 милиона евро. Това е с 42 милиона евро повече от преходния период. Ръстът се дължи главно на силното представяне в Шампионската лига. Участието в най-силния клубен турнир е донесло на \"Рома\" 98.4 милиона евро на клуба. Това е три пъти повече в сравнение с година по-рано. Разбивката показва, че 45.6 милиона евро идват от телевизионните права, 14.6 милиона са от продажба на билети, а 38.2 милиона - от резултатите. Въпреки увеличените приходи клубът отново е на загуба. Тя е 25.5 милиона евро за финансовата година, като нетният дълг на \"Рома\" нараства до 218.8 милиона. Година по-рано загубата на римския клуб беше 42.3 милиона евро. От този сезон Qatar Airways плаща по 11 милиона евро, за да поставя логото си върху фланелките на \"Рома\". Досега авиокомпанията даваше по 6 милиона евро на сезон.", "date": "2018.10.11", "title": "\"Рома\" отново излезе на загуба въпреки рекордни приходи от 320 млн. евро"}
{"url": "https://www.dnevnik.bg/skorost/2018/10/11/3325173_viziia_0_ili_kak_pet_puti_po-malko_shvedi_zagivat_pri/", "text": "Годината е 1965-та. По пътищата на Швеция загиват над 1300 души при положение, че автопаркът се състои от под 2 млн. превозни средства. Половин век по-късно автомобилите в Швеция са вече над 4.5 млн., но жертвите на катастрофи са едва 254. В България за миналата година са 682, при 3.6 млн. превозни средства. Как са го постигнали шведите? Отговорът даде на международна конференция за пътната безопасност в София Рикард Косини от Националната асоциация за пътна безопасност на Швеция. Преломният момент е 1997 година, когато се отчита увеличаване на жертвите на катастрофи в страната и министър на инфраструктурата Ана Йохансон организира дискусия по темата. На нея се обсъжда колко шведи е допустимо да загиват при катастрофи, а Йохансон прекъсва дебатите със забележката \"Дори и 100 да са, колко от тези сто е допустимо да са наши роднини и приятели?\". Така се ражда и програмата \"Визия 0\", чиято дългосрочна цел е да няма жертви на катастрофи в Швеция. Според Рикард Косини, за да има ефект една такава програма е нужно всички да желаят промяната - политиците, администрацията, обществото като цяло. Той уточни, че намаляването на броя на жертвите на катастрофи е абсолютен приоритет, въведен от парламента. Сериозна роля за реализацията на \"Визия 0\" има и администрация, която носи отговорност, прилага мерките, отговаря за изпълнението на възложените задачи и контролира всички ангажирани в процеса. За изпълнението на крайната цел се работи в десет направления, свързани основни с откриването на рисковете, водещи до катастрофи, изолирането им, промяната в инфраструктурата, засилване на подготовката на водачите и пешеходците, наблюдението и контрола. Променят се и максимално допустимите скорости, като те зависят от конкретната ситуацията. Така например при шофиране в колона максималната скорост е 80 км/ч, а при преминаване през кръстовище, от което може да излезе превозно средство се кара със 70 км/ч. При наличие на пешеходци край пътя разрешената скорост е 40 км/ч, независимо колко е ограничението в конкретния участък. Интересни нововъведения има и в пътната инфраструктура, като на рискови места се монтират подвижни гърбици, които излизат над платното само ако приближава автомобил със скорост, по-висока от разрешената. Като цяло за 20 години от цялата стратегия ефекти има, като при 440 загинали и 5400 ранени при катастрофи в Швеция през 1997 година, през миналата жертвите са 253, а пострадалите 4400. Поставената цел за 2020 г е не повече от 220 жертви. И Финландия с амбиция за нула загинали Вдъхновени от шведският пример и във Финландия имат своя \"Визия 0\", коментира пред участнизците във Форума Кале Паркър от Финландския изследователски институт за пътна безопасност. Програмата е приета от парламента през 2001 година и в момента страната е сред страните в ЕС с най- малко смъртни случаи от катастрофи съотнесени към броя на населението. През миналата година загиналите на пътя във Финландия са 230, при 379 през 2005. Целта за 2020 г. е не повече от 136 жертви. Кале Паркър посочи, че освен общия план пътна безопасност за цялата страна, съществуват и регионални планове. Сред основните мерки, довели до намаляването на катастрофите със загинали, той посочи промяната в законите, касаещи пътната инфраструктура, повшаването на санкциите за шофиране след употреба на алкохол и за превишена скорост, както и извеждането от пътя на старите автомобили. Другите ключови фактори са промяната в обучението на водачите и въвеждането на интелигентни системи за управление на трафика. Като важен фактор за реализацията на стратегии за намаляване на жертвите на катастрофи той посочи наличието на меродавни данни за пострадалите на пътя. За целта във Финландия при изготвянето на статистиката се събира информация от полицията, болниците, застрахователите и спасителните служби. Към финландският изследователски институт за пътна безопасност има и разследващ екип, който посещава всички тежки катастрофи, за да търси причините за тях. В него има психолози, които разсъждават върху ролята на водача, инженери и технически лица, проверяващи превозните средства и оглеждащи състоянието на пътния участък, както и медицинско лице, което се произнася за бързината и адевкватността на реакцията на служителите на спешна помощ. По тази схема през 2016 година са били разследвани 243 пътни инцидента, сред които 48 с участието на пешеходци или велосипедисти.", "date": "2018.10.11", "title": "\"Визия 0\" или как пет пъти по-малко шведи загиват при катастрофи"}
{"url": "https://www.dnevnik.bg/sviat/2018/10/11/3325248_shpionskite_skandali_v_rusiia_pokazvat_che_armiiata/", "text": "В чужбина се присмиват на некадърността на агентите на руското военно разузнаване, но влиянието на армията над външната политика на Кремъл нараства и е малко вероятно тя да спре своите \"черни операции\". Западът обвинява военното разузнаване на Русия ГРУ за няколко атаки тази година, включително отравянето на бившия шпионин Сергей Скрипал с нервнопаралитичен агент в английския град Солсбъри и осуетените хакерски атаки срещу ОЗХО в Холандия. Отричането на Русия, че е замесена, на моменти предизвикваше смях на Запад, а световните медии представиха ГРУ, което изигра важна роля в анексирането на Крим през 2014 г., като непохватни аматьори. Обаче западни разузнавателни експерти и руски източници, познаващи начина, по който се определя политиката в Кремъл, твърдят, че Западът не бива да сваля гарда. \"Лесно е да се присмиваме на някои от слабите професионални техники на агентите на ГРУ, както и на способностите им, но не бива да подценяваме нито тях, нито опасното и безразсъдно използване на нервнопаралитично вещество по нашите улици\", заяви вчера на конференция във Великобритания министърът на сигурността на Обединеното кралство Бен Уолъс. Разузнавателни експерти твърдят, че ГРУ е активизирало дейността си, включително \"черните операции\" - тайни мисии, които не могат да бъдат приписани на организацията, която ги осъществява, в хода на нарастването на напрежението между Русия и Запада, който наложи санкции на Москва заради анексирането на Крим. \"Това, което извършва Русия, е да оперира по военновременни правила, което по-конкретно означава, че ГРУ е \"отвързано от каишката\", каза Марк Галеоти от Европейския университетски институт във Флоренция Марк Галеоти. \"Изострянето на конфронтацията между Изтока и Запада дава власт на тези военни структури и ГРУ става много по-активно\", обясни той, добавяйки, че на моменти военното разузнаване е било свободно само да избира как най-добре да изпълни заповедите отгоре. Ако Западът се надява, че публичното осмиване ще накара президента (чиято официална емблема изобразява прилеп, надвиснал над земното кълбо), вероятно ще остане разочарован. Източник, близък до министерството на отбраната, настоял за анонимност, заяви, че ГРУ ще продължи работата си. \"Ние сме подложени на атака. Трябва да сме твърди\", каза той. В отговор на въпрос на журналисти завчера говорителят на Путин Дмитрий Песков заяви: \"Кремъл не счита медийните публикации за някаква причастност на Руската федерация към кибератаките срещу ОЗХО като повод за кадрови промени в министерството на отбраната или в генералния щаб. Информация с подобно качество, естествено, не може да бъде основание за такива промени. По думите му \"информацията в медиите за дадения инцидент е доста обща, подробна аргументация по случая няма\". \"Ние не знаем конкретните аргументи и доказателства, затова предпочитаме в дадения случай нищо да не коментираме\", отсече той. \"Русия вярва, че няма смисъл да ограничава дейността на ГРУ, защото това би било едностранна отстъпка, която не би довела до нищо полезно и вероятно би била възприета като признак на слабост\", каза Татяна Становая, която има добри връзки сред политическия елит и ръководи фирмата за политически анализи \"R.Politik\" (Realities of Russian Politics). \"Мисля, че злонамерени операции дори може да се предприемат още по-често отпреди\", добави тя. Кремъл е отчаян от разпадането на неофициалните канали за комуникация между западните и руските разузнавателни служби, твърди Становая, и възприема шпионажа като царство без правила. Изказванията на Путин - самият той бивш агент от разузнаването, звучат предизвикателно. Миналата седмица той заяви, че професията на разузнавача е една от най-важните в света и презрително нарече Скрипал предател. Въпреки твърденията на западните медии за предполагаемата некомпетентност на ГРУ, някои среди в Москва изпитват гордост. \"Ако някой е имал съмнения, че нашите сътрудници работят навсякъде, вече не би трябвало да ги има\", каза по държавната телевизия депутатът Константин Затулин, макар че отказа да потвърди действията. Атаките срещу ОЗХО и срещу Скрипал като засилена активност на ГРУ. САЩ повдигнаха официални обвинения срещу седем заподозрени шпиони, а Западът единодушно обвини ГРУ в глобална хакерска кампания. Великобритания показа кадри от охранителни камери с двамата заподозрени, които според нея са се опитали да убият Скрипал, а разследващият сайт \"Белингкет\" идентифицира втория заподозрян като военен лекар от ГРУ, след като преди това беше разкрил името на другия.Холандия огласи имената на четирима заподозрени агенти на ГРУ, които според нея са се опитали да хакнат ОЗХО. Няма обаче признаци, че Кремъл изпитва нещо повече от момента неловкост от публичното излагане на на ГРУ, смята Галеоти. \"Подозирам, че руснаците си правят следната сметка - че всичко това са само няколко неудобни медийни публикации, няколко остри думи и леко неудобство, което просто можем да преживеем\", каза той. От руска гледна точка, както заяви Владимир Фролов, бивш високопоставен руски дипломат, гафовете на ГРУ не са катастрофа. \"Това, което ни показаха, не беше нищо повече от работни засечки в изключително рисковани, но ефективни операции, които са постигнали главната си цел\", написа Фролов в руското онлайн списание \"Republic\". След анексирането на Крим ГРУ стана много по-активно заради по-широката външна политика на Русия. Преди 2014 г. Москва се ограничаваше предимно до бившия Съветски съюз. След това обаче Русия стана по-активна в Близкия изток и Африка, а САЩ и европейски страни обвиняват Москва в намеса във вътрешните им работи. Има и други признаци за нарастващото влияние на армията освен активизирането в дейността на ГРУ. Особено гласовито относно Сирия, където Русия спомогна да се обърне ходът на войната в полза на президента Башар ал Асад, руското военно министерство се изказа дори преди Кремъл, когато сирийските сили неволно свалиха руски военен самолет миналия месец, обвинявайки \"враждебен\" Израел за причиняването на инцидента. Мнистърът на отбраната Сергей Шойгу беше един от само двамата компаньони, които Путин взе със себе си, когато отиде на почивка през лятото - другият беше шефът на Федералната служба за сигурност ФСБ. 63-годишният Шойгу не е замесен във вътрешнопартийната политика, но социологически проучвания често го поставят сред най-популярните възможни кандидати за президент. В друг признак за нарастващото влияние на армията и на собствената му личност Шойгу заповяда в Москва да бъде издигната огромна катедрала, посветена на въоръжените сили, а само преди седмица заговори за необходимостта от изграждането на втора столица в Сибир. \"Влиянието на армията ще се увеличава\" - категорична е Татяна Становая. \"Путин е убеден, че Русия е в състояние на война\", добавятя. /БТА", "date": "2018.10.11", "title": "Шпионските скандали в Русия показват, че армията набира сили"}
{"url": "https://www.dnevnik.bg/analizi/2018/10/11/3325330_takava_e_reputaciiata_na_bulgariia/", "text": "Парещата беля Белята, в която се вкарахме, е многопластова и пареща. Голяма част от българското отразяване на убийството на Виктория Маринова, особено сега, след като станаха достъпни името и образът на заподозрян, е сензационно и зловещо в омразата, която може да отключи. Още по-безумно е, обаче, че властта, която би трябвало да прави всичко възможно да възстанови и капчица доверие в авторитета и капацитета си да разкрие истината, всъщност прави всичко възможно да се злепостави до пълно делегитимиране. Как да повярваш на правителство, чиито премиер и бивш главен секретар на МВР, събира всички чужди посланици, за да ги мъмри как е посмяла свободната преса в техните държави да публикува статии, отразяващи срива на доверието в системата у нас около това убийство? , че не ти вярват, тъкмо защото държиш медиите си под контрол, за да покриваш и замазваш всяка злоупотреба? В тази изцяло нелепа ситуация обаче, Северин Красимиров, заподозрян за убийството на Виктория Маринова, сега го разпитва немски съд, преди евентуална екстрадиция. Борисов заяви, че има ДНК съвпадение. Наложително е да научим пълната поредност на събитията от разследването и, доколкото това е възможно, да получим и независими потвърждения на експертизите от чужди лаборатории. Има ли наистина видео от камери в района, което го уличава? Как се е стигнало до толкова бърза идентификация? Ако МВР разбира, че обществото не му вярва, трябва да положи усилия са обяснява, докато някой каже стига. Ясно е обаче, че съмненията няма да стихнат. Когато не вярваш - не вярваш правопропорционално на опитите да бъдеш убеден.   - мутри, изнасилвачи, малцинства, страха да говориш за някои неща, да ходиш на някои места. Всичко звучи като филм, който вече са ни прожектирали - и ние не можем да решим мамят ли ни с опорки или всъщност имаме дежа вю, защото реалността, която населяваме си е такава. Не стана ли така, че ние чак ИСКАМЕ Виктория Маринова да е била убита заради думите си, защото това ще придаде на битието ни някакъв морален героизъм, който така ни липсва? Защото алтернативата е толкова зверска, и същевременно битова, невдъхновяваща в грозната си примитивност? Тревожа се, че от този кръг на ада няма излизане. И затова питам сериозно - какъв доказателствен стандарт е необходим, за да приемем каквито и да било официални разкрития по случая? Какви конкретни проверки и уверения биха били достатъчни? Трябва да имаме отговор на този въпрос. Иначе не можем да продължим. Такава е репутацията на страната Ако вие чуете, че в Русия е зверски убит журналист, коя ще ви е първата мисъл? Естествено - че е убит за това, че е журналист. Такава е репутацията на страната. Не се чудете, тогава, че същото са си помислили на запад от Ниш всички, когато са чули за убийството в Русе. Такава е репутацията на страната... Борисов не е държавата Държавата, това е той? Борисов даде пресконференция. Т.е. направи изявление. 10% от времето отдели на задържането на заподозрян, който с голяма вероятност е извършителят. И 90% от времето отдели да се кара, че някакви хора очерняли държавата, като му оказвали натиск. За да съм мил и конструктивен, ето някои неща, които Борисов можеше да направи, вместо да се кара на пресконференцията си: 1. Да има малко приличие пред смъртта на една жена. Даже и да мисли, че други са нямали. 2. Да не злорадства по такъв повод. Нечовешко е. Като историята с кучето и пържолката. 3. Да си даде сметка колко други престъпления са неразкрити. 4.  5. Да се замисли защо нивото на доверие в институциите е толкова ниско. 6.  7. Да си даде сметка, че България е на 111-о място по медийна свобода. 8. Да направи поне една реформа в някой социален сектор, особено в полиция, места за задържане, съдилища и т.н. 9. Да се извини за провала на комуникацията около Конвенцията за превенция и борба с насилието над жени и домашното насилие. 10. Да докладва има ли поне една приета промяна в законов или подзаконов акт, която да подпомага намаляването на насилието над жени. 11. Да поиска функционален анализ от министъра на правосъдието защо престъпници с много осъдителни присъди се разхождат по улиците и защо не е въведен кумулативен фактор. 12. Да види колко изнасилвачи имат само условни присъди и да поиска анализ защо е така. 13. Да премахне лудостта за \"маловажното престъпление\", която възпитава цели поколения престъпници. 14. Да даде анализ колко са арестувани и наказани за сексуални контакти с малолетни и дали е прекъсната \"изконната традиция\" да се продават за булки деца на по 12-13 години. 15. Да даде отчет за подготовката на полицаите, защо работят в ужасни битови условия, защо все повече хора отказват да съобщават официално за престъпления, защо има много случаи на отказ да се работи по престъпления, особено свързани с насилие над жени. 16. Да разбере, че уплашените хора имат право на реакции. Работа на управляващите е с действия да успокояват тези реакции. А не да се карат. 17.  18. Да разбере, че обществено доверие не се постига с каране от трибуната на Министерски съвет. А с непрекъснати систематични действия на всички институции. 19. Да проумее, че едно разкрито престъпление е добре, но не е повод за гордост. Защото всеки от нас може да извади по десет случая на неразкрити или неглижирани престъпления. 20. Да разбере, че не трябва да надзирава всяко престъпление. А да осигури независими работещи институции, които сами да правят това. 21. Да спре да олицетворява България със себе си или с някои администратори. Позиция срещу мудна работа на един държавен орган или ръководството му не е позиция срещу страната. И основното. Да разбере, че е слуга на народа. И е там, за да служи на хората и да брани техния живот, достойнство, собственост, права и всичко останало. С цената на непрекъснат натиск и контрол. Не помня някой да го е карал насила да става премиер. Да се оправя сега. А ако не му харесва, спокойно може да си тръгне. Пак. Но не и да се кара, че някой го ръчка да си върши работата. Априлският пленум отмина. Поздравления на полицията за добре свършената работа. Иска ми се всеки път да е така, не само когато има международен натиск. Съболезнования на близките на Виктория. И да, държавата не е той. Държавата трябва да е общата ни съвкупност от индивиди, административни органи и спазване на закона и процедурите.", "date": "2018.10.11", "title": "Такава е репутацията на България"}
{"url": "https://www.dnevnik.bg/evropa/2018/10/11/3317424_shte_spasiat_li_izborite_v_bavariia_merkel_ot/", "text": "Баварските избори обикновено са скучни. Най-често единственият реален въпрос е колко ще бъде голямо мнозинството на Християнсоциалния съюз (ХСС). И, както повечето неща в Бавария, акцентът в предизборната кампания включва щедри количества бира и бретцели. Но не и тази година. С тези думи \"Политико\" описва сложната ситуация, в която ще се озове сестринската партия на канцлера Ангела Меркел след  изборите в Бавария в неделя , които ще изпратят политически тръпки от Мюнхен до Берлин. Не само позицията на ХСС в Бавария е заложена на карта. Като ключов играч в управляващата коалиция, неделните избори може да послужат за тест за влиянието на партията в националната политика, а резултатите или ще помогнат на Меркел, или ще задълбочат още повече нестабилността на кабинета й. На последните избори през 2013 г. ХСС спечели почти 48%, с което си осигури мнозинство, но според проучване от миналата седмица сега подкрепата за нея е паднала до едва 33%. В по-голямата част от Европа за друга управляваща центристка партия този резултат би бил мечта. Предвид дългата власт на ХСС обаче на подобен вот се гледа като на катастрофа. \"Лаптопи и кожени бричове\" Агенция \"Ройтерс\" отбелязва, че основната причина за спада в подкрепата за ХСС е възходът на антиимигрантската партия \"Алтернатива за Германия\", която разцепи електората. В отговор лидерите на ХСС опитват да съживят усещането, че тяхната партия представлява същността на Бавария: отличителна идентичност, подкрепена от икономически успех, който доведе до най-ниската безработица сред германските провинции - 2.9%. Според  скорошно проучване  консерваторите (ХСС и Християндемократическият съюз (ХДС) на Ангела Меркел) получават рекордно ниска подкрепа, а \"Алтернатива за Германия\" за пръв път е по-популярна от някоя от двете традиционни партии в страната. Някога бедна, Бавария премина през забележителна следвоенна икономическа модернизация при управлението на ХСС, запазвайки в същото време регионалната си идентичност - формулата \"Лаптопи и кожени бричове\", която спечели на партията уникалната роля на мощна консервативна сила в националната политика. Сега тази изключителност е в опасност. Икономическата сила на Бавария наскоро позволи на ХСС да окаже влияние диспропорционално на нейния размер в съюза с християндемократите на Меркел. Въпреки потъващия рейтинг на ХСС, желанието на Манфред Вебер (който е от партията) да се кандидатира за наследник на Жан-Клод Юнкер  получи подкрепата на Меркел . Християндемократите обаче са недоволни от смятаното от тях за враждебно и разделено ръководство на ХСС, който пък е изнервен от намаляващата си подкрепа в Бавария. Някои фигури от ХДС се опасяват, че слабо представяне на изборите на ХСС може да доведе до още повече търкания със съюзника им. В същото време поддръжниците на ХСС също са разделени. Някои умерени, недоволни от придвижването на партията на дясно по въпроса за имиграцията, се обръщат към Зелените, а по-твърдите са привлечени от \"Алтернатива за Германия\". Неочаквани ползи за Меркел? В статия за  \"Дойче веле\"  Джеферсън Чейс коментира, че лошият резултат на баварските консерватори в краткосрочен план може да се окаже от полза за Ангела Меркел. Притеснен, че бива изпреварен от крайнодесните, ХСС започна да се дистанцира от Меркел по ключови въпроси, включително политиката за мигрантите. На баварските избори щеше да се гледа като на референдум за Меркел, но благодарение на тази стратегия на ХСС, вотът е своеобразен референдум за реакцията на баварските консерватори към \"Алтернатива за Германия\" и Меркел. Ето защо не е изключен сценарият канцлерът всъщност да извлече ползи от поражението на консерваторите, посочва анализаторът. Според Якоб Киркегаард, старши сътрудник в института \"Питърсън\", когато ХСС загуби пълната власт в Бавария, партията ще търси изкупителна жертва и това ще бъде опасно за коалицията, защото ХСС може да обвини Меркел непосредствено след поражението. Пред \"Дневник\" той коментира, че след няколко месеца партията все пак ще трябва да заеме по-умерени позиции, защото ще трябва да намери коалиционен партньор, с който да сформира ново правителство в Бавария. Дан Хамилтън, преподавател в университета \"Джон Хопкинс\", също смята, че ХСС ще загуби доминиращата си позиция в Бавария, което означава, че партията ще е по-слаб, но в същото време и по-труден коалиционен партньор за канцлера Меркел. Грешка ли беше антиимигрантската реторика Пред \"Дневник\" Хамилтън отбелязва, че антиимигрантската реторика на Зеехофер не е помогнала на ХСС след срива на подкрепата за нея и възхода на \"Алтернатива за Германия\". По думите му ХСС е оставил впечатление за непостоянство у избирателите и много от традиционните поддръжници на партията вероятно ще гласуват за \"Алтернатива за Германия\" или дори за Зелените. Киркегаард също е на мнение, че антиимигрантската реторика на Зеехофер е била голяма грешка за партията. Тя не е спечелила нищо, а вместо това е показала, че \"Алтернатива за Германия\", а не ХСС, определя политическия дневен ред в Бавария, и е засилила позициите на Зелените, защото центристките избиратели са били отблъснати от антиимигрантската реторика. Киркегаард прогнозира, че след изборите ХСС ще трябва да потърси подкрепа сред центристките партии, евентуално Зелените или Свободната демократическа партия/Свободните избиратели (вторите са малка евроскептична група, която иска връщане на правомощия към местните власти), което означава, че ще трябва да смекчи дясната си реторика. Много ще зависи и от неизбежната смяна на хора по върха на партията след поражението на изборите. Може би Меркел ще извлече полза от това, че е преживяла още една атака от дясно срещу нейната центристка линия в ХДС. Според Матиас Дилинг, експерт по християндемократическите партии в Оксфордския университет, антиимигрантската реторика е била важен фактор, допринасящ за резкия спад в подкрепата за ХСС. Той припомня, че партията е имала подкрепа от над 40% преди да ескалира конфликтът между Зеехофер и Ангела Меркел заради имиграцията. За да се разбере защо антиимигрантската стратегия на ХСС бе във вреда на партията, трябва да имаме предвид, че ХСС традиционно не е подкрепяна само от консерватори, а също от либерали, фермери, католици и хора със засилено чувство за баварската регионална идентичност, отбелязва Дилинг пред \"Дневник\". Фокусът на партията върху антиимигрантската реторика в предизборната кампания цели да подсигури гласовете на консерваторите и на гласувалите за \"Алтернатива за Германия\" в Бавария на последните федерални избори. Кампанията обаче не успя да предложи много на останалите традиционни поддръжници на ХСС, смята Дилинг. Той прогнозира, че много умерени привърженици на ХСС ще гласуват за Зелените и за Свободните избиратели, а антиимигрантската реторика вероятно ще й върне подкрепата на предпочитащите твърда позиция за имиграцията. Според скорошни проучвания единствената опция за двупартийна коалиция със стабилно мнозинство в Бавария може да бъде т.нар. черно-зелен съюз между ХСС и партията на Зелените. В такъв случай ХСС няма да има никакъв шанс да прокара твърдия си дневен ред. Всички други варианти включват коалиции с множество партии, което също прави слаба вероятността ХСС да успее да придвижи политиката значително на дясно. В същото време изборите вероятно ще превърнат \"Алтернатива за Германия\" в ключов играч в баварската политика. Три сценария Според Матиас Дилинг има три възможни сценария за последиците от изборите в Бавария, като първият е най-вероятен. В него ХСС ще загуби толкова, колкото предвиждат социологическите проучвания и ще получи между 31 и 37 процента, но ще продължи да ръководи правителството. Макар това да бъде най-лошият изборен резултат за ХСС в Бавария от 1954 г. и партията да трябва да състави коалиционно правителство, тя все пак ще остане най-силната в Бавария и ще продължи да ръководи правителството. Дилинг отбелязва, че при този вариант е вероятно ХСС да се върне към по-малко предизвикателната си стратегия на федерално ниво. При втория сценарий ХСС ще загуби повече от прогнозираното и подкрепата за нея ще падне под 30%, което ще я доближи до най-лошия резултат в историята й (27.4% през 1950 г.). В този случай според Дилинг ХСС ще бъде изместена от управлението от четири-партийна коалиция, а за Зеехофер ще бъде трудно да запази поста си във федералния кабинет. В третия и най-малко вероятен според анализатора сценарий ХСС ще се представи по-добре от очакваното и ще получи около и дори повече от 40% от гласовете. Тогава Зеехофер и премиерът на провинцията Маркус Зьодер ще могат да твърдят, че стратегията им е била успешна. Така те ще могат да продължат да настояват за по-твърда позиция за имиграцията. Този сценарий би имал сериозни последици за коалицията в Берлин. По-голямата заплаха През последните месеци  авторитетът на Меркел  бе поставен под съмнение  в собствената й парламентарна група  в много по-голяма степен, отколкото през изминалите 13 години на власт. Баварски консервативни политици, като вътрешния министър Хорст Зеехофер, публично критикуваха Меркел, че е отишла твърде наляво, особено за миграцията. През юли Зеехофер настоя за правото на Бавария да депортира мигранти с отхвърлени молби за убежище, което доведе до спор, заплашил стабилността на голямата коалиция в Германия. По думите на Якоб Киркегаард Меркел бавно започва да губи власт в Германия и Европа, но е много вероятно да изкара сегашния си мандат и да изиграе голяма роля при определянето на наследник. Тя все още не е бита карта – нито социалдемократите, нито нейният Християндемократически съюз имат каквато и да било алтернатива на голямата коалиция, което обаче ще се промени с наближаването на изборите. Матиас Дилинг поставя два въпроса – колко влияние ще има Ангела Меркел при избора на свой наследник и дали коалицията ще оцелее до 2021 г. Според него няма непосредствена заплаха за стабилността на коалицията, освен ако ХСС не се справи много по-добре на баварските избори, отколкото се очаква. Той смята, че изборните резултати на ХСС няма да засегнат Меркел в голяма степен, защото това е основно въпрос за самата партия. Не така стоят нещата с предстоящите избори в Хесен, където изглежда вероятно водената от ХДС коалиция да загуби властта. Ако християндемократите се представят зле в Хесен, както подсказват проучванията, Меркел ще бъде подложена на натиск от собствената си партия. Тя ще я предизвика да взима в по-голяма степен предвид предпочитанията на парламентарната й група и на провинциалните организации и да комуникира решенията си в партията по-добре, отколкото през последните години, ако иска да запази позицията си и да има влияние върху избора на свой наследник в ХДС и потенциален канцлер.", "date": "2018.10.11", "title": "Ще спасят ли изборите в Бавария Меркел от свободното падане"}
{"url": "https://www.dnevnik.bg/sport/2018/10/11/3325444_bulgarskite_voleibolistki_zapisaha_pobeda_v_posledniia/", "text": "Женският национален отбор по волейбол завърши участието си на световното първенство с победа над Азербайджан с 3:0 (25:19, 25:20, 25:20). Възпитаничките на Иван петков постигнаха втори пореден успех и активът им на световното е четири победи и пет загуби, което им отреди шесто място в крайното класиране на група F. Българките обаче не успяха да се класират напред и да попаднат сред осемте най-добри, основно заради големия брой загуби, който натрупаха още в първата групова фаза. Въпреки това селекционерът Иван Петков определи представянето като достойно. Треньорът обясни, че именно класиране във втората фаза е била целта за отбора, която беше изпълнена. Двубоят в залата в Осака се разви по идентичен начин във всеки един от трите гейма. Резултатът беше с точка или две разлика при първите две прекъсвания, след което българките успяваха да се откъснат в края на частите. Този път волейболистките играха без напрежение за разлика от предходните си мачове срещу водещите отбори. Играта на блокада вървеше, а и грешките на българките бяха по-малко. Най-резултатна в мача беше диагоналът Мирослава Паскова, която записа 13 точки. Освен нея на ниво се представиха и двете централни блокировачки – Христина Русева с 12 и Нася Димитрова с 11 точки.", "date": "2018.10.11", "title": "Българските волейболистки записаха победа в последния си мач на световното"}
{"url": "https://www.dnevnik.bg/tehnologii/2018/10/11/3325197_sguvaem_ili_s_chetiri_kameri_-_kakuv_smartfon_shte/", "text": "Корейският технологичен гигант \"Самсунг\" (Samsung) ще покаже днес ново устройство от портфолиото си. Предположенията какво ще е то са много, но от компанията така и не подсказаха дали това ще е нов смартфон или компютър. Единственото нещо, което \"Самсунг\" разпространи за събитието беше мотото, под което ще се проведе - \"4 x fun\". Именно заради този текст очакванията на феновете са компанията да направи премиера на смартфон с 4 камери върху задния панел. Устройството ще е от средния клас Galaxy A, като с повечето основни камери се цели привличането на повече клиенти преди те да се появят в Galaxy S10 догодина. Според експерти обаче това е малко вероятно, тъй като през тази година \"Самсунг\" вече представи два нови модела - Galaxy Note 9, Galaxy S9 и Galaxy S9+. Но една от разработките на технологичния гигант предизвика голям интерес при оповестяването ѝ. \"Самсунг\" обяви, че до края на тази година иска да представи първия сгъваем смартфон. Устройството ще започне да се произвежда през 2019 г. Трябва да се отбележи, че в началото на ноември ще има технологична конференция на компанията, на която новото устройство може да направи своя дебют.", "date": "2018.10.11", "title": "Сгъваем или с четири камери - какъв смартфон ще покаже \"Самсунг\" днес"}
{"url": "https://www.dnevnik.bg/sviat/2018/10/11/3325079_zashto_lideri_na_frankofonskite_durjavi_se_gotviat_za/", "text": "Подкрепена от Африканския съюз и от френския президент Еманюел Макрон, руандийката Луиз Мушикивабо ще се изправи в четвъртък срещу канадката Микаел Жан в борба за висшия пост в Международната организация на франкофонията (МОФ). Помрачена от кончината на френско-арменския певец Шарл Азнавур, който се очакваше да пристигне в Ереван, двудневната Седемнайсета среща на върха има официална тема, определена с мотото \"Да живеем заедно\". При все това на 11-12 октомври ще се развие безшумна война за контрол върху МОФ между 84-те държави и правителства от Франкофонията - на заден план се очертава стремежът на Африка, където живеят повечето франкофони в света, \"да си възвърне\" поста генерален секретар. В момента политическото ръководство е поверено на Микаел Жан, бивш генерал-губернатор на Канада, сиреч представител на английската кралица в бившата британска колония. Двамата първи секретари бяха от Африка - египтянинът Бутрос Бутрос Гали и сенегалецът Абду Диуф. Поради демографския взрив на континента през 2050 г. там ще живеят 85 на сто от всички франкофони при население от 700 милиона души срещу 274 млн. днес, сочат данни на МОФ; Макрон повтаря все по-често, че \"бъдещето на франкофонията\" е в Африка. Квебекчанка от хаитянски произход, Микаел Жан ще брани ръководния пост, оспорван от руандийската външна министърка Луиз Мушикивабо, чиято кандидатура бе обявена в края на май в Париж от президента на Руанда Пол Кагаме и френския му колега Еманюел Макрон, който подчертано я подкрепи. Двубоят между тези дами символизира борбата за влияние между двата основни донора на МФО, Канада и Франция, чиито лидери - Макрон и Джъстин Трюдо, ще отпътуват за Ереван, във Франкофонията. \"Центърът на тежестта на франкофонията днес е в Африка\", повтори наскоро по радио Ер Еф И френският държавен секретар, натоварен с франкофонските проблеми, Жан-Батист Льомоан. \"Франция застава зад кандидатура, подкрепяна от цял континент\", увери той. Африканските страни, откъдето ще дойдат мнозина от близо 40-те държавни ръководители, очаквани в Ереван, при това са мнозинство в МОФ (27 от 54 участници с право на глас) - и Африканският съюз, оглавяван тази година от Руанда, също подкрепи Луиз Мушикивабо. Руандийската кандидатура впрочем буди възмущение: през 2008 г. Руанда смени задължителния в училищата френски език с английски, после - година по-късно, се включи и в Британската общност, англофонския аналог на МОФ. И Пол Кагаме обяви кандидатурата на своята министърка именно на английски език. \"Има ли по-неподходяща страна от Руанда, за да претендира за решаваща роля в съдбите на франкофонията? Със сигурност не\", писаха в средата на септември във френския всекидневник \"Монд\" Шарл Жослен, Пиер-Андре Вилцер, Елен Конуей-Муре и Андре Ваини - четирима бивши членове на френски правителства, отговаряли за франкофонията. Хора от обкръжението на Макрон изтъкват, че многоезичието в Руанда съвсем не е пречка, а \"чудесен пример\" за инклузивната политика на френския президент, който на другите. Освен езика, критиците на руандийската кандидатура смятат, че тя жертва хартата на МОФ, която нарежда \"подкрепата за човешките права\" сред първостепенните си мисии, в името на помирение между Париж и Кигали, който обвинява Франция, че е допринесла за геноцида в Руанда. Руанда си служи с \"цензура, заплахи, арести, насилие, убийства\" на журналисти, осмелили се да критикуват авторитаризма на ръководството й, обвини неотдавна тази страна организацията \"Репортери без граници\". Помолена от АФП за коментар по правата на човека, Луиз Мушикивабо заяви, че \"повечето руандийци са доволни от демократичната система\". \"Отивам в Ереван с усмивка\", каза тя наскоро пред френската телевизия \"Те Ве Сенк Монд\". Изправена срещу Мушикивабо, Микаел Жан защитава постиженията си: тя увери пред АФП, че е \"осигурила място за франкофонията на многополюсната шахматна дъска\" и същевременно изтъкна своето \"африканство\". \"Аз съм хаитянка и канадка с африканско потекло\", повтаря тя. И отхвърля като \"клеветнически кампании\" нападките на част от медиите в Квебек, които я обвиняват в \"екстравагантен начин на живот\" след ремонта, извършен от МОФ в официалната ѝ резиденция. Подкрепили Микаел Жан - според някои колебливо, и Канада, и Квебек настояха за повече прозрачност в управлението на МОФ. /БТА", "date": "2018.10.11", "title": "Защо лидери на франкофонските държави започват \"безшумна война\" в Ереван"}
{"url": "https://www.dnevnik.bg/sport/2018/10/11/3325446_rafael_nadal_pomaga_na_postradalite_ot_navodnenieto_v/", "text": "Световният №1 в тениса Рафаел Надал се включи в почистванията на остров Майорка след  наводнението от изминалите дни . Тенисистът, който е родом от Балеарските острови, беше сниман от местните медии как се включва в дейностите по почистването на засегнатите домове. Градчето Сант Лоренс беше връхлетяно от наводнения във вторник вечер. До момента загиналите са десет, а според \"Ел Паис\" две от жертвите са британски граждани, които са пътували с такси в момента, в който ги връхлетели дъждовете. Според властите на Балеарските острови  интензивността на валежите  е била 220 литра на квадратен метър, предаде \"Франс прес\". Веднага след наводненията Надал предложи неговата академия край Манакор да приеме пострадалите, които са останали без домове. Комплексът на тенисиста, където той тренира, разполага с хотелска част. \"Тъжен ден за Майорка. Моите искрени съболезнования към близките на загиналите след наводненията\", каза Надал. В момента световният №1 лекува контузия в коляното, която го извади от участие в турнири в края на сезона. Той обяви, че ще  пропусне азиатското турне . Очаква се Надал да се завърне на корта за финалите на АТП през ноември в Лондон.", "date": "2018.10.11", "title": "Рафаел Надал помага на пострадалите от наводнението в Майорка"}
{"url": "https://www.dnevnik.bg/istorii_na_denia/2018/10/11/3324490_tazi_godina_-_chernokop_da_iskash/", "text": "Година с годината не си приличат, казва Алекси. Ето на, миналата година - паламуд като за последно, тази - чернокоп да искаш. В тази работа ред няма – каквото даде морето.\" Рибарският пристан на Траката е сред най-старите по Черноморието. Тих е, защото е скрит от вятъра в дъното на залива под нос Св. Георги, а само на метри от него започва плажът на двореца \"Евксиноград\". Легендата, която рибарите с охота разказват и до днес, гласи, че кеят им е бил даден от Фердинанд за вечни времена. \"През септември сафридът ни подмина, продължава Алекси. Сега - в края на октомври, чакаме карагьоза, но времето му е през ноември.\" После заканително клати глава: \"Ако излезе и лефер... Ти да видиш!\" Затова и прогнозите рядко са категорични. Така е, защото с изключение на калкана останалите най-търсени видове черноморска риба – леферът и паламудът, минават край бреговете ни само два пъти в годината – пролет и есен. През април пасажите влизат през Босфора и поемат на север към Крим, където хвърлят хайвера си. В края на лятото \"новото поколение\" поема по обратния път на юг към по-топлите води. Затова и сезонът на активния риболов в България е точно тогава – от втората половина на септември до средата на ноември. Напролет рибата е по-суха, твърдят рибарите. След зимата тя е загубила голяма част от мазнината си. И обратно – през есента месото на сафрида, чернокопа (бебе лефер) и паламуда е по-мазно и сочно. Така всички, които търсят прясна риба в менютата на ресторантите през лятото, най-често са или разочаровани, или остават излъгани. Защото, ако по това време на годината ви предложат пресен едър паламуд, сафрид или чернокоп, уловът най-вероятно е от фризера. е   (циганката), който в никакъв случай не трябва да минава през скарата, защото месото й е постно. \"За   ела през септември, а ако нямаш бърза работа, най-добре през октомври, казва Алекси. При карагьоза (чернооката риба, от турски - бел. ред.) е обратно - в късната есен мазнината му натежава, а месото вече не е така вкусно, както месец по-рано.\" Заради сезонните \"гастроли\" на улова край българските брегове на Черно море, за да ядете вкусна риба и през зимата, трябва да я консервирате или да я замразите. Най-важното е да знаете как, за да запазите вкуса й максимално дълго. Тук отново най-добре е да послушате съветите на рибар. \"Най-добре е паламудът да бъде осолен или студено опушен\", обяснява Васко. Неговата хижа е високо на ската над пристана на \"Траката\" и понеже е морски вълк, \"истинското\" му име е \"Васко да Гама\". \"Но за пушене и за солене си трябва можене, продължава той. Ако не сте го правили друг път – по-добре идете до магазина.\" За  , не се изисква кой знае какъв майсторлък, а резултатът си заслужава усилията. Рецептата на Васко е проста: Изчистената риба се нарязва на пръстени, дебели два-три сантиметра. Нареждате ги плътно в малка тенджера с откритите части нагоре, а между тях слагате зърна черен пипер и няколко дафинови листа. След това посолявате добре и наливате три-четири лъжици зехтин. Накрая леко покривате рибата с вода и оставяте на тих огън. Сарделата е готова, когато водата се изпари и рибата остане само с мазнината. Покрит с повече \"препукан\" зехтин и добре затворен в буркан, паламудът, приготвен по този начин, може да бъде консервиран за зимните месеци. Осоляването на   в саламура също има тънкости. Затова по-лесният вариант е да го замразите, но за перфектния резултат пак има две условия: Първо – не го чистете от вътрешностите му – така ще запазите влагата в месото. И второ – разделете рибата на порции за една скара, а в найлоновите пликове с цип налейте малко вода. Най-добре морска. Ако спазите тези две условия, в рамките на два–три месеца след размразяване рибата ще има почти същия вкус като прясната. Почти! обаче си остава  . Когато е добре изпържен, бялото му нежно месо се крие под хрупкава вкусна кожа. Костите му са меки, едри и лесни за отстраняване, а единственото, за което трябва да внимавате, са \"копчетата\" - плоски кръгли и тъпи бодли, разположени по цялата горна част на тялото му. За истинските познавачи на черноморската риба сезони всъщност няма. Ловът на кая, попчета, барбун и заргана продължава почти през цялата година. Тях ще ги намерите само в малките крайбрежни кръчми. има бяло и пухкаво месо. По-дребните от тях често наричат   а едрите - стронгили и лихмуси. За да се усети най-добре лекият му вкус, рибата трябва да бъде внимателно изпържена, за да не прегори и изсъхне. Има доста кости, но с няколко упражнения бързо ще научите как да ги отстранявате лесно. И още нещо – не пренебрегвайте главата! Експертите знаят, че една от най-вкусните части на каята са едрите й бузи.  и   са грозните и бодливи роднини на каята – – с къси дебели тела, големи глави с широки усти и перки с остри шипове. Също като по-благовидната си роднина те са дънни. Преди приготвяне шиповете задължително трябва да бъдат отстранени, но много внимателно, защото убождането може да причини неприятно подуване и зачервяване. Тъй като кожата и на двете риби е доста груба, най-добре е да бъдат отстранена при почистването. След това, за да станат хрупкави при пърженето, преди да заплуват в горещото олио, морският дракон и скорпидът трябва да бъдат оваляни в царевично брашно. За разлика от братовчедката си – каята, скорпидът и драконът имат само една мека централна кост, която се отстранява лесно. За разлика от средиземноморските си роднини   край нашите брегове е по-дребен, но не и по-малко вкусен. Веднага след като се улови, той е сребрист, но на сушата кожата му става златисто-оранжева. Затова, но и заради специфичня му запомнящ се вкус понякога го наричат \"царска риба\". Приготвянето му за пържене не изисква някакви специални умения, освен че заедно с вътрешностите му трябва да отстраните и няколко тънки люспи по тялото. Безспорно е   – дълга, със змиевидно тяло и тънка човка, тя е истински деликатес. Можете да й се насладите току-що уловена от май до октомври. Предимство на зарганата е, че може да бъде приготвена както пържена, така и печена или пушена, а сервирането й често се превръща в атракция заради високата концентрация на фосфор в костите. По тази причина те светят в тъмното. Само за експерти са   (наричан още морска лисица) и  . Първата е дънна и наподобява малък калкан, но със специфична опашка, откъдето идва и прякорът й. Според рибарите женските екземпляри, стига да можете да ги различите, били по-вкусни от мъжките, които преди приготвяне трябвало да киснат поне шест часа в мляко. След това се панира. Морската врана е твърде рядка риба, която се лови с харпун в подмолите на крайбрежните скали. Тя има специфичен морски вкус и е изключително вкусна, приготвена на скара. Освен, че е Да Гама, сред колегите си от \"Траката\" Васко е известен и с - рибената си чорба, която приготвя. За нея били нужни поне 4-5 глави от различна риба – каквато има, но задължително морска. Цаца и хамсия също влизат в тенджерата. Рибените глави се варят на бавен огън, а когато станат готови, се оставят да изстинат, за да бъдат обезкостени по-лесно. Бульонът, в който са врели главите, трябва да се прецеди, за да не остават в него костици. После отново се връща на огъня, за да поври още с нарязаните на дребно лук, моркови, картоф, домат и парчетата обезкостена риба. Малко театрално Васко уж се колебае дали да издаде микса на подправките, които използва. После махва с ръка, сякаш това е първият път, в който се предава. \"Важни са три неща, казва бавно той и свива един по един пръстите на ръката си. На всяка цена трябва да имаш мащерка, риган и девесил. Задължително девесил! Без него нищо няма да излезе от чорбата. Другото е чер пипер и лимон, ама тях всеки ги знае. Лимона го слагаш най-накрая, и то без кората, за да не вгорчи чорбата!\" В началото на октомври морето обикновено е тихо. \"За сафрид е вече късничко, някое попче ако има, все ще е нещо, казват рибарите. Но каквото и да е, все ще е по-добре от лавраците, дето ги гледат като бройлери в Гърция.\" А ако ги питате какво ще извадят днес, никога няма да получите отговор. Освен познатия: \"Каквото даде морето.\"", "date": "2018.10.11", "title": "Тази година - чернокоп да искаш"}
{"url": "https://www.dnevnik.bg/photos/2018/10/11/3325459_snimka_na_denia_palatki_i_cherni_znamena_sreshtu/", "text": "Палатките на протестиращите майки на деца с увреждания останаха цяла нощ под прозорците на Министерския съвет, а тази сутрин блокираха за около час и движението пред него, съобщи БНТ. Полицията снощи написа предупредителни актове за нарушаване на обществения ред. Исканията на майките са дадените от властта обещания за реформи в социалната сфера да станат факт.", "date": "2018.10.11", "title": "Снимка на деня: Палатки и черни знамена срещу управлението"}
{"url": "https://www.dnevnik.bg/sport/2018/10/11/3325448_adrian_andreev_shte_igrae_polufinal_i_na_dvoiki_v/", "text": "Адриан Андреев се класира на втори полуфинал в тенис турнира от младежките олимпийски игри в Буенос Айрес. След като стигна до четиримата най-добри на сингъл, българският тенисист го направи и в турнира на двойки. Андреев и партньорът му Ринки Хиджиката от Австралия отстраниха Николас Мехия (Колумбия) и Жилберт Соареш Жуниор (Бразилия) със 7:6 (6), 4:6, 10:7 за 96 минути. В спор за място на финала българинът и неговият австралийски партньор се изправят срещу французите Юго Гастон и Клеман Табур. Полуфиналът на двойки ще бъде в петък от 16 часа българско време. Българинът стигна и до полуфиналите на сингъл , след като пречупи в два сета румънеца Филип Кристиан Жиану с 6:2, 6:4 за час и 31 минути. В турнира на смесени двойки Андреев и партньорката му Виктория Дема от Украйна отстъпиха на швейцарците Лулу Сун и Дамиен Венгер с 3:6, 6:7(3).", "date": "2018.10.11", "title": "Адриан Андреев ще играе полуфинал и на двойки в Буенос Айрес"}
{"url": "https://www.dnevnik.bg/kultura/2018/10/11/3325321_orkesturut_za_narodna_muzika_na_bnr_predstavia_nov/", "text": "Оркестърът за народна музика на БНР открива новия си сезон с концерт днес, 11 октомври, който ще се състои в Първо студио на Националното радио от 19.30 ч.. По време на събитието диригентът на състава Димитър Христов ще представи новия им двоен диск, който съдържа 23 музикални пиеси, създадени специално за изданието. По традиция на първия концерт за сезона диригентът ще представи едни от най-големите имена в българската народна музика. Солисти тази вечер ще бъдат певиците Русанка Комитова, Христина Анастасова и Сорина Богомилова, също и гадуларят Борислав Гълъбов. През годините оркестърът е наричан \"оркестър от солисти\" заради индивидуалните качества на всеки един от музикантите в него. През годините съхраняват характерното си звучене и продължават да представят творчеството на големи български композитори. В последните години съставът получава няколко големи награди, като последната е от Столичната община - за \"ярки постижения в областта на културата за фолклорни сценични изкуства\". Билети за събитието може да намерите в Рекламно-информационния център на БНР, на касата на \"Кантус Фирмус\" в зала \"България\", както и онлайн  тук .", "date": "2018.10.11", "title": "Оркестърът за народна музика на БНР представя нов диск за начало на сезона"}
{"url": "https://www.dnevnik.bg/sport/2018/10/11/3325470_bulgarskite_akrobati_specheliha_zlato_na_mladejkite/", "text": "Българската смесена двойка в акробатиката  Мариела Костадинова и Панайот Димитров  спечели златни медали на младежките олимпийски игри в Буенос Айрес. Отборът, в който бяха Костадинова и Димитров, завърши на първо място в мултинационалното гимнастическо състезание за смесени отбори. Надпреварата се проведе за пръв път между 12 отбора, представители на различни държави, в следния състав: по три момчета и по три момичета от спортната гимнастика, по три момичета от художествената гимнастика, по една смесена двойка от акробатиката, по едно момче и по едно момиче от батута. Отделните тимове бяха кръстени с имена на легендарни спортисти в гимнастическите спортове. Общият брой най-предни класирания осигурява злато, следващият сребро, бронз и т.н. Българската двойка беше в отбор \"Симон Байлс\", наречен на американската световна шампионка в спортната гимнастика. Отличията на Костадинова и Димитров са първите медали за България от третите младежки олимпийски игри. Междувременно българската гимнастичка Татяна Воложанина се класира на финал в многобоя. В последните две изпълнения на бухалки и лента тя събра сбор 15.450 и 13.600. Така с краен сбор от 60.350 т. Воложанинa попадна сред осемте финалистки, които на 16 октомври, вторник, от 23 ч. българско време ще започнат своите изпълнения за разпределение на олимпийските медали в многобоя.", "date": "2018.10.11", "title": "Българските акробати спечелиха злато на младежките олимпийски игри"}
{"url": "https://www.dnevnik.bg/kultura/2018/10/11/3324577_eksperti_shte_napraviat_pregled_na_zakonodatelstvoto_v/", "text": "Гражданското движение \"Реформи в културата\" за втори път организира конференция за преглед на културните политики в България. На  първата, която беше през юни в Пловдив , беше отбелязано, че отсъства  визия за развитие на българската култура . Предстоящата среща - Втори форум за критически мониторинг на културните политики в България - ще бъде на 16 октомври в Центъра за култура и дебат \"Червената къща\" в София. Темата е  \"Преглед на законодателството в областта на културата и медиите\". Програмата за 16 октомври, предоставена на \"Дневник\" от организаторите: 18.00 – 18.10  - Проф. Александър Кьосев, \"За целите на движението и постигнатото досега\"  18.10 – 18.30 Проф. Нели Огнянова, \"Медийното законодателство: поглед напред\" 18.30 – 18.50 Адв. Маргарита Гигова, \"Преглед на законодателните инициативи в областта на културата на 44-ото Народно събрание\" 19.50 – 20.30 обща дискусия 18.50 – 19.10 Д-р Нели Стоева, \"Необходим ли е Закон за сценичните изкуства в България\" 19.10 – 19.30 Д-р Даниела Симеонова, \"Дисонантното културно наследство\" 19.30 – 19.50 Адв. Александра Стеркова, \"Директор на културен институт - професионалист или чиновник\" ", "date": "2018.10.11", "title": "Експерти ще направят преглед на законодателството в културата и медиите"}
{"url": "https://www.dnevnik.bg/sviat/2018/10/11/3325472_uraganut_maikul_vze_purva_jertva/", "text": "Ураганът \"Майкъл\", взе най-малко една жертва и остави без електричество над 400 хил. домакинства във Флорида, Джорджия и Алабама, съобщава \"Франс прес\", цитирана от БТА. Загиналият човек е бил ударен от падащо дърво. \"Майкъл\" беше обявен за най-силната буря, преминавала през Флорида за последния четвърт век, отслабна до първа категория. Мощната буря предизвика тежки наводнения и нанесе щети на инфраструктурата, събаряйки дървета и стълбове, отнасяйки покриви и преобръщайки автомобили. Прогнозите са, че \"Майкъл\" ще отслабне тази сутрин до тропическа буря, докато преминава през югоизточните щати. Скоростта на ветровете отслабна от 250 до 150 километра в час.", "date": "2018.10.11", "title": "Ураганът \"Майкъл\" взе първа жертва"}
{"url": "https://www.dnevnik.bg/sviat/2018/10/11/3325473_nauchnite_proekti_s_britansko_uchastie_sa_garantirani/", "text": "Научните проекти с британско участие ще бъдат гарантирани дори в случай на Брекзит без сделка – това обясниха представители на научната общност на Обединеното кралство на проведена в София кръгла маса за развитието на науката и двустранните сътрудничества след напускането на ЕС, организирана от отдел Наука и иновации към британското посолство. Лондон и Брюксел все още нямат споразумение за  условията на \"развода\" , а Великобритания трябва да излезе от Европейския съюз на 29 март догодина. Ако двете страни не постигнат съгласие, това буквално означава, че в  рамките на нощ  тя ще изгуби статута си на член на ЕС, което поставя под въпрос всичките ѝ връзки с континента. Дори в този случай обаче научната работа ще може да продължи до края на 2020 г., след като британското правителство обяви гаранции за финансирането на предвидените дотогава проекти. Лондон пое ангажимент да гарантира и участието си в европейски фондове (като проекта  \"Хоризонт 2020\" ), дори ако се стигне до варианта \"Брекзит без сделка\". Това е важно и за българската научна общност, тъй като български участници по \"Хоризонт 2020\" работят по 236 проекта в тази програма и в 170 от тях си сътрудничат с британски учени, обясни Лин Чарлс, заместник-посланик на Великобритания в България. За самата Великобритания въпросът също е от значение, тъй като тя провежда повече от половината си международни научни проекти заедно с европейски учени. За българските студенти във Великобритания Българските студенти във Великобритания  ще имат право да се обучават и след пет години живот в страната да уредят документите си за постоянно пребиваване, ако са пристигнали там преди 1 януари 2021 г. според досегашните споразумения между Лондон и Брюксел. Това обясни Ан-Мей Джансън, директорът за европейските отношения в международното крило на организацията Universities UK, която обединява 136 университета в Обединеното кралство. 6300 български студенти са учили в Обединеното кралство през 2016/2017 г. - в сравнение с 1250 преди десет години, посочи Джансън. Най-популярните сред тях специалности са \"Бизнес администрация\" и \"Компютърни науки\". Британската научна общност се надява, че ще може да остане член на европейски програми като \"Хоризонт Европа\" за научни иновации (която ще действа в периода 2021 – 2027 г.) и в бъдещите програми \"Еразъм\" за студентски обмен. Десислава Стоичкова от Британската академия припомни, че институцията предлага финансиране за учени в различни етапи на кариерата им и наличието на грантовете не зависи от Брекзит. Британската академия е националната институция на Великобритания за развитие на хуманитарните и социалните науки, като една от основните ѝ цели е да засили международното сътрудничество. (Повече информация за стипендиите на академията можете да откриете  тук .)", "date": "2018.10.11", "title": "Научните проекти с британско участие са гарантирани и при Брекзит без сделка"}
{"url": "https://www.dnevnik.bg/bulgaria/2018/10/11/3325476_sudut_v_germaniia_shte_zasedava_za_ekstradiciiata_na/", "text": "Северин Красимиров е дал съгласие за опростена процедура по екстрадиция, съобщава БНТ. Апелативният съд в германския град Хановер ще заседава по мярката за неотклонение на  задържания  за убийството на журналистката Виктория Маринова. Според председателя на Окръжния съд в град Щаде Вили Вирт,  където Северин Красимиров е задържан , той е дал съгласие за опростена процедура по екстрадиция. Това означава, че формалностите по съдебния ред ще бъдат избегнати. Съдът ще реши дали Краисимиров да бъде екстрадиран в България. Първоначално беше съобщено, че процедурата може да отнеме до 40 дни. Чрез ДНК анализ разследващите са установили, че 21-годишният Красимиров е изнасилил и убил Маринова. Германските власти са задържали Красимиров във вторник вечерта - осем часа след постъпило искане от българските власти. Той се е  намирал в дома на майка си  в германския град, съобщиха местни медии.", "date": "2018.10.11", "title": "Северин Красимиров е дал съгласие за опростена процедура по екстрадиция"}
{"url": "https://www.dnevnik.bg/evropa/2018/10/11/3325478_i_frans_timermans_obiavi_kandidaturata_si_za/", "text": "Първият заместник-председател на Европейската комисия Франс Тимерманс обяви кандидатурата си за кандидат на социалистите за председател на институцията след предстоящите догодина европейски избори, предаде ДПА, цитирана от БТА. Съгласно  системата на водещите кандидати , въведена на последните европейски избори, всяка европейска партия посочва предпочитания от нея кандидат за председател на eврокомисията, пост, който в момента се заема от Жан-Клод Юнкер. Номинираният от най-силната партия има добри шансове да бъде избран, макар че страните членки трябва да одобрят крайния кандидат. Системата беше въведена с цел да се осигури повече прозрачност на изборите и да се увеличи избирателната активност. Холандският дипломат Тимерманс ще се съревновава със словашкия дипломат и заместник-председател на eврокомисията  Марош Шефчович , който отговаря за енергетиката. Обявяването на номинациите приключва на 18 октомври и се очаква групата на социалистите да избере своя водещ кандидат през декември. Манфред Вебер , който оглавява групата на Европейската народна партия в eвропарламента, и  бившият финландски премиер Александер Стуб  се състезават за позицията на водещи кандидати на дясноцентристката ЕНП, която в момента е най-голямата група в Европейския парламент. Мнозина обаче предричат, че на европейските избори през май догодина политическите сили, настроени срещу ЕС,  може да получат сериозна подкрепа  в момент, когато блокът се бори с икономическите проблеми, миграцията и предстоящото напускане на Великобритания. 57-годишният Тимерманс е син на холандски дипломат и говори седем езика. Израснал е в Париж, Брюксел и холандския град Херлен. Учил е френска литература, политика и европейско право в Холандия и Франция. През 2014 г., преди да се присъедини към еврокомисията, беше външен министър на Холандия. Спечели си репутация в Брюксел, защитавайки върховенството на закона, особено в  продължаващия спор с Полша  за въведената преди три години съдебна реформа. Тимерманс заяви, че е решил да се кандидатира, защото иска да каже на децата си, че е направил всичко по силите си за Европа. \"Къде беше ти? Имаше всички тези идеи и винаги ни казваше колко е важна Европа. Но къде беше в решаващия момент? Трябва да мога да отговоря на тези въпроси\", заяви той пред \"Файненшъл таймс\". \"Много е заложено на карта. Това са първите европейски избори, които не са за малко по-наляво или малко по-надясно, а за това ще имаме ли Европейски съюз в бъдеще\", допълни Тимерманс.", "date": "2018.10.11", "title": "И Франс Тимерманс обяви кандидатурата си за председател на еврокомисията"}
{"url": "https://www.dnevnik.bg/evropa/2018/10/11/3325483_socialdemokratite_postaviat_pod_vupros_budeshtoto_si/", "text": "Председателят на Германската социалдемократическа партия (ГСДП) Андреа Налес поставя под въпрос по-нататъшното участие на своята формация в правителствената коалиция, която през последната половин година на два пъти бе пред разпадане. Пред вестник \"Цайт\" Налес порицава  раздорите между консервативните партньори в коалицията  - Християндемократическия съюз (ХДС) и Християнсоциалния съюз (ХСС), предаде \"Ройтерс\". \"Ако вътрешните кавги сред консерваторите продължават да засенчват всичко, очевидно ще дойде момент, в който добрата смислена работа вече няма да има значение\", казва тя в интервюто, което ще бъде публикувано изцяло днес. Коалицията между ХДС/ХСС и ГСДП изпадна в криза миналия месец по повод съдбата на  шефа на контраразузнавателната служба , а през лятото ХДС и ХСС се скараха за миграцията. И двата конфликта бяха преодолени с компромиси, припомня \"Ройтерс\". Пред \"Цайт\" Налес казва още, че от встъпването в длъжност на правителството или даже още от началото на преговорите за съставяне на коалицията споровете между ХДС и ХСС са \"голямо бреме за тази коалиция\". Настоящото правителство на Германия, оглавявано от канцлера Ангела Меркел, бе образувано шест месеца след миналогодишните парламентарни избори. Коалиционното споразумение съдържа клауза след две години да се направи оценка на състоянието на съюза. Мнозина смятат това за шанс за социалдемократите да се оттеглят от коалицията, ако пожелаят, отбелязва \"Ройтерс\".", "date": "2018.10.11", "title": "Социалдемократите поставят под въпрос бъдещото си участие в коалицията на Меркел"}
{"url": "https://www.dnevnik.bg/evropa/2018/10/10/3325007_dali_botushut_na_evropa_shte_sochi_na_iztok_ili_na/", "text": "На ИОбичам този град. Не зная защо. Не съм роден тук, не съм израснал тук. Никога не съм живял, нито съм избягал оттук. Дори не съм се влюбвал тук, разхождайки се вечер по спиращия дъха площад \"Пиаца Унита\", който с една от четирите си страни гледа към морето. Мисля, че обичам Триест, защото той е географска, мисловна граница и дори повече. Закътан в североизточния ъгъл на Италия, в него има нещо латинско, германско и славянско. Той е католически, източноправославен, еврейски. Той е център на литература и търговия. Тук спира Югът: Адриатическо море се хвърля на европейския бряг, за да разбере, че не може да продължи нататък. Тук спира Северът: карстовото плато (по границата между Италия и Словения) е като тераса на континента и векове наред виенчани са идвали тук, за да се радват на гледката. Тук спира изтокът: въздишките на Русия никога не са могли да стигнат по-далече. Тук спира Западът: бази на НАТО, някога готови да отблъснат нашественици от Варшавския договор, остават пръснати наоколо. Триест бе създаден от Хабсбургската империя, която притежаваше къса морска брегова линия. В началото на XVIII век той бе само малко селище на рибари, на производители на морска сол, на градинари, отглеждащи продукти за пазара. Империята го превърна в пристанище с монопол върху вноса и износа, с облекчен данъчен режим, с \"меки\" железопътни тарифи. Но тази идилична реалност приключи преди един век. Оттогава Триест преживя ужасни перипетии. Той си бе върнат от Италия през 1918 г., после фашистите си го избраха за свой култов град. Беше окупиран от нацистите през 1943 г., а после бе превзет от югославските комунисти през 1945 г.. През 1947 г. Триест бе поставен под англо-американско военно управление. Едва през 1954 г. бе върнат на италианската държава. Днес най-после Триест е един проспериращ, мирен европейски град. Морското пристанище, корабостроителницата, застрахователни компании и фирми за кафе, както и много научно-изследователски институти осигуряват работни места за всички. Но той си остава град върху разположен върху нестабилен разлом, в който се сблъскват тектоничните плочи на съперничещи си европейски сили. Повече от всяко друго място Триест отразява избора, пред който е изправено сега новото националистическо правителство на Италия. Съставено от две евроскептични партии - \"Лига\" и Движение \"Пет звезди\", за разлика от своите предшественици то изглежда твърдо ориентирано на Изток. Триест винаги е смятал себе си за преден пост на Запада и е помагал за прекарването с кораби на хора от гранични земи, като Истрия и Далмация (сега части от Хърватия, в която обаче от векове живеят много италианци) към Италия и други страни от Европейския съюз. Градът винаги се е гордял с тази си роля и сега се мъчи да остане в крак с пулса на времето. Дали италианското правителство само гледа на Изток, или се движи нататък? На 28 август Матео Салвини - лидерът на \"Лига\", дойде в Милано  да приветства унгарския авторитарен премиер Виктор Орбан , който обяви домакина си за \"моят герой\". Няколко дни по-късно депутати от \"Лигата\" гласуваха в подкрепа на Будапеща в Европейския парламент, който искаше  да се вземат мерки  срещу антидемократичните действия на унгарското правителство. Италианското правителство често изразява вербална и избягва да го критикува. През май Салвини нарече Путин \"водещ държавник\". Между \"Лигата\" и \"Единна Русия\" - партията на Путин, се поддържат интензивни и продължителни контакти: конференции, конгреси, срещи. Италианският министър по европейските въпроси Паоло Савона е не само отявлен евроскептик, но и антигермански и проруски настроен. В интервю, преди да бъде назначен на този пост, той каза: \"Путин е реалист. Той е против онази Европа, която би желала да му навреди. А Европа това и прави\". Новият шеф на италианската държавна телевизионна компания РАИ - журналистът Марсело Фоа, като всички свои предшественици бе назначен от управляващото мнозинство. Той открито подкрепя Путин и често е гост по финансирания от Кремъл руски телевизионен канал РТ, като защитава Москва за политиката и спрямо Украйна и по други въпроси. В телевизионни дискусии интелектуалци, които подкрепят италианското правителство, говорят за \"италианския афинитет към Русия\" и настояват за закриване на американските военни бази (в страната). Не липсва Връзките между Силвио Берлускони и руския президент датират отдавна. Експремиерът често посещава Путин и на свой ред посреща Путин у дома си в Сардиния. Засега нищо от това не е последвано от съществени външнополитически промени. Традиционните италиански съюзници обаче се безпокоят. Очаква се делегация от американския Държавен департамент да направи тихомълком посещение в Рим, за да разбере каква позиция ще заеме Италия през декември, когато Европейският съвет трябва да реши дали да продължи санкциите срещу Русия заради Украйна. За момента нещата изглеждат така: италианските лидери при всяка възможност споменават, приветстват и оценяват положително авторитарните лидери в Източна Европа. Векове наред Триест е свикнал да се бои от обратите на историята, предчувствайки приближаването на смутни времена. Дали на Изток го очакват стари противници или новооткрити приятели? Засега нова националистическа Италия не обръща гръб нито на Европейския съюз, нито на Запада, но ако се предприемат някакви стъпки в подготовка за бъдещето, те са в посока към отчуждаване. Европейските избори през 2019 г. могат да сложат точка на такава ориентация на Италия, но могат да предизвикат и намеса на \"пожарната команда\". При това положение знае ли някой докъде може да се стигне?", "date": "2018.10.11", "title": "Изток или Запад: накъде ще сочи \"Ботушът\" на Европа"}
{"url": "https://www.dnevnik.bg/na_put/2018/10/11/3325164_koi_sa_alternativnite_destinacii_na_evropa_i_zashto/", "text": "Последно британско изследване провери какво търсят местните туристи в интернет, как избират къде да заминат и как си представят почивката си. След анализ на всяка дестинация е изведен  Алтернативен индекс на ваканцията.  Той проучва 31 града в Европа като анализира 24 фактора, между които изкуство и култура, вкусна храна, интересна архитектура, евтина бира, подходящ за пътуващи самостоятелно, гостоприемни местни жители. ", "date": "2018.10.11", "title": "Кои са алтернативните дестинации на Европа и защо британците харесват България"}
{"url": "https://www.dnevnik.bg/evropa/2018/10/11/3325485_avstriia_moje_da_posledva_polsha_i_ungariia_i_da/", "text": "Австрийското правителство изрази резерви за съдържанието на Пакта на ООН за миграцията, който се очаква да бъде утвърден официално през декември и вече беше подложен на критика от противници на миграцията като  Унгария  и  Полша , предаде \"Франс прес\". В пакта \"има точки, които са в противоречие с нашата управленска програма\", заяви пред медиите вицеканцлерът Хайнц-Кристиан Щрахе от крайнодясната Австрийска партия на свободата (АПС). Той не уточни към кои разпоредби се отнасят резервите на австрийското правителство, но отбеляза, че страните би трябвало да имат суверенитет в областта на миграционната политика. В текста на ООН има разпоредби, които вменяват задължения на приемащите страни \"и към които ние се отнасяме много критично\", потвърди и застаналият до него консервативен канцлер Себастиан Курц. Той не уточни дали Австрия има намерение да ратифицира необвързващия международен документ, преговори по който се водят от месеци. Пактът на ООН за миграцията предвижда преди всичко засилване на международното сътрудничество, за да се отговори на световния миграционен феномен, отбелязва АФП. Унгарското правителство на премиера Виктор Орбан обяви през юли, че смята да бойкотира текста, който определи като опасен за света и за страната. Според Унгария пактът ще подтикне милиони хора да тръгнат на път. Полша трябва да отхвърли пакта, който рискува да окуражи нелегалната миграция, заяви във вторник и полският вътрешен министър Йоахим Бруджински. В края на миналата година от работата по документа се оттеглиха и Съединените щати. Според тях пактът съдържа разпоредби, които противоречат на имиграционната политика на президента Доналд Тръмп. Австрия има намерение да разработи съвместна позиция с Швейцария, съобщи правителството. Представители на австрийската лява и либерална опозиция изразиха съжаление за позицията на страната, която според тях поставя страната редом с \"реакционния блок на Изтока\". Пактът, който се очаква да бъде утвърден на среща в Маракеш на 10 и 11 декември, съдържа редица принципи - защита на правата на човека и особено на децата, както и признаване на националния суверенитет. Той освен това включва серия от мерки, които да помагат на страните да се справят с миграцията, отбелязва \"Франс прес\".", "date": "2018.10.11", "title": "Австрия може да последва Полша и Унгария и да отхвърли пакта на ООН за миграцията"}
{"url": "https://www.dnevnik.bg/bulgaria/2018/10/11/3325487_elen_gerdjikov_prizova_da_ne_se_spekulira_s_mejdinniia/", "text": "Важен е крайният резултат от ремонтите в София и не трябва спекулира с междинния резултат. Не може да се знае предварително коя фирма как строи. Това коментира председателят на Столичния общински съвет Елен Герджиков в ефира на БНТ. \"Трябва са се каже какви санкции залага Столичната община в договорите си през последните години и да се подчертае, че  те са безпрецедентни  за цялата история на България за последните десетилетия\" каза той. Герджиков даде за пример глобата от 100 хил. лв, която столичният кмет Йорданка Фандъкова наложи на консорциума от фирми, който извършват строителния контрол на \"Графа\" и градинката на църквата \"Св. Седмочисленици\", Както и че фирмата, която осъществява ремонта на \"Графа\", е глобена с 50 хил. лв. за три дървета, които са били неправомерно третирани в рамките на този строеж. Той акцентира, че няма как да се знае една фирма предварително как строи.\"В крайна сметка не строи консорциум, а строят конкретни хора. Грешки се правят. Важен е крайният резултат и е важно да не се спекулира с междинния резултат. Ремонтите, когато са процес, са строителни площадки\", заяви Герджиков. По думите му санкциите, контролът и гаранционните срокове са заложени така, че да се гарантира интересът на всички, интересът на града. По думите на Герджиков санкцията не е дошла  след градското недоволство , а в резултат на ежедневния контрол.", "date": "2018.10.11", "title": "Не трябва да се спекулира с междинния резултат на софийските ремонти, смята Елен Герджиков"}
{"url": "https://www.dnevnik.bg/sport/2018/10/11/3325491_real_izpitva_zatrudneniia_v_namiraneto_na_sponsor_za/", "text": "Реал\" (Мадрид) не може да намери спонсор, чрез който да прекръсти легендарния си стадион \"Сантяго Бернабеу\". Шампионът на Европа за последните три сезона води преговори с няколко компании, но всички те за момента са отказали, съобщава \"Ел конфиденсиал\". По информация на изданието големите компании, които са били заинтересовани, впоследствие са се отказали. Основното опасение е, че хората ще продължат да наричат стадиона \"Сантяго Бернабеу\", а медиите също ще използват настоящото название на съоръжението на \"Реал\". Няколко водещи компании са обяснили това на президента на \"Реал\" Флорентино Перес и на главния директор по бизнес операции Дейв Хопкинсън. Те са дали пример, че компании дават имената си на стадиони, когато се изграждат нови такива. Аналогия е била направена с \"Алианц арена\" на \"Байерн\", \"Алианц стейдиъм\" на \"Ювентус\", както и \"Емиратс\" на \"Арсенал\". Наскоро и другият отбор в Мадрид \"Атлетико\" се премести на нов стадион, който се казва \"Уанда\" заради спонсорството от китайската компания. Флорентино Перес отдавна иска да ангажира голяма компания, която да инвестира и да даде името си на стадиона на \"Реал\". Неслучайно той назначи Хопкинсън, който дълги години работеше за големите спортни клубове в Канада. Той беше в основата на сделка за 800 милиона канадски долара, с която Scotiabank даде името си на залата в Торонто, където играят баскетболният \"Торонто раптърс\" и хокейният \"Торонто мейпъл лийфс\". Според информацията на \"Ел конфиденсиал\" една от компаниите, с които се преговаря, е петролният гигант Cepsa. \"Реал\" (Мадрид) играе на \"Сантяго Бернабеу\" от 1947 година. Наскоро от клуба обявиха, че  планират голям ремонт , за който Перес е близо до одобряването на заем от 500 милиона евро. Той ще бъде с погасителен план между 25 и 30 години. \"Сантяго Бернабеу\" е построен през 1947 година, като на два пъти претърпява основна реконструкция – 1982 и 2001 г. В четири други случая стадионът е разширяван, като за последно това се случи през 2011 г. Според плановете на \"Реал\" височината на \"Сантяго Бернабеу\" ще бъде увеличена с 12 метра, за да бъде поставен подвижен покрив. Централната трибуна също ще претърпи промени, а от клуба ще изградят нови зони за спонсори, почивка и забавления. Именно това ще вдигне много приходите.", "date": "2018.10.11", "title": "\"Реал\" изпитва затруднения в намирането на спонсор за името на стадиона"}
{"url": "https://www.dnevnik.bg/evropa/2018/10/11/3325488_brekzit_dovede_do_skok_na_molbite_na_britanci_za/", "text": "С наближаването на Брекзит все повече британци, които са се установили във Франция, желаят да получат френско гражданство, а броят на съответните молби, подадени между 2015 и 2017 г., се е увеличил осем пъти, предаде \"Франс прес\", като се позова на френското министерство на вътрешните работи. \"Обстановката около Брекзит предизвика през последните три години много чувствително нарастване на броя на заявленията за получаване на френско гражданство, подадени от британски граждани\", каза източник от ведомството. Между 2015 и 2017 г. броят на заявленията се е увеличил от 386 на 3173. Делът на молбите от британци е нараснал от 0.4 на сто на 3.5 на сто от общия брой документи, подадени за получаване на френско гражданство през тези две години. През 2017 г. \"една трета от заявленията\" са били от съпрузи на французи. Заявителите, които \"са се установили във Франция\", желаят да получат френско гражданство, \"за да продължат да се ползват от придобивките, на които се радват като граждани на ЕС: лесно движение в Европа, понякога работа на държавна служба или на изборна длъжност\". През първите шест месеца на 2018 г. броят на заявленията, подадени от британци, е достигнал 1370 (по предварителни данни), което се равнява на 2.6 процента от общия брой. Британците във Франция са около 300 хил. души по данни на министерството на външните работи. Те са главно пенсионери, припомни парламентарен доклад за Брекзит от февруари 2017 г. Френският Национален статистически институт посочва, че през 2014 г. броят на британските граждани в страната е бил 150 хил., \"което е 1.5 пъти повече, отколкото в Германия, но два пъти по-малко, отколкото в Испания\". Югозападната област Нова Аквитания \"е френският регион на първо място по прием на британски граждани\", тъй като \"26 процента от тях са се заселили там\", което се равнява на \"39 хил. жители\". Следват южният регион Окситания (17 процента) и Парижка област (13 процента), пише статистическият институт в доклад от септември 2017 г. Концентрирани повече в \"преобладаващо селски райони\", по границите на отделните департаменти, за чиято динамика допринасят\", британците във Франция \"често представляват над 15 на сто от населението в общини, засегнати от обезлюдяване или социални трудности\", се отбелязва в текста.", "date": "2018.10.11", "title": "Брекзит доведе до скок на молбите на британци за френско гражданство"}
{"url": "https://www.dnevnik.bg/politika/2018/10/11/3325489_britanskiiat_poslanik_spodeliam_razocharovanieto_na/", "text": "Посланикът на Великобритания в София Ема Хопкинс обяви, че споделя разочарованието на премиера Бойко Борисов за това как случаят с убийството в Русе е отразен в международните медии. За няколко дни бяха събрани много доказателства и всяка полицейска служба трябва да се гордее с такива резултати, посочи посланикът пред \"Нова телевизия\". Според нея в случая много прибързани изводи са били извлечени в публикациите. Вчера премиерът  Бойко Борисов покани в Министерския съвет  всички посланици, като ги е посъветвал да питат официално, преди да се изказват. След срещата никой от дипломатите не коментира разговора. Той е обяснил, че, представяйки убитата в Русе журналистка Виктория Маринова като разследващ журналист, западните медии подменили нейната биография, както и действителността в България. Повод за срещата станаха няколко изказвания от висши политици в Европа и предложения от страни като САЩ да окажат помощ на българските власти в разследването на убийството. Винаги има неточности при отразяването на такива случаи, каза още Хопкинс. Според нея понякога се получава такъв истеричен отзвук при липсата на надлежно разследване за установяване на връзките. \"На места отразяването на този случай беше ужасяващо, защото това, което не чухме, е, че е едно брутално сексуално престъпление срещу жена\", каза Ема Хопкинс. В отговор на въпрос за излизането на Великобритания от евросъюза посланикът каза, че кралството има опасения Европа сомнабулски да не се озове в ситуация без сделка за Брекзит.", "date": "2018.10.11", "title": "Британският посланик: Споделям разочарованието на Борисов"}
{"url": "https://www.dnevnik.bg/evropa/2018/10/11/3325497_gugul_objalva_rekordnata_globa_ot_43_mlrd_evro/", "text": "Технологичният гигант \"Гугъл\" (Google) е обжалвал рекордната глоба от 4.3 млрд. евро (4.94 млрд. долара), наложена му от Европейската комисия за нарушаване на правилата за защита на конкуренцията чрез оперативната система \"Андроид\" (Android), предаде ДПА, цитирана от БТА. \"Гугъл\" е подал жалбата пред Общия съд на ЕС на 9 октомври, само ден преди изтичането на крайния срок. През юли  Европейската комисия наложи глобата , след като установи, че компанията е принуждавала производителите на смартфони, използващи \"Андроид\", да инсталират търсачката и браузъра й. Концернът също така е плащал на големи производители на мобилни телефони да инсталират предварително търсачката му според еврокомисията. Миналата година еврокомисията наложи на компанията  глоба от 2.42 млрд . евро за злоупотреба с доминиращо положение на пазара.", "date": "2018.10.11", "title": "\"Гугъл\" обжалва рекордната глоба от 4.3 млрд. евро, наложена от еврокомисията"}
{"url": "https://www.dnevnik.bg/sviat/2018/10/11/3325500_sasht_obviniha_v_shpionaj_kitaiski_agent_ekstradiran_v/", "text": "Китайски агент, арестуван в Белгия, бе екстрадиран в САЩ и подведен под отговорност, защото се е опитал да открадне тайни от американски авиокосмически компании. Това съобщи министерството на правосъдието на САЩ, цитирано от \"Франс прес\" и БТА. Янцзюн Сюй, служител на китайското министерство на вътрешната сигурност, е обвинен, че е набирал експерти, работещи в тези компании, и им е плащал стипендии за пътувания в Китай с цел придобиване на търговски тайни, предаде \"Асошиейтед прес\". Той бе екстрадиран вчера от Белгия. От 2013 г. до ареста му през април Сюй се е свързвал със служители на големи компании, включително на дъщерното дружество на \"Дженерал електрик\" за производство на самолетни двигатели. Според прокурори той ги е убеждавал да отидат в Китай под претекст, че ще изнесат презентация в университет. Сюй и други агенти на разузнаването са планирали да извлекат деликатна информация от тези експерти. На Сюй бяха повдигнати четири обвинения в заговор, опит за шпионска дейност и за кражба на търговски тайни. Максималната присъда за заговор и опит за икономически шпионаж в САЩ е 15 г., а за опит за кражба на търговски тайни - десет години. Помощник главният прокурор, отговарящ за случаи на националната сигурност, каза, че действията му са \"част от цялостната икономическа политика Китай да се развива за сметка на американците\".", "date": "2018.10.11", "title": "САЩ обвиниха в шпионаж китайски агент, екстрадиран от Белгия"}
{"url": "https://www.dnevnik.bg/evropa/2018/10/11/3325502_germanskite_proizvoditeli_na_koli_sa_protiv_plana_na/", "text": "Канцлерът на Германия Ангела Меркел подкрепи трудно постигнатото компромисно споразумение на министрите на околната среда на ЕС за 35-процентно намаление на вредните автомобилни емисии от въглероден диоксид до 2030 година, предаде \"Ройтерс\", цитирана от БТА. Тя зае тази позиция въпреки протестите на автомобилните производители в самата Германия, които твърдят, че тази цел не е реалистична и преследването й ще доведе до съкращаване на работни места. Раздвоени между намаляването на замърсяването и запазването на конкурентоспособността на автомобилния сектор, министрите на околната среда от ЕС дискутираха във вторник по темата над 13 часа. Те постигнаха труден компромис около ограниченията, които да наложат на мощните европейски автомобилни компании за емисиите от въглероден диоксид до 2030 година. На пресконференция в Берлин вчера Меркел определи мерките за намаляване на вредните емисии като \"обосновани\", отчасти заради възможността да бъдат преразгледани на по-късен етап. \"Има клауза за преразглеждане през 2021 година, тъй като въпросът колко бързо можем да намалим емисиите от въглероден диоксид зависи от степента на навлизане на електрическите автомобили на пазара или на други автомобили с алтернативна задвижваща система\", заяви тя. \"При тези обстоятелства мисля, че споразумението е напълно обосновано\", добави тя. Договорените цели са по-сурови от исканите от Германия с голямата й автомобилна индустрия намаления от 30 процента, но в са под 40-те процента, към които някои други страни - членки на ЕС, се стремяха. Плановете на ЕС да намали емисиите от въглероден диоксид от превозни средства с 35 процента до 2030 година са заплаха за Германия като страна, която е със силно автомобилно производство, твърди президентът на Асоциацията на германската автомобилна промишленост (VDA) Бернард Матес. \"Буди съжаление фактът, че по-голяма част от страните членки не намериха силата до постигнат баланс между защитата на работните места и защитата на климата\", каза Матес. \"Сигурността за работните места намалява и Германия като промишлена локация бе сериозно отслабена\", добави президентът на Асоциацията на германската автомобилна промишленост, която представлява автомобилни производители като Бе Ем Ве (BMW) и \"Даймлер\" (Daimler). Вчера недоволство от плановете за намаляване на емисиите  изрази и Асоциацията на производителите на автомобили  в Европа. Миналата седмица  Европейският парламент поиска  въглеродните емисии от нови автомобили трябва да намалеят с 40% до 2030 г.", "date": "2018.10.11", "title": "Германските производители на коли са против плана на ЕС за 35% по-малко емисии до 2030 г."}
{"url": "https://www.dnevnik.bg/bulgaria/2018/10/11/3325511_registurut_na_asansyorite_za_700_hil_lv_ne_funkcionira/", "text": "Регистърът за асансьорите и уеб приложението към него, за които са платени 700 хил. лв. преди три години, все още не функционират. За това информира председателят на Българската асансьорна асоциация Николай Маринков в ефира на Би Ти Ви. \"Крайно време е Държавната агенция за метрологичен и технически надзор, платила за регистъра на асансьорите, който не работи, и възложила неговата изработка, да излезе и да даде обяснение. От тях трябва да се търси отговорност\", призова Маринков. По думите му официалната информация е, че регистърът е изпълнен, но той това не е вярно. Той очерта и друг проблем - прави се обществена поръчка за регистри, а в същото време липсва нормативна база за тяхното функциониране. \"В държавната агенция за 4 г. са се сменили четирима председатели, което създава хаос\", каза още Маринков.", "date": "2018.10.11", "title": "Регистърът на асансьорите за 700 хил. лв. не функционира, информира асоциация"}
{"url": "https://www.dnevnik.bg/sviat/2018/10/11/3325504_siriia_planira_da_izdigne_pametnici_za_ruskite_voinici/", "text": "Сирия ще увековечи паметта на загиналите в страната герои от Русия, съобщава \"Известия\" за плановете на сирийския \"благодарен народ\". В най-скоро време сирийският парламент ще разгледа законопроект, предвиждащ в цялата страна да бъдат издигнати \"мемориали, увековечаващи душите на хората от Русия, загинали на сирийска територия\", заявява пред вестника депутатът Джамал Зауби от парламентарната комисия по въпросите на семействата на жертвите и ранените във войната. \"Това няма да е само един монумент. Ще положим усилия да бъдат наречени с имената на загинали хора от Русия улици в сирийски градове, площади и централни паркове в различни провинции на Сирия\", допълва Зауби. Прессекретарят на парламента Наджи Убейд казва пред \"Известия\", че депутатите ще подкрепят бъдещия закон. Той подчертава, че хората в Сирия винаги са съчувствали искрено на семействата на падналите руски войници, а лично председателят на парламента Хамуда Юсеф Сабаг тачи руско-сирийската дружба като \"скрепена с кръв\". Първият зам.-председател на външнополитическата комисия в руския сенат - Съвета на федерацията, коментира, че тази стъпка на сирийските парламентаристи ще укрепи приятелските връзки между двата народа.", "date": "2018.10.11", "title": "Сирия планира да издигне паметници за руските войници в цялата страна"}
{"url": "https://www.dnevnik.bg/photos/snimka_na_denia/2018/10/11/3325518_snimka_na_denia_mejdu_zemiata_i_slunceto/", "text": "Със скорост от 8 километра в секунда Международната космическа станция обикаля Земята и често е обект на наблюдение от телескопите на НАСА. Американската агенция разпространи снимка от 9 фрейма, показваща преминаването ѝ на фона на Слънцето.", "date": "2018.10.11", "title": "Снимка на деня: Между Земята и Слънцето"}
{"url": "https://www.dnevnik.bg/bulgaria/2018/10/11/3325523_kratki_novini_noi_svurshi_parite_za_sanatoriumi_za/", "text": "В късния следобед около 20 рокери са нахлули в квартала и са започнали да форсират моторите си. Живущите там се страхуват от отмъщение. Жени са напуснали домовете си и за по-голяма безопасност са отишли в двора на Второ Районно управление, съобщи БНТ. По неофициална информация рокерите са направили обиколка по улицата само \"за респект\", без да имат намерение да се стига до безредици. Ромите обаче твърдят, че един от мотористите е ударил момче пред местното заведение. Официалната информация на МВР е друга - че няма данни за напрежение и подаден сигнал за сбиване. Полицейските патрули и жандармерията ще останат в квартала през цялата нощ. Заради инцидент с машинист спряха влаковете между Благоевград и Кочериново Движението на влакове между София и Кулата е спряно заради инцидент, съобщи БНТ. Малко след 16 часа пом.-машинистът на товарния влак, пътуващ по линия Кулата – София, е скочил от локомотива и е загинал на място. Инцидентът е станал в тунел край благоевградското село Бело поле. Следователи извършват оглед на мястото, а пътниците се извозват с автобуси. Полицията конфискува 380 кг. марихуана, отглеждана от инспектор на Агенцията по храните Той е задържан, повдигнати са му обвинения. Канабисът е иззет от дома на 32-годишния ветеринарен лекар и от местност край шуменското село Янково. Служител на ДАНС е арестуван за търговия на културно-исторически ценности Повдигнати са обвинения на четири лица за участие в организирана престъпна група за търговия на културно-исторически ценности и по-конкретно антично злато. Това стана известно по време на брифинг на Специализирания наказателен съд, съобщава \"Фокус\". \"Има изготвени експертни справки на намерените вещи, които сочат, че те представляват културно-историческа ценност\", заяви прокурор Гешев. Лицата са задържани в момент на сделка\", съобщи председателят на съда - Пламен Гешев. Групата е създадена с користна цел и в нея участва длъжностно лице - служител на ДАНС. По думите ѝ до момента са събрани доказателства и са повдигнати обвинения на четири лица, като този следобед предстои да се гледат техните мерки за неотклонение. Ветеринарен лекар от Дупница се е заразил с бруцелоза Той е отговарял за животните във фермата в село Вуково, където преди месец бяха открити заразени овце, съобщава БНР. Здравната инспекция е изследвала за бруцелоза девет души, работили или контактували с животни и с работници от фермата във Вуково. Полицията все още издирва пастири и гледачи, които са работили във фермата, за да им бъде взета кръвна проба. Това са роми, които са познати само с малките им имена, някои нямат и документи за самоличност, което затруднява намирането им. Симптомите на болетта са висока температура, отпадналост, загуба на тегло – подобни на тези при грип или пневмония, и трудно се диагностицира, а вече открита – се налага продължително лечение. Почина момчето, затиснато от футболна врата в Пазарджик Момчето, което бе затиснато от футболна врата в Пазарджик преди две седмици, е починало, съобщи \"Фокус\". От болницата, в която беше настанено 13-годишното момче обясниха, че роднините му отказват да бъде направена аутопсия, въпреки че тя е задължителна, защото случаят се разглежда от прокуратурата. До инцидента се стигна, след като детето се опитало да се покатери на вратата и тя го затиснала. Момчето беше с тежка черепно-мозъчна травма, множество кръвоизливи, както и с друга тежка травма на гръдния кош и белия дроб. НОИ свърши парите за санаториуми за тази година Националният осигурителен институт (НОИ) прекратява програмата за профилактика и рехабилитация за тази година заради изчерпване на предвидените за нея средства. Териториалните поделения на НОИ ще издават удостоверения за профилактика и рехабилитация до 24 октомври включително. Последната дата, на която хората могат да постъпват в изпълнителите на дейността, е 25 октомври. Програмата започна през март с бюджет от 20.1 млн. лв. Досега са се възползвали 45 хил. души. Михаил Златанов е новият началник на политическия кабинет на вътрешния министър Михаил Златанов, доскорошният заместник-директор на Главна дирекция \"Жандармерия\", е избран от новия министър на вътрешните работи Младен Маринов за началник на политическия му кабинет. Златанов е със завидно военно образование и професионална биография, включващи Военна академия \"Г.С.Раковски\" - командно-щабен профил, а от 1986 г. до юни 2018 г. службата му преминава само в жандармерията., като през последните 4 години е зам.-началник. Горанов заминава за Бали за срещата на Световната банка и МВФ Министърът на финансите Владислав Горанов заминава за индонезийския остров Бали, който е домакин на годишната среща на Световната банка (СБ) и на Международния валутен фонд (МВФ) между 12 и 14 октомври. В рамките на форума българската делегация ще се срещне с висши ръководни екипи на двете международни финансови институции, с представители на инвестиционни и централни банки.", "date": "2018.10.11", "title": "Кратки новини: Рокери нахлуха в квартала на Северин Красимиров в Русе"}
{"url": "https://www.dnevnik.bg/sviat/2018/10/11/3325519_oshte_edin_slujitel_na_gru_e_svurzan_s_atakata_v/", "text": "Руски сайт назова трети служител на военното разузнаване, който според него е замесен в отравянето на двойния агент Сергей Скрипал във Великобритания, предаде \"Ройтерс\", цитирана от БТА. Новинарският портал  \"Фонтанка \" цитира данни, че Сергей Федотов е посетил Великобритания през 2016, 2017 и 2018 г. и е напуснал тази страна на 4 март. Това е същият ден, когато от кралството са си тръгнали и други двама агенти на Главното управление (ГУ) - руска разузнавателна служба, по-известна под старото си наименование Главно разузнавателно управление (ГРУ) - които вече бяха назовани като заподозрени за атаката. Третият агент Сергей Скрипал и дъщеря му Юлия бяха открити в безсъзнание на пейка в британското градче Солсбъри именно на 4 март. Великобритания твърди, че Скрипал - баща и дъщеря, са били отровени от двама служители на ГУ, идентифицирани като Анатолий Чепига и Александър Мишкин, с военното нервнопаралитично вещество \"Новичок\" - обвинение, което Москва отрича. Британските власти ги представиха с имената Руслан Боширов и Александър Петров, които обаче според руски и британски разследващи издания  се оказаха фалшиви самоличности , използвани за влизане в Обединеното кралство. Вчера чешкото обществено радио обяви, че  същите имена са използвани  и в Чехия, където двамата може да са следили Скрипал през 2014 г. Миналия месец вестник \"Дейли телеграф\" писа, че британската полиция е установила самоличността на трети руски агент, който според нея е бил на разузнавателна мисия преди опита за убийство на Скрипал. Британският ежедневник не разкри името на заподозрения, отбелязват още \"Ройтерс\" и БТА. \"Идеално се вписва в профила\" Според текста на петербургското издание \"Фонтанка\" 45-годишният Федотов \"идеално се вписва в концепцията \"отровител от ГРУ\" - на негово име няма имоти, транспорт и мобилни номера, няма профили в социалните мрежи, нито е съден, паспортът му се отличава от тези на двамата предполагаеми извършители с една-две цифри. През 2014 г. той е пътувал заедно с \"Петров\" и \"Боширов\" в Чехия. Пристигнал във Великобритания на 2 март, продължава \"Фонтанка\". Британските разследващи са имали тази информация от самото начало, но, изглежда, е взето решение тя да бъде задържана засега. За \"туристите\" от Солсбъри (както те сами се определят), обратно, е удобно да се разкаже - лицата им са запечатани на видеокамерите в Солсбъри и на летище \"Гетуик\", а Федотов се е движил сам.", "date": "2018.10.11", "title": "Още един служител на ГРУ е свързан с атаката в Солсбъри, обяви руски сайт"}
{"url": "https://www.dnevnik.bg/biznes/2018/10/11/3325533_shest_bulgarski_banki_shte_preminat_proverka_ot_ecb/", "text": "Европейската централна банка (ЕЦБ) е избрала шест български банки, които да преминат през преглед на качеството на активите в рамките на т.нар. задълбочена оценка на банковия сектор в България, съобщи  \"Капитал\". Това е част от процедурата за влизане на страната в банковия съюз и валутния механизъм ERM II като Франкфурт има право на преценка за обхвата на проверката. Според публикацията прегледът трябва да обхване трите най-големи финансови институции в страната, които след това ще минат автоматично под надзора на ЕЦБ. Така сигурните в шестицата са \"Уникредит Булбанк\", ДСК и \"ОББ\". В списъка вероятно е и четвъртата ПИБ, която премина аналогичния преглед на БНБ през 2016 г. с най-съществени корекции и предписания за попълване на капиталовите буфери. Новината беше разпространена от \"Медиапул\". \"Капитал\" я потвърди през свои източници, според които разходите за консултантите, които ще провеждат проверките по методологията на ЕЦБ без специални модификации за българските условия, няма да са за сметка на финансовите институции, а ще бъдат поети от Франкфурт.", "date": "2018.10.11", "title": "Шест български банки ще преминат проверка от ЕЦБ"}
{"url": "https://www.dnevnik.bg/biznes/2018/10/11/3325537_finansoviiat_nadzor_i_dans_proveriavat_chetiri/", "text": "ДАНС и Комисията за финансов надзор (КФН) проверяват четири български застрахователни компании, които имат водещи позиции на пазара на автомобилно застраховане, съобщи  \"Капитал\".  Това са \"Бул инс\", \"Лев инс\", \"Асет иншурънс\" и ОЗК. Новината беше  вчера без да е посочен източник Пред \"Капитал\" и от четирите компании са потвърдили информацията. Дружествата свързват проверките с щетите по \"Зелена карта\" в чужбина, с дебата в Народното събрание около случая с \"Олимпик\" и сезирането на правителството за проблеми с щети в чужбина с коли, регистрирани в страната, управлявани от чужди граждани. Действията на проверяващите били рутинни, изисквали се документи и справки.  КФН е отказала коментар. Още по темата четете  тук.", "date": "2018.10.11", "title": "Финансовият надзор и ДАНС проверяват четири застрахователни компании"}
{"url": "https://www.dnevnik.bg/sport/2018/10/11/3325540_rusiia_shte_suzdade_edna_ot_nai-dobrite_sistemi_za/", "text": "Руският президент  Владимир Путин  обеща, че спортните федерации на страната ще продължат да съдействат на Световната антидопингова агенция (WADA) и да се борят с допинга. Това се случи по време на пленарната сесия на форума \"Русия е спортна сила\". Путин отчете необходимостта от установяване на единни и справедливи правила в борбата с допинга. В началото на годината правата на Руския олимпийски комитет (РОК) бяха възстановени, като това се случи след края на олимпийските игри в Пьонгчанг. Преди по-малко от месец  WADA възстанови правата и на руската антидопингова агенция . \"Нуждаем се от създаването на единни правила за борба с допинга. Спортът трябва да е прозрачен, справедлив и равен за всички участници\", каза Путин, добавяйки, че всичко се прави в интерес на световния спорт. Путин подчерта, че Русия винаги е била и ще бъде съсредоточена върху най-широкото и най-конструктивно сътрудничество с всички спортни организации по света и също така постоянно изпълнява задълженията си, включително в борбата с допинга. \"Ние сме ангажирани да създадем една от най-добрите системи за борба с допинга в спорта. Това е от основно значение както за Русия, така и за целия свят\", подчерта руският президент. \"Да, разбира се, видяхме неуспехи в нашата антидопингова система, но искам да отбележа, че това не са само наши вътрешни проблеми.\" \"Открихме фактите за несъвършенството на цялата международна антидопингова система, ние сме в солидарност с партньорите, които говорят за необходимостта от промени в тази област\", завърши Путин. Междувременно Руската антидопингова агенция (RUSADA) обясни, че до края на годината ще вземе още две хиляди проби от спортисти. До този момент лабораторията в Москва е изследвала седем хиляди проби от началото на 2018 г. Това заяви заместник-директорът на агенцията Маргарита Пахноцкая.", "date": "2018.10.11", "title": "Русия ще създаде една от най-добрите системи за борба с допинга, обеща Путин"}
{"url": "https://www.dnevnik.bg/ot_vas/novini_ot_vas/2018/10/11/3325453_desetki_lideri_se_subirat_v_erevan_pri_zasileni_merki/", "text": "Президентът на Франция Макрон, премиерът на Канада Трюдо и още 40 лидери са в Ереван днес за 17-ата среща на върха на Международната организация на франкофонията. Градът е сериозно блокиран още от вчера. Днешният и утрешният ден са обявени за почивни. На открития панаир пред сградата на операта имаше много хора, които не се притесняваха от засилените мерки за сигурност.", "date": "2018.10.11", "title": "Десетки лидери се събират в Ереван при засилени мерки за сигурност"}
{"url": "https://www.dnevnik.bg/bulgaria/2018/10/11/3325545_interpol_izdirva_dvama_bratia_obvineni_za_lideri_na/", "text": "Интерпол издирва с червена бюлетина братята Георги и Антон Станоеви. На сайта на организацията се появиха снимки на двамата, но не и такава на баща им Евлоги Станоев. Българските власти ги издирват, за да ги обвинят като ръководители на престъпна група за производство на цигари. Георги Станоев е известен с прякора си Малката Бирма, докато баща му е популярен като Голямата Бирма. Преди месец в офисите на дружествата, стопанисващи свързаните с тях ресторанти \"Везувий\" и \"Сръбски ресторант Бест\" в София,  бяха извършени претърсвания и изземвания  от Специализираната прокуратура. Целта беше намирането на доказателства и задържане на ръководителите на организирана престъпна група, произвеждала цигари без бандерол. След това временният шеф на спецпрокуратурата Даниела Начева обясни, че  трима от лидерите на групата са се укрили.  Тогава на въпрос дали Евлоги Станоев и синовете му са задържани тя отговори, че те са обвинени задочно. \"За един от тях има информация, че е напуснал пределите на страната. Другите двама най-вероятно са в България, предприети са действия за издирването им\", обясни тя, Тя каза още, че нелегалните фабрики за цигари, за които се предполага, че са ръководени от тях, са разбити 20 дни преди да започне издирването им, и по този начин оправда тяхното изчезване. Зам. главният прокурор и доскорошен шеф на спецобвинението Иван Гешев пък обяви, че държавното обвинение проверява дали проверените ресторанти са ползвани за пране на пари.", "date": "2018.10.11", "title": "Интерпол издирва двама братя, обвинени за лидери на група за производство на цигари"}
{"url": "https://www.dnevnik.bg/sport/2018/10/11/3325541_keniecut_kalalei_poluchi_chetirigodishno_nakazanie_za/", "text": "Кенийският лекоатлет Самуел Калалей получи четиригодишно наказание след положителна проба за еритропoетин (EPO). Бегачът на дълги разстояния, който през миналата година спечели маратона в Атина, е дал пробата през април. Това се е случило след маратона в Ротердам. От 4 юни Калалей беше с условно наказание, наложено му от Международната федерация по лека атлетика (IAAF), но то вече е ефективно. Всички постижения на Калалей след състезанието в Холандия ще бъдат анулирани, като това заличава и личния му рекорд от 2.10:44, което тогава му донесе седмо място. Положителната проба на Калалей е третият случай за годината, в който кенийски бегач е хващан с допинг. Преди това Елиуд Магут и Сюлейман Кипсес Симотво също бяха лишени от състезателни права за период от 4 години. Доклад на Световната антидопингова агенция показва, че в периода между 2004 година и 1 август 2018 г. 138 атлети от африканската държава са дали положителни проби за забранени вещества. От всички тестове 113 са взети по време на състезания.", "date": "2018.10.11", "title": "Кениецът Калалей получи четиригодишно наказание за употреба на допинг"}
{"url": "https://www.dnevnik.bg/razvlechenie/2018/10/11/3325557_krustnikut_na_neo_soula_roi_aiers_idva_v_sofiia/", "text": "Американският джаз, фънк и соул изпълнител и композитор Рой Айерс ще изнесе първия си концерт в България на 12 ноември в Sofia Live Club, съобщиха организаторите на събитието Reel Feel.  Мнозина познават Айерс като автор на световноизвестния хит Everybody Loves The Sunshine, а музиката му заедно с тази на Джеймс Браун е сред най-използваната за семпли от рапъри и други изпълнители. Не случайно Фарел Уилямс го определя като ключова фигура в неговото собствено музикално развитие. Наричан е \"кръстникът на нео соула\", но е пионер и в стиловете джаз фънк, ейсид джаз, ейсид джаз, соул и има голямо влияние върху началните стъпки на хип-хоп музиката. Освен това е виртуозен вибрафонист, вокалист, композитор и продуцент.  Творчеството му е повлияло пряко редица музиканти от най-разнообразни стилове и е ползвано неколкократно от имена като Гуру, Мери Джей Блайдж, Ерика Баду, Джил Скот, Тупак, A Tribe Called Quest, 50 Cent, Ice Cube, The Roots и Jamiroquai. Някои от най-големите му хитове са още Searchin, We Live In Brooklyn, Baby, Daylight, Coffy Is The Color. Роден през 1940 г. в Лос Анджелис, Рой Айерс израства в центъра на южнокалифорнийската музикална сцена. Още като 5-годишен получава лично от големия джаз музикант Лайнъл Хамптън палки за вибрафон, освен това се учи да свири на китара и пиано, а по-късно започва да пее и в църковния хор. В началото на 60-те само за година преминава от бибоп оркестрант в главно действащо лице и започва да записва. През 1966 напуска колежа и се присъединява към небезизвестния джаз флейтист Хърби Ман. В началото на 70-те основава Roy Ayers Ubiquity, като джазовият му талант и първоначалното влияние на Майлс Дейвис и \"Хърби Хенкок секстет\" постепенно отстъпват място на все по-експресивната му и експериментираща натура. Рой Айерс изследва границите между стиловете, преминавайки от джаз през фънк към арендби и дори диско. Песента Move to Groove се появява през 1972 като своеобразен прототип на хип-хоп звученето. През 1979 парчето му Don’t Stop The Feeling влиза в топ 10 в \"Билборд\" класацията за диско денс, а в края на същото десетилетие прави шестседмично турне в Нигерия заедно с пионера на афробийт стила Фела Кути. Рой Айерс е изнасял концерти пред милиони хора в Япония, Австралия и цяла Европа. Негово изпълнение се съдържа в мултиплатинения албум на Уитни Хюстън от 1988 г., както и в песента Take A Look от известния албум Jazzmatazz на Guru от 1993. През годините той свири на една сцена с Пийт Рок, Доналд Бърд, Thundercat, Posdnuos от De La Soul, както и със своя пример и вечно вдъхновение – Лайнъл Хамптън. През първото десетилетие след 2000 г. Рой се насочва дори към хаус музиката, колаборирайки с Masters Of Work и Kerri Chandler. Сред най-верните му последователи и съмишлениците се нареждат още соул дивата Ерика Баду, Талиб Куали, а през последните години участва и в два от албумите на Tyler, The Creator.  Билети за първата среща на българската публика с големия музикант са вече в продажба в мрежата на \"Ивентим\" и OMV на цена 35 лв..", "date": "2018.10.11", "title": "\"Кръстникът на нео соула\" Рой Айерс идва в София"}
{"url": "https://www.dnevnik.bg/sviat/2018/10/11/3325542_trump_poiska_otgovori_za_izchezvaneto_na_sauditskiia/", "text": "Президентът на САЩ Доналд Тръмп заяви, че е обсъдил изчезването на саудитския журналист Джамал Хашокжи с представители на Саудитска Арабия от най-високо равнище, предадоха \"Ройтерс\", цитирана от БТА, и Би Би Си. Тръмп добави, че иска САЩ да \"стигнат до дъното на мистерията\". Журналистът  изчезна преди повече от седмица , след като беше видян за последно да влиза в сградата на саудитското консулство в Истанбул, за да получи документ за брак. Саудитски представители твърдят, че той е напуснал консулството, но турската му годеница Хатидже Дженгиз, която чакала отвън, казва, че не се е появявал. Турски източници заявиха, че според тях Хашокжи, известен критик на политиката на Рияд, е бил убит и тялото му - изнесено от сградата. Саудитска Арабия отхвърля категорично обвиненията. Анкара междувременно  поиска да претърси консулството в Истанбул , а турски издания публикуваха кадри с предполагаеми участници в заговор, свързан с изчезването му. Тръмп заяви, че САЩ работят заедно с Турция, за да разкрият какво точно се е случило, и искат информация от Саудитска Арабия. \"Искаме всичко. Искаме да видим какво става\", подчерта той пред медиите. \"Това е много сериозна ситуация за нас и за този Бял дом\", подчерта той. \"План за изчезването му\" Съветникът по национална сигурност Джон Болтън, зетят и помощник на Тръмп Джаред Къшнър са разговаряли със саудитския престолонаследник принц Мохамед бин Салман, искайки информация за изчезването на журналиста. След това държавният секретар Майк Помпео се е обадил на принца, за да подчертае искането за информация, съобщи прессекретарят на Белия дом Сара Сандърс, цитирана от \"Ройтерс\". Според Би Би Си Тръмп е казал в разговор с журналисти и че \"изисква отговори\" за изчезналия саудитски гражданин. Френското външно министерство съобщи днес, че е в контакт със саудитските власти по повод изчезването на журналиста, предаде \"Франс прес\". Париж подчерта, че е притеснен от случая и иска всички факти да бъдат изяснени, добави говорителка. Според  \"Вашингтон пост\"  обаче разузнавателните служби на САЩ са били наясно с план на саудитските власти за арестуване на Хашокжи в консулството. В тази операция е бил замесен дори престолонаследникът, продължава изданието, за което пишеше някогашният съветник на властите в Рияд. По информация на \"Вашингтон пост\" 59-годишният журналист е споделил с няколко свои приятели, че са му били отправяни предложения от високопоставени саудитски представители. Обещавана му е закрила и дори висок държавен пост, ако се върне в родината си, но Хашокжи е бил скептичен към тези предложения.", "date": "2018.10.11", "title": "Тръмп \"поиска отговори\" за изчезването на саудитския журналист"}
{"url": "https://www.dnevnik.bg/tehnologii/2018/10/11/3325577_poveche_kontrast_na_cvetovete_i_po-dobur_zvuk_kakvo/", "text": "Второто поколение на единствения на пазара специализиран геймърски смартфон Razer беше представено пред феновете на марката. За около 800 долара те ще могат да си купят апарат, който по показатели е по-добър от конкурентите му iPhone XS и XS Max. Устройството е със 120 Hz дисплей и с 8 милисекунди време за реакция. Новият Razer Phone 2 осигурява по-висок контраст и по-добро цветопредаване. Според официалните данни смартфонът е с 50% по-ярък от предходната генерация. Резолюцията на апарата е 2560х1440 пиксела, а екранът му е 5.72-инчов с LCD дисплей. Система за течно охлаждане се грижи за поддържането на оптимална температура. Освен това устройството е водоустойчиво и може да се зарежда безжично. Razer Phone 2 има двойна задна камера. Сензорите са с 12-мегапикселова резолюция. Мощните високоговорители Dolby Atmos пък допълват всичко, от което се нуждаят геймърите.", "date": "2018.10.11", "title": "Повече контраст на цветовете и по-добър звук – какво предлага новият геймърски смартфон"}
{"url": "https://www.dnevnik.bg/kultura/2018/10/11/3325576_chakanata_ot_godini_digitalizaciia_na_kulturnite/", "text": "От близо десетилетие обещаваната дигитализация на кутурните архиви, която и до момента е основно \"на парче\" и спорадична, днес получи нов стимул. Парламентът прие на второ четене промени в Закона за културното наследство, с които вписа сред една от основните дейности на министъра на културата да координира, организира и контролира дейността по дигитализация на културното наследство. Според Министерството на културата досегашната липса на изрична законова регламентация е затруднявала процеса на изграждане на електронни регистри. От години всеки министър на културата обявява дигитализирането на архивите в областта на културата, паметници и ценности за наложителна и приоритетна дейност. Но до момента няма особено развитие по този въпрос. Промените в закона дават също възможност обществените колекции да могат да получават методическа помощ от национални и регионални музеи, каквато до момента не съществуваше. С друго изменение се променя задължението на държавните и общинските музеи да имат безплатен вход един път седмично, като това вече ще става един път на месец, каквато от министерството на културата посочват, че е европейската практика. Вече обаче и придружителите на хора с увреждания ще могат да ползват намалени цени за вход в музеите. С изменение в Закона за развитие и закрила на културата пък депутатите решиха конкурсите за директори на държавни културни институти да се излъчват на запис на интернет страницата на Министерството на културата. Излъчването на конкурсите за обществено важни институции, каквито са длъжностите \"директор на държавен културен институт\", \"директор на държавен културен институт с национално значение\" и \"директор на български културен институт в чужбина\", е изискване, нееднократно поставяно от самите участници, от синдикалните организации и от обществеността, отбелязват от културното ведомство.", "date": "2018.10.11", "title": "Чаканата от години дигитализация на културните архиви вече и законово става приоритет"}
{"url": "https://www.dnevnik.bg/politika/2018/10/11/3325582_parlamentut_pred_dilema_kak_da_kontrolira_religiite_i/", "text": "Парламентът прие на първо четене два проекта на закони за вероизповеданията, но си даде максималния срок от 21 дни, за да се съобрази с протестите на Българската православна църква и Главното мюфтийство срещу готвените промени. Идеята на закона е да се защитят традиционните вероизповедания от външни влияния и да елиминират възможностите за радикализация на религиозна основа у нас. Решението за написването беше взето  на заседания на Консултативния съвет за национална сигурност  (КСНС) при президента. \"Страната ни прави изключително важна стъпка. В момента променящата се среща за сигурност в цяла Европа доведе до сериозна промяна в законодателството, свързано с вероизповеданията и начина на финансирането им\", каза председателят на ГЕРБ в парламента Цветан Цветанов преди гласуването. \"По този начин ще ограничим възможността за външно влияние на други държави върху вероизповеданията в страната\", каза Цветанов. От името на ДПС Мустафа Карадайъ отправи призив този законопроект да не бъде инструмент за противопоставяне, а за обединение. Според него с промените държавата не се намесва в религиозна дейност на вероизповеданията, а ги защитава и подпомага като български юридически лица и организации на българските граждани. \"В законопроекта се предвижда по-голяма ангажираност на религиозните общности в обществения живот на страната и изразяване на становища по проекти и административни актове. Според нас това ще подобри условията и средата на диалог\", каза още Карадайъ. Законите предвиждат държавата да финансира религиите Първият закон е внесен с подписите на ГЕРБ, БСП и ДПС, а вторият е на ВМРО , внесен от името на \"Обединени патриоти\". В него се предлага държавата да финансира вероизповеданията с до 15 млн. лева на година, като субсидия получават тези, към които принадлежат най-малко 1% от гражданите на страната. Според последното преброяване такива са православното и мюсюлманското вероизповедание, а предложението е те да получават по 10 лева за всяко самоопределило се лице. В проекта на ВМРО също се предвижда финансиране за вероизповедания, към които принадлежи над 1% от населението, но не са определени други числа. Субсидията ще може да се харчи за заплати на свещенослужещи и служители на религиозните общности, за образователни дейности и за други текущи и капиталови разходи. Предлага се контролът да се извършва от дирекция \"Вероизповедания\" към Министерския съвет, както и от Сметната палата, в която ще се внася годишен финансов отчет. Забрана на чуждите дарения Останалите вероизповедания ще получават средства само за храмове и гробища, както и досега. Законопроектът на Цветанов, Нинова и Карадайъ въвежда забрана заплатите на свещенослужещите и служителите в религиозните общности да се изплащат от чужди дарения. Всяко дарение трябва да е разрешено от дирекция \"Вероизповедания\". В законопроекта на Каракачанов пише, че религиозните общности се финансират само от източници от Република България, а даренията да се отчитат и пред Сметната палата. Според предложенията на ГЕРБ, БСП и ДПС само православното и мюсюлманското вероизповедание ще могат да откриват духовни училища и висши учебни заведения. Те ще се финансират от държавния бюджет. Предложенията на \"патриотите\" предвиждат българските граждани да могат да извършват богослужебна дейност, когато са завършили образованието си в България или когато чуждата диплома е призната по специален ред у нас. И двата законопроекта предвиждат чужденци да могат да участват в проповеди само ако това е предварително съгласувано с дирекция \"Вероизповедания\". Светият синод не иска финансова отчетност Светият синод на БПЦ реагира остро, като основното несъгласие е срещу изискванията за финансова отчетност на вероизповеданията и за получаваните от тях дарения.  След среща на лидери на парламентарни групи , премиера Бойко Борисов и Синода миналата седмица се разбра, че задължението религиозните общности да декларират пред Сметната палата банковите си сметки и даренията си вероятно ще отпадне и както и досега, ще се отчитат само парите, получени от държавна субсидия. Така финансирането от външни източници и данните за точното финансово състояние на вероизповеданията отново ще остане достояние само на ръководството на вероизповеданията. Друга отстъпка ще бъде направена по идеите за забрана на анонимните дарения, като вероятно ще бъде предвиден праг, до който ще се допускат дарения без назован източник. Все пак ще се направи опит за регулиране на даренията от чужбина, като намеренията са да се запази разпоредбата, че с такива пари няма да може да се финансират заплати на свещенослужители. А общностите ще информират дирекцията по вероизповедания към Министерския съвет за парите от чужбина. Възраженията на църквата по други конкретни текстове от промените ще станат в работна група между първо и второ четене на измененията. Премиерът Бойко Борисов е поел ангажимент, че държавата ще отпуска всяка година 15 милиона лева за заплати на свещениците, които ще се индексират спрямо инфлацията. Заплатите на свещениците ще бъдат приравнени с учителските.", "date": "2018.10.11", "title": "Парламентът е пред дилема как да контролира религиите и да угоди на църквата"}
{"url": "https://www.dnevnik.bg/sport/2018/10/11/3325563_djokovich_produlji_ekspresno_kum_chetvurtfinalite_v/", "text": "Новак Джокович се класира за четвъртфиналите на турнира от сериите \"Мастърс\" в Шанхай след победа с 6:4, 6:0 над Марко Чекинато от Италия. Поставеният под №2 сърбин нямаше никакви проблеми и продължава уверено в търсене на рекордна четвърта титла от турнира. Бившият №1 в света се нуждаеше само от 71 минути, за да се справи с Чекинато. Джокович беше дори по-убедителен от  първия си двубой на турнира, когато победи за 83 минути Жереми Шарди . Сърбинът се реваншира за загубата си от Чекинато на четвъртфинала на \"Ролан Гарос\" през тази година. Това беше и едва втори мач между Джокович и италиаския тенисист, който е №21 в световната ранглиста. Първият сет беше оспорван, като и двамата имаха много точки за пробив в третия и четвъртия гейм, но успяха да вземат подаванията си. Все пак по-опитният Джокович проби в седмия гейм, след което нямаше проблеми да затвори и сета с 6:4 за 46 миунти. Във втората част Джокович беше много убедителен, започна с пробив, след което в своите сервис геймове беше безапелационен, давайки едва две точки на Чекинато. Сърбинът завърши мача със седем аса и без нито една двойна грешка. Той спечели 85% от точките на първия си сервис и 63% на втори. В спор за място на полуфиналите Джокович ще срещне южноафриканеца Кевин Андерсън. Световният №8 победи в два сета Стефанос Циципас от Гърция с 6:4, 7:6 (1) за час и 41 минути. Андерсън имаше две поредни загуби срещу гърка през 2018 г., като едната дойде на червено в Ещорил, а другата на мастърса в Торонто. Двубоят между Джокович и Андерсън ще бъде  повторение на финала от \"Уимбълдън\", когато сърбинът спечели с 6:2, 6:2, 7:6 (3) . Джокович има само едно поражение от южноафриканеца в седем двубоя, като това се случи през 2008 г. в Маями.", "date": "2018.10.11", "title": "Джокович продължи експресно към четвъртфиналите в Шанхай"}
{"url": "https://www.dnevnik.bg/evropa/2018/10/11/3325581_dnes_e_posledniiat_den_za_glasuvane_v_konsultaciiata/", "text": "Днес е последният ден, в който може да се гласува в  националното допитване  за предпочитаното часово време. Гласуването става онлайн след регистрация ( тук ) и се провежда до 17.30 часа днес. Към 12 часа бяха изразили мнението си малко над 14 600 души. Гласуването се осъществява чрез свободен текст, а не с посочване на предварително зададени опции. Повод за консултацията бе  предложението на Европейската комисия  през 2019 г. да се премахне смяната на времето и всяка страна да реши до края на април догодина какво време ще запази -  лятното или зимното . Преди това ще има смяна на часовниците в края на октомври и още веднъж в края на март. Между 4 юли и 16 август 2018 г. Европейската комисия  проведе обществена консултация , според която 84% от европейците предпочитат смяната на часовото време да се премахне. Въпросът стана особено актуален, след като няколко държави от ЕС ( сред които Литва ,  Финландия  и  Естония ) поискаха съюзът да отмени практиката. В началото на февруари Европейският парламент  настоя да се направи задълбочена оценка  на смяната между зимно и лятно часово време и ревизия на режима, ако е необходимо. Евродепутатите отбелязаха, че множество проучвания не са успели да достигнат до заключителен резултат, но, от друга страна, има индикации за негативни последици за човешкото здраве.", "date": "2018.10.11", "title": "Днес е последният ден за гласуване в консултацията за лятно или зимно часово време"}
{"url": "https://www.dnevnik.bg/sport/2018/10/11/3325587_djon_teri_zapochva_trenyorskata_si_kariera_kato/", "text": "Дни след  края на футболната си кариера Джон Тери  започва такава като треньор. Бившият капитан на \"Челси\" и националния отбор на Англия беше обявен за асистент на новия мениджър на \"Астън вила\" Дийн Смит. Тери игра за последно именно в тима от Бирмингам. Това се случи през миналия сезон, когато защитникът помогна на \"Вила\" да стигна до финалните плейофи за влизане във Висшата лига. Тери беше без отбор, след като напусна \"Астън вила\", и в продължение на няколко месеца беше свързван с различни тимове. В крайна сметка в началото на седмицата бранителят обяви, че спира. Той ще бъде помощник на Смит, който пък идва на \"Вила парк\" от друг втородивизионен отбор - \"Брентфорд\". За да може да ангажира 47-годишния мениджър, тимът от Бирмингам ще плати неустойка. Освен назначаването на Смит и Тери намиращият се на 11-о място в Чемпиъншип отбор обяви и ангажирането на Хесус Гарсия Питарч за спортен директор. \"Дийн Смит е дългогодишен фен на \"Астън вила\" и като такъв ще работи с голяма страст за клуба. Джон Тери пък е сред най-успешните английски играчи за всички времена. Той иска да се развива като треньор и клубът му предоставя тази възможност\", гласи изявление на \"Вила\". В последните месеци защитникът беше свързван с преминаване в друг отбор от \"Чемпиъншип\" - \"Дарби Каунти\", където мениджър е неговият бивш съотборник Франк Лампард. След това се появи информация, че  Тери ще бъде футболен анализатор за \"Скай Спортс\" , но той опроверга това. В края на трансферния прозорец руският  \"Спартак\" (Москва)  беше договорил защитника, но трансферът му пропадна.", "date": "2018.10.11", "title": "Джон Тери започва треньорската си кариера като помощник в \"Астън вила\""}
{"url": "https://www.dnevnik.bg/sviat/2018/10/11/3325585_singapurska_kompaniia_puska_dnes_nai-dulgiia/", "text": "Авиокомпанията \"Сингапур еърлайнс\" (Singapore Airlines) пуска днес най-дългия пътнически полет в света от Сингапур до Ню Йорк, при който 16 700 км ще бъдат изминати за 18 часа и 45 минути без междинни кацания, съобщи ДПА. Полетът на Airbus A350-900ULR ще започне в 23:35 ч. местно време (18:35 ч. българско). Така \"Сингапур ейрлайнс\" ще отнеме на \"Катар еъруейз\" (Qatar Airways) досегашния рекорд за най-дълъг полет в света - 17 часа и 40 минути маратонско пътуване от Доха до Оукланд. Пътниците на \"Сингапур еърлайнс\" няма да се измъчват от тесни седалки в икономичната класа по време на продължителния полет. Самолетът има две класи - само 67 седалки бизнес класа и 94 седалки премиум икономична класа (между икономична и бизнес класа). На сайта на \"Сингапур еърлайнс\" може да се види, че еднопосочните билети от Сингапур до Ню Йорк се продават за 3585 сингапурски долара (2594 щатски долара) в премиум икономична класа и 7685 сингапурски долара в бизнес класа. Летище \"Нюарк либърти\" е в Ню Джърси, но е само на 19 км извън Ню Йорк и е едно от трите най-големи летища, които обслужват метрополиса Ню Йорк. Първоначално ще има три полета седмично по маршрута, като се очаква всекидневните полети да започнат от 18 октомври нататък. Не за първи път авиокомпанията лети от летище \"Чанги\" до Ню Йорк. Полетът се подновява, след като \"Сингапур еърлайнс\" го спря през 2013 г., когато поскъпналото горивото направи икономически неизгодно използването на самолетите Airbus A340-500 с 4 двигателя. Полетът по тази линия вероятно може да не задържи дълго време рекорда си, тъй като главният изпълнителен директор на \"Куантас\" (Qantas) Алън Джойс обяви през август, че компанията планира да пусне директен полет между Сидни и Лондон през следващите 4 години. Той ще трае 20 часа.", "date": "2018.10.11", "title": "Сингапурска компания пуска днес най-дългия пътнически полет в света"}
{"url": "https://www.dnevnik.bg/sviat/2018/10/11/3325599_dvigatel_na_ruska_raketa_otkaza_9_minuti_sled/", "text": "Проблем с ракета носител \"Союз-ФГ\" включи аварийните системи броени минути след изстрелването, но двамата души на борда са се приземили в Казахстан и са живи и в безопасност, съобщиха руски медии. Агенциите \"Интерфакс\" и \"Ройтерс\" съобщиха, че всички на борда са живи и са осъществили контакт. Според ТАСС е изпратена мисия за издирването им минути след аварията, установила, че те нямат нужда от медицинска помощ за травмите си. Според онлайн изданието РБК аварията е станала с втората степен, чиито двигатели са отказали. Подобна авария имаше и през 1975 г. Тогава двамата космонавти на борда също се приземиха успешно. Екипажът на кораба се състоеше от двама души - руснака Алексей Овчинин и американеца Хик Хейг (третото място бе заемано от товарен контейнер). На борда на \"Союз МС-10\", изстрелян от космодрума \"Байконур\" в Казахстан, те трябваше да стигнат до МКС. Едва 119 секунди след изстрелването в 11:40 ч. обаче се появи проблемът с двигателя, а съобщението за аварията дойде 7 минути по-късно. И телевизионният канал на американската космическа агенция НАСА съобщава, че екипажът е добре. Изстрелването бе предавано на живо от руската агенция \"Роскосмос\", но излъчването е прекратено след аварията. На записа на телевизия RT аварията може да се види минута и десет секунди след началото, а впоследствие прякото предаване спира. Към момента  обработена версия е достъпна  в архива на \"Роскосмос\". Агенция РИА \"Новости\" междувременно съобщи, че Русия е решила да спре всички изстрелвания на пилотирани кораби след случилото се със \"Союз\".", "date": "2018.10.11", "title": "Двигател на руска ракета отказа 2 минути след изстрелването, екипажът се приземи аварийно"}
{"url": "https://www.dnevnik.bg/zelen/2018/10/11/3325614_sudiite_po_deloto_za_pirin_niama_da_budat_opredeleni/", "text": "Петимата съдии, които ще разгледат делото за промените в плана за управление на ПП \"Пирин\" на втора инстанция, няма да бъдат определени публично. Това е решението на председателя на Върховния административен съд (ВАС) Георги Чолаков, съобщават от институцията. Заседанието е насрочено на 15 ноември. Делото е образувано по  две касационни жалби  на Министерския съвет и на министъра на околната среда и водите срещу решение на тричленен състав на ВАС от 27 юли, с което бяха отменени промените в плана за управление на Национален парк \"Пирин\". Името на докладчика вече е публично – това е Тодор Тодоров, останалите съдии все още не са определени. Искането разпределението на делото да стане в присъствието на журналисти и IT специалисти беше на Асоциацията на парковете в България и на група граждани. Мотивите на Чолаков за отхвърлянето на искането са, че \"изборът на съдията докладчик и съдебния състав по всички дела във ВАС се извършва при строга регламентация, отчетност и поддръжка на архив, което е гарант за прозрачен и публичен съдопроизводствен процес\". В съобщението се акцентира, че контролът върху избора всъщност се прави във Висшия съдебен съвет, където физически е сървърът с програмата, която прави разпределението, а всички фактически действия, извършвани във ВАС, се удостоверяват с подробен протокол, който е публично достъпен и се прилага по всяко дело, се казва в разпореждането\", се акцентира в съобщението на съда. Върховният административен съд  отмени на първа инстанция решението , с което кабинетът промени в края на миналата година плана за управление на Пирин. Магистратите постановиха, че промените противоречат на Закона за защитените територии, който не позволява ново строителство в парка, включително и на спортни съоръжения. Когато решението на тричленния състав стана известно, вицепремиерът Валери Симеонов каза, че ако загубата стане окончателна, \"аз ще се върна в Бургас, ще отида на бургаския мост, ще си закача една релса на врата, ще скоча и ще се удавя\". След това определи това намерение като \"малшанс\". \"Предайте на зелените, че всичко, което не трябва според тях да бъде направено, е направено. Малшанс е да ме видите как ме ядат рибите и раците под бургаския мост\", заяви Симеонов.", "date": "2018.10.11", "title": "Съдиите по делото за Пирин няма да бъдат определени публично"}
{"url": "https://www.dnevnik.bg/politika/2018/10/11/3325618_siderov_shte_iska_reformi_v_mvr_na_koalicionen_suvet/", "text": "На коалиционен съвет в понеделник ще поставя темата за реформите и реорганизацията в МВР, каза лидерът на \"Атака\" и председател на групата на \"Обединени патриоти\" Волен Сидеров след среща на депутати от групата на \"Патриотите\" с премиера Бойко Борисов. \"Темата беше по-скоро не толкова оставката на вътрешния министър. Не знам дали въобще е станало дума за него, колкото отношението в коалицията и как тя ще продължи\", каза Сидеров. Колегите му потърсили срещи с Борисов за няколко въпроса, които са свързани и със законодателство, и с отношения между патриоти и ГЕРБ, както и отношенията в патриотичната коалиция. Сидеров потвърди, че \"Атака\" все още иска оставката на вътрешния министър Младен Маринов. Сидеров поиска оставката на Маринов, след като съпругата му Деница, която е бивш депутат, имаше пътен инцидент в петък вечерта, при който нейната кола ударила огледалото на автомобил, управляван от суданец, той я спрял и я атакувал, но появата на полицията предотвратила саморазправа. Партийната телевизия \"Алфа\" няколко дни е излъчила материал срещу съдията, решил, че не може да повдигне обвинение на суданеца. С големи букви на екран, съдържащ изображение, е било изписано \"Корумпираният съдия от Софийски районен съд Николай Василев пусна на свобода престъпника от Судан\", което предизвика  протестна декларация на съдиите от Софийския районен съд.  А в сряда последва остра институционална  реакция и от Съдийската колегия  на Висшия съдебен съвет. Преди това Сидеров се срещна с началника на НСО ген. Данчо Дяков, който излезе от стаята на А в сряда последва и остра институционална реакция от Съдийската колегия на Висшия съдебен съвет.\"Патриотите\", без да коментира. Сидеров каза, че Дяков се е интересувал от това какво се е случило и има ли нужда да осигурява охрана за него и семейството му. \"Обсъдихме случая. Аз казах, че за момента няма\", каза Сидеров. Той добави, че има ситуации, в които, без да се чувстваш застрашен, има заплаха за семейството ти, и разказа, че преди две години и половина тогавашният шеф на НСО и шефът на ДАНС дошли при него с извадки от интернет, където имало заплахи от ислямисти срещу политически лидери от различни страни, включително и Сидеров. \"Тогава отказах охрана, защото на подобен тип ислямисти едва ли ще им попречи придружаване на НСО до 18.00 часа\", каза Сидеров.", "date": "2018.10.11", "title": "Сидеров ще иска реформи в МВР на коалиционен съвет"}
{"url": "https://www.dnevnik.bg/biznes/2018/10/11/3325297_raiuner_shte_leti_ot_sofiia_do_ostrov_krit/", "text": "От април догодина нискотарифната компания \"Райънер\" ще лети между София и остров Крит. Местното летище е Ханя в северозападната част на страната. Полетите ще са два пъти седмично. Новата дестинация ще заработи в рамките на лятното разписание на превозвача. Засега резервационната система не позволява покупки и справки за цени.", "date": "2018.10.11", "title": "\"Райънер\" ще лети от София до остров Крит"}
{"url": "https://www.dnevnik.bg/tehnologii/2018/10/11/3325636_samsung_predstavi_purviia_v_sveta_smartfon_s_chetiri/", "text": "Първият в света смартфон с четири задни камери вече е факт. Устройството беше представено днес и е част от портфолиото на корейския технологичен гигант \"Самсунг\". Моделът Galaxy A9 е определян от инженерите на компанията като телефона, който предоставя най-добрите възможности за селфи или панорамни снимки. Камерите на новия смартфон позволяват безпроблемното заснемане на движещи се обекти. Оптичното мащабиране също е подобрено за по-добри снимки от близък кадър. Обективът на предната и задните камери на Galaxy A9 е 24 мегапиксела. Вградената памет на смартфона е 128 GB. Има възможност към нея да се добавят още 512 GB. Той тежи 183 гр. Устройството ще се предлага в три цвята - черен хайвер, синя лимонада и бонбонено розово. Апаратът ще разполага с 3D стъкло, което ще е извито към задния панел. Samsung Galaxy A9 ще започне да се продава на българския пазар от ноември тази година.", "date": "2018.10.11", "title": "\"Самсунг\" представи първия в света смартфон с четири задни камери"}
{"url": "https://www.dnevnik.bg/razvlechenie/2018/10/11/3325627_shtastliviiat_krai_na_istoriiata_za_cigulka_izgubena/", "text": "Изгубена преди 30 години цигулка намира отново своя притежател, а за невероятната случка разказа цигуларят от камерния оркестър \"Софийски солисти\" Димитър Георгиев пред Би Ти Ви. Според диригента на формацията Пламен Джуров историята е като сценарий за холивудски филм. Когато се връща от турне в Кипър през 1989 г., музикантът забравя една от трите цигулки, които носи, в такси. След като разбира, Георгиев се опитва по всякакъв начин да се свърже с шофьора на таксито, но без успех. Цигулката изчезва, а с годините историята се забравя. След 30 години при лютиера от Казанлък Андриан Андреев отива семейство и носи цигулка, която моли да бъде реставрирана и върната на нейния притежател. Майсторът открива две улики, които го отвеждат до Димитър Георгиев и \"Софийска солисти\" - в калъфа на инструмента намира черно-бяла снимка на оркестъра от турнето им в Япония, а лъкът на цигулката е изработен от български майстор. \"Мисля си, че една такава положителна емоция е обнадеждаваща за всички, защото невинаги нещата са с лош край. Трябва да вярваме в добрия край\", каза Андриан Андреев. Семейството открива инструмента на тавана в жилището на свой роднина, който е починал. Взимат решение да реставрират цигулката и да я върнат на първоначалния й притежател. \"Искам тази история да се популяризира. Да не се говори само, че сме крадливо племе, а че сме честни хора\", заключи Димитър Георгиев, след като сподели, че е много щастлив и обнадежден от случилото се добро дело.", "date": "2018.10.11", "title": "Щастливият край на история за цигулка, изгубена преди 30 години"}
{"url": "https://www.dnevnik.bg/razvlechenie/2018/10/11/3325639_ioko_ono_izdade_noviia_versiia_na_pesenta_na_djon/", "text": "Йоко Оно издаде новия версия на известната песен на Джон Ленън Imagine точно 47 години след като тя участва в създаването й, пише \"Гардиън\". Записът е част от новия албум на Оно, озаглавен Warzone. В него 85-годишната изпълнителка прави съвсем нов аранжимент, който започва в ембиънт тоналност, докато не се включва известният мотив на пиано. Доскоро песента бе подписвана единствено с името на Ленън, но Оно бе добавена като неин съавтор през 2017 г. Ленън признава, че тя допринася за написването на песента, в интервю от 1980 г.: \"Много от нея - текстът и концепцията - дойдоха от Йоко. Но тогава бях по-голям егоист, малко по-мачо и някак пропуснах да спомена нейния принос. Но беше точно от \"Грейпфрут\", нейната книга.\" Подробно изследване на историята около създаването на известния първи самостоятелен албум на Джон Ленън от 1971 година се съдържа в книгата Imagine John Yoko, която излезе на английски език миналата година. Луксозното издание е съставено и курирано изцяло от Йоко Оно и съдържа непубликувани до този момент архивни кадри, ръчно писани бележки, както и спомени на близки и приятели.  Албумът Warzone включва и други нови версии на песни, които Оно първоначално пише между 1970 и 2009 година. Оттогава насам тя се занимава основно с визуално и концептуално изкуство. През 2016 година представи първата си постоянна инсталация Skylanding. Mеждувременно дублира с гласа си и една от ролите във филма на Уес Андерсън от 2018 г. \"Островът на кучетата\" (Isle of Dogs), изпълнявайки учен на име Йоко Оно.", "date": "2018.10.11", "title": "Йоко Оно издаде нова версия на песента на Джон Ленън Imagine"}
{"url": "https://www.dnevnik.bg/photos/2018/10/11/3318139_fotogaleriia_ot_arda_do_maslen_nos_-_mesta_koito/", "text": "Природата и нуждата да бъде спасена и пазена, разказани чрез танц, театър, игри, кадри и други истории. Това е подходът в кампанията \"Натура 2000 идва в столицата\". Тя е на Българското дружество за защита на птиците и издателство \"Просвета\" по проект \"ПрироДА\" на програма LIFE на ЕС. Събитията се случват  . На снимката: Меандър от каньона на река Арда в защитена зона \"Маджарово\" от мрежата \"Натура 2000\". Тук може да наблюдавате полета на белоглавите лешояди от най-голямата естествена колония в България. В небето на Източните Родопи могат да бъдат разпознати и други застрашени от изчезване птици като египетския и черния лешояд.", "date": "2018.10.11", "title": "Фотогалерия: От Арда до Маслен нос - места, които \"Натура 2000\" пази"}
{"url": "https://www.dnevnik.bg/kultura/2018/10/11/3325680_deset_firmi_i_nov_na_vid_shtand_predstaviat_bulgariia/", "text": "Десет са българските фирми, включили се тази година в представянето на страната по време на 70-ото издание на най-голямото изложение за издателска и полиграфическа дейност във Франкфурт, което се провежда от 10 до 14 октомври в германския град, съобщи Изпълнителната агенция за насърчаване на малките и средните предприятия. В първия ден той бе открит от заместник-министъра на културата Амелия Гешева. \"Изключително съм щастлива от това, което виждам, и благодаря на всички, които положиха усилия за това българското пространство тази година да изглежда много по-добро, много по-различно от предходни години\", посочи зам.-министърът, цитирана от Министерството на културата. Българските колективни щандове са А48 и А46 в сектор 5.1 и са разположени непосредствено един до друг, формирайки обща зона на представяне от 80 кв.м., допълват от Асоциация \"Българска книга\" (АБК). Асоциацията организира щанд А48 в партньорство с Националния център за книгата към НДК и с финансовата подкрепа на Министерство на културата и Културния институт към Министерство на външните работи. Щанд А46 е с площ от 60 кв.м. и представя десет български фирми от бранша с подкрепата на Изпълнителна агенция за насърчаване на малки и средни предприятия към Министерство на икономиката. Фирмите са \"Алианс принт\", \"Б 138\", \"Дъбови листа\", \"Ина\", \"Мотове\", \"Пан\", \"Просвета\", \"Пух-К\", \"Тат криейтив\", \"Фото медия\". На щанд А48 са изложени книги от български автори или български авторски колективи, сред които класически заглавия, представящи българската литература, наградени книги с национални или чуждестранни премии или нови заглавия от 2017 и 2018 г. от общо шестнадесет български издателства: \"Ентусиаст\", \"Жанет 45\", \"Жар-Жанет Аргирова\", \"Златното пате\", Издателство на Нов български университет, \"Инле\", \"Книгомания\", \"Колибри\", \"Кръгозор\", \"Лексикон\", \"Сиби\", \"Софтпрес\", \"Тат криейтив\", \"Труд\", \"Хермес\", Orange books. На същия щанд премиерно ще бъде показан новият каталог, посветен на съвременна българска проза, публикувана между юли 2016 и декември 2017 г., продуциран от Националния център за книгата към НДК. Ще бъдат представени и преводни издания на съвременни български автори. В програмата на националното представяне за днес, 11 октомври, е предвидено събитие от 17 ч. под името Get Together, на което ще бъдат представени Софийски международен литературен фестивал, книжния пазар и литературния живот в София, възможностите за резиденции, превод и партньорства. През почивните дни българските посетители на панаира могат да гостуват на още две събития. В събота от 15 ч. ще бъде представен \"Black&White & Color\" - първият годишен печатен албум на \"Фото Форум\" с най-добрите фотографии, публикувани в сайта през изминалата година. Двуезичното издание съдържа кратки истории \"зад кадър\" и интересни факти при заснемането на фотографиите. В неделя детски издателства ще проведат \"Българска книжна пътека\" - разходка между българските щандове и щанда на \"Клевър бук\", които участват самостоятелно, срещи с издателствата, с детските автори Радостина Николова и Никола Райков, специални игри и работилници за децата с участието на Нуша Роянова. Официалният български щанд тази година има различен от досегашния си вид, което бе коментирано във Фейсбук и от Манол Пейков, съсобственик на издателство \"Жанет 45\", което не участва в изложението тази година. Той пише: \"Представянето на България на Франкфурт тази година: една малка революция. Значи от мърморенето все пак има някаква полза.\" След това допълва в отделна своя публикация, пак в социалната мрежа: \"Тазгодишното представяне на България във Франкфурт е първото д о с т о й н о представяне на страната ни на този най-престижен книжен и културен форум, откакто аз го посещавам от дванайсет години насам. А най-вероятно – и от много по-дълго време.\" За това той поздравява Министерството на културата, Изпълнителната агенция за насърчаване на малките и средните предприятия и Асоциация \"Българска книга\".  \"Оставам с надеждата това да не е част от така характерното за съвременна България политическо танго, при което след стъпка напред задължително следват две назад. С правилно отношение, приличен бюджет и добро планиране (поне година в аванс) българската книга би могла да има лице пред света, от което да не се срамуваме. Тя го заслужава. България го заслужава\", завършва Пейков. Преди това казва, че има и много за критикуване. Като например факта, че \"българският щанд е със стандартна изработка, използвана за всички други търговски изложения\", след като е имало други \"по-ефектни предложения за дизайн, които не бяха приети\". Той допълва и че \"поради кандидатстването в последния момент нито едно от водещите български издателства не е представено за сметка на напълно неизвестни издатели, чието име дори аз не съм чувал\". Събитието се организира в този формат всяка година от 1949 г. насам. На него се очакват близо 300 хиляди посетители, повече от 400 съпътстващи събития, както и над 10 хиляди журналисти, които да го отразят. На фокус със своята литература и култура през 2018 г. е Грузия. На изложението участващите български производители ще имат възможност да обменят опит и да представят своята продукция и издания едновременно с над 7000 фирми и издателства от над 100 държави. Сред участниците са автори, илюстратори, литературни агенти, издатели, дистрибутори, печатари, книжари и библиотекари. В рамките на дните от изложението щандът ще бъде посетен от представители на Федерацията на европейските книгоиздатели, Федерацията на книготърговците в Европа, мрежата на Европейските книжни изложения Aldus network. По повод предстоящия Софийски международен панаир на книгата под надслов \"4 държави, 1 език\" ще има среща между ръководството на АБК и г-жа Бербел Бекер, ръководител \"Международни участия с колективен щанд на немски издателства\" към Франкфуртския панаир на книгата, допълват от Асоциацията. По време на събитието се представят най-добрите издателски и мултимедийни продукти, договарят се права и се обсъждат последните тенденции в бранша. Програмата включва множество срещи, дебати, лекции, изложби и представяния.", "date": "2018.10.11", "title": "Десет фирми и нов на вид щанд представят България на панаира на книгата във Франкфурт (допълнена)"}
{"url": "https://www.dnevnik.bg/sport/2018/10/11/3325020_cska_-_sofiia_obiavi_che_e_platil_za_emblemata/", "text": "\"ЦСКА - София\" обяви, че е платил за активите на фалиралия ПФК ЦСКА АД. Днес беше крайният срок, в който дружеството \"Ред енимълс\" ЕООД трябваше да преведе  8-те милиона лева, с които спечели търга. Дружеството е представлявано от един от лидерите на фенската фракция \"Енимълс\", но зад него на практика стои собственикът на \"ЦСКА - София\" Гриша Ганчев, за което свидетелстват изказвания на представители на ръководството на клуба \"ЦСКА върна своята емблема! Сумата е платена, поетият ангажимент е изпълнен, дадената дума е спазена! ЦСКА е над всичко, нека заедно го върнем там, където заслужава\", обяви ръководството на \"ЦСКА - София\" на клубния сайт. Средствата ще бъдат разпределени между кредиторите на ПФК ЦСКА АД. Най-голям процент ще отиде към държавата. Търгът за активите на фалиралия клуб се състоя през май. В него участваха още членът на управителния съвет на \"ЦСКА 1948\" Никола Газдов, както и две фирми - \"Интегрис лаб\" ООД и \"Еко депозит сълюшънс\" ЕООД. Предложената сума от \"Ред енимълс\" беше почти пет пъти над тази, на която бяха оценени активите - 1 646 325 лева. В пакета най-голяма тежест имат три емблеми на ЦСКА на стойност 971 705 лева, както и няколко имота край морето и в Панчарево, които са оценени на 490 410 лева. Развоят около казуса с търга за активите на фалиралия ПФК ЦСКА АД предизвика огромно вълнение и напрежение сред привържениците на клуба, които бяха в очакване дали сумата ще бъде платена тази седмица. Проблемен имот  По-рано днес адвокатът на \"Ред енимълс\" Станислав Трендафилов обяви, че има проблем с един от имотите на морето. По думите му земята е собственост на трето лице - фирмата \"Камеко\" АД, което е установено на няколко съдебни инстанции. Трендафилов каза още, че имотът, който е с площ 10 декара, е бил включен незаконно в активите на ПФК ЦСКА АД, тъй като още преди това е имало възбрана върху него. \"Защо (синдикът) Дора Милева я продава, не мога да ви кажа. Това е грубо нарушение на закона. Още повече съдът по несъстоятелността, въпреки че неколкократно е информиран за проблема, излиза с мотиви, които за мен като юрист са, меко казано, абсурдни. Съдът казва, че \"Ред енимълс\", тъй като е уведомил съда за несъгласието именно поради тази проблемна собственост на имота, е знаел за този проблем и въпреки това е изразил желание да го закупи\", заяви той пред Би Ти Ви. Трендафилов каза още, че срокът за обжалване във връзка със собствеността на въпросния имот отдавна е изтекъл и \"Ред енимълс\" няма как да го придобият. \"Това е сериозен проблем, който би трябвало да притеснява цялата армейска общност, а и всички граждани на тази държава, защото има съдебни решения, които казват, че този имот не е собственост на несъстоятелното дружество\", допълни адвокатът на \"Ред енимълс\". И допълни, че на този етап \"по този казус и ние не можем да вземем конкретно решение\". \"ЦСКА е велик клуб и ще остане такъв за поколения напред. Клуб, който се бори честно на зеления терен и отстоява своето достойнство. В последните години получихме много некоректни удари отвсякъде\", заявиха от \"ЦСКА - София\" при обявяването на плащането. \"Сега отново сме свидетели как законите на страната се погазват. Свидетели сме как незаконно един недвижим имот е вкаран без никакво правно основание в активите на фалиралото дружество. Свидетели сме на явна измама от страна на синдик Дора Милева и съпричастно нежелание и пасивност на съдия Мария Райнкинска да реагира адекватно и коригира тази несправедливост\", се казва още в изявлението.", "date": "2018.10.11", "title": "\"ЦСКА - София\" обяви, че е платил за емблемата"}
{"url": "https://www.dnevnik.bg/biznes/2018/10/11/3325712_it_-_kompaniite_sa_protiv_vdiganeto_na_maksimalniia/", "text": "Компаниите от сектора \"Информационни технологии\" се обявиха срещу намерението на правителството да повиши максималния осигурителен доход от 2600 лв. на 3000 лв. през следващата година. В писмо до институциите асоциацията \"Телекомуникации\" (АСТЕЛ), Българската асоциация на софтуерните компании (БАСКОМ), Българската асоциация по информационни технологии (БАИТ), Българската аутсорсинг асоциация (БАА) и ИКТ Клъстер предупредиха, че това ще доведе до отлив на инвестиции и кадри от сектор с интензивно развитие и принос в икономиката и в бюджета и висококвалифицирани кадри. Председателят на Българската асоциация по информационни технологии Огнян Траянов коментира пред БНР, че това противоречи на досегашната политика и обещанията, че осигурителният доход няма да бъде повишаван до края на 2020 г. По думите му, ако идеята е да се осигурят пари за увеличаване на пенсиите на някои от пенсионерите, то това ги противопоставя на хората, които произвеждат най-много добавена стойност – над 2 млрд. в БВП. От очакваните 148 хил. души, за които се казва, че ще бъдат засегнати, приблизително една трета са от сектор \"Информационни и комуникационни технологии\". \"Това не са назначени хора на високи заплати, а това са хора с висока оценка от пазара, който гласува като купува продуктите и услугите им и по този начин ги стимулира. За да можем да ги задържим в България, ние заделяме средства както за техните заплати, така и за инвестиции за тяхното развитие. Тези хора работят за продукти и услуги, които вдигат конкурентоспособността на цялата българска икономика. Това е стратегически ресурс, който ние с много големи усилия успяваме да поддържаме в България, да задържим млади хора тук\", каза Траянов.", "date": "2018.10.11", "title": "IT компаниите са против вдигането на максималния осигурителен доход"}
{"url": "https://www.dnevnik.bg/biznes/2018/10/11/3325736_obb_shte_finansira_novovuvedeniia_v_malki_kompanii_sus/", "text": "ОББ и Европейският инвестиционен фонд (ЕИФ) подписаха ново гаранционно споразумение за допълнителни 115 млн. евро по програма InnovFin – за улесняване на достъпа до финансиране на иновативни малки и средни (МСП) и междинни предприятия (с до 499 души персонал) в България и Словакия.", "date": "2018.10.11", "title": "ОББ ще финансира нововъведения в малки компании със 115 млн. евро"}
{"url": "https://www.dnevnik.bg/photos/2018/10/11/3325710_fotogaleriia_vnimanie_jeni_na_borda/", "text": "Мъж и жена от флота на Япония се подготвят да издигнат флага на родината си на боен кораб, който се приготвя да отплава към водите на Индийския океан. Голяма част от екипажа на плавателния съд се състои от жени.", "date": "2018.10.11", "title": "Фотогалерия: Внимание, жени на борда"}
{"url": "https://www.dnevnik.bg/razvlechenie/2018/10/11/3325725_ljubopitni_fakti_i_mnogo_zabavleniia_tazi_nedelia_v/", "text": "Прилепите са бозайници, което означава, че раждат живи своите малки и ги хранят с мляко, а телата им са покрити с козина. Те не са гризачи, въпреки че външно приличат на такива и някои хора ги наричат \"летящи мишки\". \"Най-старият\" от тях, чиято възраст е установена от човека, е на над 41 г. Още от тези любопитни факти са подготвили организаторите на Европейската нощ на прилепите, която ще започне от 15 ч. в Софийския зоопарк на 14 октомври, неделя. Събитието ще бъде на входа на зала \"Аквариум, терариум и големи котки\" и се организира от фондация \"Наука за природата\" и Националния природонаучен музей при БАН. Гостите на зоопарка ще могат да посетят постоянната изложба \"Тайнството на прилепите\", а за най-малките посетители ще има много забавления като различни работилници, в които ще могат да рисуват, да оцветяват и да си направят сами маска на прилеп. Едновременно с това те ще имат възможност да научат много за летящите бозайници. Изданието в София е част от 22-ата Европейска нощ на прилепите, която цели да запознае посетителите с любопитни факти около живота на малките бозайници. Организаторите разказват, че те са много важни за екосистемите и има нужда да бъдат опазени, а това ще стане, когато се развенчаят негативните митове за тях и хората спрат да се страхуват, допълват още те.", "date": "2018.10.11", "title": "Любопитни факти и много забавления тази неделя в Европейска нощ на прилепите"}
{"url": "https://www.dnevnik.bg/evropa/2018/10/11/3325742_alternativa_za_germaniia_prikanva_uchenici_da_podavat/", "text": "Германският правосъден министър Катарина Барли остро критикува онлайн схема, инициирана от крайнодясната партия \"Алтернатива за Германия\", чиято цел била ученици да информират за учители, които са политически пристрастни, предаде Би Би Си. Партията влезе в парламента за пръв път тази година, с което е превърна в третата по големина опозиционна сила. Според Барли това е \"метод на диктатори\", а синдикален лидер сравни идеята с \"инструмент от Средновековието\". Бяха направени и сравнения с шпионските практики на нацистите по времето на Втората световна война и след това от службата \"Щази\" в комунистическа Източна Германия. В югозападната провинция Баден-Вюртемберг министърът на образованието Сузане Айзенман каза, че идеята е била \"напълно погрешна и във вреда на демокрацията\". \"Алтернатива за Германия\", която в момента  е на второ място в социологическите проучвания , се надява за пръв път  да влезе в баварския парламент  след изборите в провинцията на 14 октомври. Крайнодясната партия нарекла интернет поратала \"Действие \"Неутрални училища Хамбург\". Според германски медии тя възнамерявала да създаде подобни онлайн страници в още девет провинции, включително Берлин, Саксония и Бавария. \"Алтернатива за Германия\" от дълго време се оплаква, че учители носят тениски с лозунги срещу нея или че има съобщения, рекламиращи протести, и заяви, че сайтът дава на родителите и учениците шанс да разкрият \"обидите срещу \"Алтернатива за Германия\" в училищата\". Според германското законодателство училищата и учениците трябва да заемат неутрална позиция. Забранява се каквато и да било училищна индоктринация, за последно практикувана в Германия от нацистите. Партията заяви, че само за няколко дена е получила над 1000 сигнала. Новината идва ден след като лидерът на \"Алтернатива за Германия\" Александър  Гауланд беше обвинен  от уважавани историци, че е перифразирал реч на Хитлер от 1933 г., за да разкритикува \"световна клика\" в пресата.", "date": "2018.10.11", "title": "\"Алтернатива за Германия\" приканва ученици да подават онлайн сигнал за политически пристрастни учители"}
{"url": "https://www.dnevnik.bg/sport/2018/10/11/3325744_federer_ocelia_v_shanhai_sled_zdrava_bitka_s_bautista/", "text": "Шампионът Роджър Федерер срещна огромни трудности срещу испанеца Роберто Баутиста Агут, но продължава защитата на титлата в Шанхай. 37-годишният швейцарец спечели с 6:3, 2:6, 6:4 след два часа игра и се класира за четвъртфиналите на турнира от сериите \"Мастърс 1000\". Федерер записа осма победа от осем мача с Баутист Агут. Досега рекордьорът по титли от Големия шлем не беше губил дори сет срещу 30-годишния испанец. Днешната среща също започна добре за бившия №1, който реализира единствената си възможност за пробив в първата част и я спечели за 30 минути. Вторият сет също стартира отлично за Федерер. Двукратният шампион в Шанхай проби още в първия гейм. След това обаче се стигна до неочакван обрат. Баутиста Агут спечели четири поредни гейма, като направи два пробива, и поведе с 4:1. В осмия гейм Федерер отново се пропука при свой сервис и допусна трети пробив, който вкара мача в решаващ трети сет. В него двамата удържаха подаванията си до 4:4, като пропуснаха по един шанс за пробив. Деветият гейм се оказа ключов за изхода на двубоя. Федерер проби при четвъртата си възможност в сета, а след това сложи точка на спора с категоричен сервис гейм на нула. Световният №2 записа  втора поредна трисетова победа в Шанхай.  В първия си мач той надигра  руснака Даниил Медведев  с 6:4, 4:6, 6:4. В четвъртфиналите швейцарецът ще срещне Кей Нишикори. Японецът преодоля третия кръг след труден успех срещу американеца Сам Куери - 7:6 (7), 6:4. В другия четвъртфинал в горната половина на схемата австралиецът Матю Ебдън очаква победителя от мача между Хуан Мартин дел Потро и Борна Чорич. Четвъртфиналите в долната половина са  Новак Джокович  срещу Кевин Андерсън и Александър Зверев срещу Кайл Едмънд.", "date": "2018.10.11", "title": "Федерер оцеля в Шанхай след здрава битка с Баутиста Агут"}
{"url": "https://www.dnevnik.bg/sviat/2018/10/11/3325743_roskosmos_publikuva_purvite_snimki_na_ekipaja_sled/", "text": "Екипажът на авариралата днес малко след старта руска ракета \"Союз\" МС-10 е в нормално здравословно състояние, съобщи \"Интерфакс\", позовавайки се на свои източници. Корпорацията \"Роскосмос\" разпространи първите снимки на руснака Алексей Овчинников и американеца Ник Хейг със съобщение, че двамата преминават медицински преглед и ще бъдат прехвърлени в \"Байконур\". На кадрите те са в битова обстановка и се вижда, че им се правят основни изследвания като измерване на пулса и кръвното налягане. Капсулата, в която се намираха при старта Овчинников и Хейг, се отдели при аварийната ситуация на 119-ата секунда от старта и се спусна в Казахстан на стотици километри от космодрума. Снимките, разпространени от \"Роксоксмос\", са от град Жезказган на около 600 км североизточно от \"Байконур\". \"Интерфакс\" цитира свои източници, според които екипажът е преминал през претоварване от 6.7g, а космонавти коментираха пред РБК, че това е в нормата при тези обстоятелства. ТАСС, позовавайки се на свой източник от \"Байконур\", казва, че двамата \"са огледани от медици и състоянието им не е най-доброто\". Федералната медико-биологична агенция твърди, че екипажът е в добро състояние, показателите им са в нормата и не се нуждае от медикаментозно лечение. По-късно ще бъдат прехвърлени в Москва.", "date": "2018.10.11", "title": "\"Роскосмос\" публикува първите снимки на екипажа след аварията"}
{"url": "https://www.dnevnik.bg/sport/2018/10/11/3325714_putin_pomoli_bashtata_na_nurmagomedov_da_ne_go_nakazva/", "text": "Президентът на Русия Владимир Путин призова бащата на Хабиб Нурмагомедов да не наказва строго своя син за грозните сцени след двубоя с Конър Макгрегър за световната титла в лека категория на UFC. Тримата се срещнаха в четвъртък в Уляновск, предаде Кремъл. Нурмагомедов спечели категорична победа срещу Макгрегър, но след това се поддаде на провокациите от лагера на съперника и предизвика меле в публиката. В същото време трима души от щаба на руснака нападнаха ирландеца, който все още се свестяваше от мача. Световният шампион, който продължава да няма загуба в смесените бойни спортове (ММА), е заплашен от наказание от UFC. Неговият баща Абдулманап Нурмагомедов обаче се закани да накаже сина си много по-строго, отколкото ръководството на най-популярния шампионат за ММА. \"Когато си в октагона, можеше да правиш каквото поискаш. Но извън него има деца, жени, случайни хора. Моят отбор винаги е бил известен с дисциплината си. Затова и моето наказание към Хабиб ще е много по-голямо от всички, които ще му наложат от UFC\", каза Абдулманап Нурмагомедов, който е главен треньор на своя син, но не присъстваше на мача, тъй като не получи виза за САЩ. На срещата в четвъртък Путин е поздравил Хабиб Нурмагомедов за победата срещу Макгрегър и неговия баща за това, че има \"такъв страхотен син\" и е отгледал \"толкова добър боец\". \"Ще помоля баща ви да не ви наказва твърде строго, защото постигнахте главната си цел - спечелихте битката и го направихте достойно и убедително\", обърна се Путин към световния шампион в UFC. \"Бих искал да изразя надежда, че идеалите на спорта ще надделеят. Ще надделеят над парите, над рекламата - разбира се, тук имам предвид екипа на вашия съперник, и в крайна сметка ще се стигне до нормална комуникация, приятелство между съперниците, спортни приятелства. Това са целите, които спортът промотира и на които е посветен - да изградите добри и любезни отношения с вашите съперници. Трябва да има отношения на съперничество, но все пак добродушни, човешки\", продължи той. \"Никой не може да ви упрекне, че не се стремите към това. Искам да изразя надежда, че това ще бъде оценено и от вашите съперници, от вашите противници, и че всичко ще се разреши по личен и спортен начин\", каза още руският президент. Нурмагомедов отговори, че се надява хората да оценят представянето му в мача, а не само действията му след това. \"Досега те говорят само за изскачането ми от клетката, въпреки че представянето ми не беше лошо и държанието ми беше достойно за разлика от неговото, защото той показа неуважение към моята страна, към моите родители, към моя народ. Факт е, че аз също не си сдържах нервите, защото провокациите продължиха през цялото време. Надявам се, че изслушването, което вече е в ход, ще завърши в наша полза\", каза той. Путин отчете, че и двамата разбират, че \"това е било направено с умисъл\". \"Да ви накарат да изгубите контрол, за да получат известно предимство по време на битката. И съм сигурен, че и баща ви разбира това\", каза президентът на Русия. \"Вярвам, че всички в нашата страна сме едно голямо семейство. Трябва да избягваме крайности и да не толерираме такова поведение, без значение какво се случва. Имаме много голямо и разнообразно семейство, а в едно семейство може да се случи всичко, но никога не трябва да позволяваме да прекрачваме определени граници. Ако обаче сме атакувани отвън, тогава всеки един от нас, а не само вие, може да реагира по начин, който няма да бъде приет добре\", завърши Путин.", "date": "2018.10.11", "title": "Путин помоли бащата на Нурмагомедов да не го наказва строго"}
{"url": "https://www.dnevnik.bg/evropa/2018/10/11/3325776_polski_sud_razreshi_na_gei_dvoika_da_registrira_dete/", "text": "След съдебно решение хомосексуалните родители на момче получиха право да го регистрират в Полша като свое дете, предаде \"Ройтерс\". Случаят първо бил отнесен до местната администрация през 2015 г., когато полякиня поискала да регистрира сина си, който бил роден в Лондон през 2014 г., за полско свидетелство за раждане. Във Великобритания полякинята и партньорката й били регистрирани като родители на детето, но местната администрация отхвърлила молбата на жената. Служител от Върховния административен съд потвърди пред \"Ройтерс\", че съдът е отсъдил в полза на гей двойката. По-късно през деня се очаква писмено изявление. Според полските медии това е първото по рода си подобно решение в страната, където еднополовите бракове са незаконни, а хомосексуалните хора имат по-ограничени права, отколкото в много други европейски страни. \"Решението ще създаде нови правни възможности за гей родителите... То увеличава сигурността на семействата, които изберат да живеят една част от времето в Полша, а останалата – в чужбина\", коментира Павел Кнут, адвокат на полската организация за правата на хомосексуалните – Кампания срещу хомофобията.", "date": "2018.10.11", "title": "Полски съд призна родителски права на гей двойка"}
{"url": "https://www.dnevnik.bg/sport/2018/10/11/3325644_sobstvenikut_na_liids_prizova_za_poveche_pari_ot/", "text": "Собственикът на  \"Лийдс\"  Андреа Радрицани призова за промяна при разпределението на парите от телевизионни права в английския футбол. Според италианеца настоящият модел отваря огромна финансова дупка между клубовете от Висшата лига и Чемпиъншип. \"Лийдс\", който се състезава във второто ниво, е получил 7.5 милиона паунда от телевизионни права за 2017 г. За сравнение, отборът, който завърши последен във Висшата лига, има гарантирани 100 милиона паунда. \"Губим пари, а създаваме шоу, което предизвиква голям интерес за всички. Често ни дават по телевизията, може би над 20 пъти (на година), но това не върши работа\", каза Радрицани. Клубовете във Висшата лига подписват отделен договор за телевизионните права, като 20-те отбора от първото ниво си разпределят 2.8 милиарда паунда на сезон. 72-ата тима в останалите три професионални нива получават общо 88.3 милиона паунда. От сезон 2019-20 клубовете в Чемпиъншип, Лига 1 и Лига 2 ще си разпределят 120 милиона паунда, след като в края на 2017 г. Английската футболна лига подписа петгодишен договор на стойност 600 милиона със \"Скай спортс\". Според Радрицани това не е достатъчно за отборите в Чемпиъншип, които продължават да изпитват финансови проблеми. По-рано през годината анализ на \"Делойт\" показа, че 19 от 24-те клуба са били на загуба за сезон 2016-17.  Собственикът на \"Лийдс\" подчерта също огромната разлика между отборите, които постоянно са в Чемпиъншип, и тези, които често влизат и изпадат от Висшата лига. В продължение на две години изпадналите отбори получават т.нар. парашутно плащане, което им осигурява 75 милиона паунда. \"Моделът в Чемпиъншип трябва да се преосмисли, защото оборотът на собствениците продължава да се променя през цялото време през една, две, три години. Това наистина не е стабилна система за феновете и за клуба. Затова не е устойчиво да стоиш в Чемпиъншип\", каза още Радрицани.", "date": "2018.10.11", "title": "Собственикът на \"Лийдс\" призова за повече пари от телевизионни права в Чемпиъншип"}
{"url": "https://www.dnevnik.bg/sviat/2018/10/11/3325828_london_razsledva_supruga_na_azerbaidjanski_banker/", "text": "Великобритания разследва съпругата на осъден азербайджански банкер, задето е похарчила 16 млн. британски лири в магазина за луксозни стоки \"Хародс\", съобщи съд в Лондон, цитиран от агенция \"Ройтерс\". Замира Хаджиева е първият човек, който ще бъде разследван според новите правила на Великобритания за проучване на необяснено голямо богатство, след като миналата седмица окончателно загуби обжалването си на решението на властите да конфискуват нейни собствености и голф гирище на стойност около 22 млн. лири. \"Заповед за необясненото богатство\" е ново правомощие на британските разследващи, което се цели предимно в чужденци, за които се подозира, че перат пари във Великобритания. Според полицията около 100 млрд. лири \"мръсни пари\" влизат или минават през държавата всяка година, като с тях се купува всичко — от цели компании до луксозни имоти в Лондон. Разследващите се фокусират върху пари от Русия, Нигерия, бившите съветски държави и Азия. Хората, станали обект на Заповед за необяснено богатство, ще трябва да докажат, че всяко притежение на стойност над 50 000 лири е придобито по законен път. Хаджиева ще трябва да обясни как така притежава имот в скъпия лондонски квартал \"Найтсбридж\", който официално е собственост на компания, регистрирана на Британските Вирджински острови, както и голф клуба \"Мил райд\" в Аскот. Освен това Хаджиева е похарчила 16.3 млн. лири в \"Хародс\" между 2006 г. и 2016 г. 121 хил. лири са похарчени за един-единствен ден за бижута, парфюми и часовници, а в друг ден – 48 хил. за неуточнено каква вещ от \"Картие\". Годишните доходи на Хаджиев обаче през 2001 г. са били само 29 хил. долара, нараствайки до 70 хил. през 2008 г. Съпругът на жената е Джахангир Хаджиев, който беше председател на държавната Азербайджанска международна банка между 2001 г. и 2015 г., а през 2016 г. бе осъден на 15 години затвори за измами и злоупотреби. Според азербайджанското финансово министерство възможно е той да е присвоил около 3 млрд. долара. Съпрузите отричат всички обвинения.", "date": "2018.10.11", "title": "Лондон разследва съпруга на азербайджански банкер, похарчила 16 млн. лири в \"Хародс\""}
{"url": "https://www.dnevnik.bg/sviat/2018/10/11/3325826_vselenskata_patriarshiia_prizna_nezavisima_ukrainska/", "text": "Светият Синод на Вселенската патриаршия в Истанбул е решил да обяви за канонични смятаните досега за самопровъзгласили се Украинска прасовлавна църква на Киевската патриаршия и Украинска автокефална православна църква .  Това съобщи във \"Фейсбук\"  говорителят на  УПЦ КП Евстратий Зоря. Малко по-късно в  официално съобщение  на Вселенската патриаршия бяха разпространени решенията, но те са подготовка за признаване на автокефална украинска православна църква. \"Това, за което мечтаха поколения украинци и се молеха съвременниците, най-после се случи - Украйна получи томос\", написа в \"Туитър\" и президентът Петро Порошенко. Предводителите на двете организации - митрополит Филарет (Денисенко) и Макарий (Малетич), поискаха от Константинополската патриашия и от вселенския патриарх Вартоломей да бъде издаден т.нар. томос за признаване на православна църква, независима от Московската патриаршия. Светият Синод, заседавал в Истанбул, на практика признава двете църкви за канонични, но не предоставя томос. В  интервю  за Радио \"Ехото на Москва\" митрополит Филарет бе обяснил преди време, че първо трябва няколко украински църкви да се обединят, като освен споменатите две той добави и част от украинските църковни общини на Московската патриаршия. Анализаторът по религиозни въпроси Роман Лукин казва днес пред РБК, че днес \"са легитимирани елементите, които трябва да влязат в единната поместна църква на Украйна и от гледната точка на Константинопол трябва да има събор на такава църква с легитимни представители, които да изберат ръководител на събора, на когото ще бъде връчен томос\". Днес, в края на тридневния Свети Синод и в присъствието на архиепископ Данийл и епископ Иларион - двамата специални пратеници на Вартоломей в Украйна, бе обявено, че \"се предоставя автокефалия на Украинската църква\". Освен това се посочва, че Филарет и Макарий са се оказали в разкол не поради догматични причини и се възстаноняват техните позиции като свещеници и мястото им в църковната йерархия. Това означава и отмяна (по-скоро непризнаване - бел.ред.) на  анатемата , която на Филарет бе наложена от Руската православна църква през 2008 г. \"Отменя се законността на Синодалното писмо от 1686 г., издадено заради тогавашните обстоятелства, с което се предоставя право чрез ойкономия Московският патриарх да управлява Киевската митрополия\", се казва още в решението. Украинска православна църква - Киевска патриаршия е организация, възникнала през 1992 г. след отделянето на Украйна от бившия СССР. Досега върховенство над нея имаше Руската православна църква и Московската патриаршия. Това върховенство датира още от 1686 г. и с днешното решение на практика се заявява, че този акт вече не е валиден и УПЦ има право на самостоятелно съществуване с всички признати канонични права. В съобщението си Евстратий Зоря го нарича \"незаконно анексиране на Киевската митрополия от Руската Църква през 1686 г.\" Близо една трета от храмовете под контрола на Московската патриаршия се намират на територията на Украйна, макар че формално църквите принадлежат на тяхното паство и то решава кой духовен водач да следва. РПЦ заплаши, че подобен акт - който в Москва определят като груба намеса в нейния диоцез - може да доведе до огромно разцепление в православния свят. Православното население в момента е разпределено приблизително наполовина между върховенството на Вселенската и на Московската патриаршия. В края на днешното съобщение от Вселенската патриаршия се отправя призив всички страни в спора да избягват присвояване на църкви, манастири и други видове собственост, всякакво отмъщение и насилие.", "date": "2018.10.11", "title": "Вселенската патриаршия призна независима украинска православна църква (обновена)"}
{"url": "https://www.dnevnik.bg/analizi/2018/10/11/3325671_bolestta_na_lopatata/", "text": "Нещо се носи из въздуха. Тук-там припламва, дава на късо, има обгаряния, гневни реакции, сетне уж всичко се поуталожва. Злостта се влива обратно в социалните мрежи, в тъмната фуния на споделената несподелимост. До следващия път. Никой естествено не подозира кога ще настъпи той. Ала няма как да няма \"следващ път\". И никой не може да гарантира, че някаква неподозирана случайност – например масово отравяне с гъби – няма да се превърне в онзи катализатор, който да разрази гнева на дълго сдържаното социално напрежение. Обикновено в такива случаи сочат обвинително с пръст медиите – че именно те заради собствения си интерес и рейтинги, заради информационния си оборот усилват напреженията, подронват стабилността, невротизират обществото. Медиите също са част от обществото. Журналистите са подвластни на колективните страхове, на усещането за обща несигурност. И те са хора. Видяхме покрай убийството на русенската журналистка Виктория Маринова колко неща изплуваха на повърхността. Имаше и грозни опити за \"пришиване\" към трагедията, за медийна самореклама – и това го имаше, журналистическата колегия не бива да си затваря очите за него. Имаше и предварително раздадени \"присъди по фейсбук\". И това го имаше. В едно общество, където правораздаването куца, все по-често ще ставаме свидетели на подобни неща. Въпросът е докъде може да се стигне? Ето това е въпросът, който няма как да не ни тревожи. . Може да има привидност на работеща държава – да се събират данъци, да се приемат закони, да се правят военни паради, да се държат речи за единение – ала всъщност започва да цари обществен разпад. Така гражданското общество се самозаличава, свеждайки се до общност от индивиди, обединени единствено от частични интереси. Нима не пролича това и след трагедията с Виктория Маринова? Репортерките, въоръжени с микрофони (нали това е оръжието им!), атакуваха (властта), бранейки по този начин себе си. Нали никоя от тях не иска да свърши по брутален начин в канавка край пътя. Разбираемо ли е това? Напълно. Разрази ли се обществена истерия с неподозиран световен отзвук? Разрази се. Ала причините са други, те са по-дълбоки. И пак се връщам към обществения разпад пред очите ни.  Горко на най-беззащитните. Както и в по-далечна перспектива – на \"временно управляващите\". Журналистите бранят себе си – на кого иначе да разчитат? Майките на деца с увреждания също бранят децата си. И нямат доверие никому. Най-вече на облазващите ги политици от различно естество. Не е ли в това смисълът на протеста пред Министерския съвет – с палатките, втикнати в тялото на властта? Иначе сроковете, обещанията, заделените средства – всичко се стапя в миг, след като е било изречено. А някакви хора веят край тях черни знамена в очакване на медиите, после ги свиват. И така до следващия път. Граждани на столицата пък сами \"ревизират\" полаганата настилка по \"Граф Игнатиев\" и околностите. В отговор Столичната община прави \"контрол над контрола на ремонта\" или \"ремонт на контрола над ремонта\", вече съвсем му изпуснах края. Добре, срокът е до март, ала в същото време и аз виждам с очите си как работниците се \"щурат\" (това е май е най-точното определение) и правят каквото им текне. През почивните дни на ъгъла на \"Графа\" (в посока към \"Св. Седмочисленици\") присъствах на следната сцена. Двама работници лежерно изкъртваха част от бордюра и тръгнаха да го редят наново под \"контрола\" на група случайно сбрали се граждани, които \"компетентно\" им даваха заръки – \"не тъй, ами инак\", \"вдигни там, още, още, срежи оная плоча\" Накрая един от работниците, връщайки се от кратък отдих върху изтърбушен плюшен диван, стоварен на отсрещния тротоар, гордо заяви: \"Сега ще правя нишка\", и се зае да подрежда причудлив зиг-заг от материали с различна окраска. Оттеглих се натъжен, с чувство за пълната си некомпетентност. Не съм минавал оттам тези дни, за да проверя дали \"нишката\" е останала\". А и не ми е работа. Приемете този индивидуален \"спомен\" като отчаян опит да сезирам \"контрола над контрола\". Ако въобще е възможно във времена на индивидуална самодостатъчност. По чиста случайност същата вечер гледах по \"History Channel\" документален филм за аутобаните на Хитлер в Германия. И един факт дълбоко ме порази. Съзнавам, че историческите съпоставки не са доказателство, ала понякога помагат, задвижват съзнанието ни в дадена посока. Ставаше дума за \"болестта на лопатата\" от времето на нацистка Германия. Ето за какво иде реч. И до днес мнозина разправят легенди за \"аутобаните на Хитлер\", как до 1939 г., само за шест години на власт, той бил построил три или повече Германии. Подобни приказки виреят навсякъде, където почвата е благодатна за митовете на авторитарното управление и популизма. А истината е по-различна. По заповед на Хитлер наистина са проектирани мащабни магистрали, необходими, за да могат танковете и камионите на Вермахта мълниеносно да потеглят на война. Аутобаните са проектирани, но както свидетелстват документите, само една шеста от тях е била наистина построена. Но не това е важното в случая. Става дума за трагедия, споходила стотици хиляди германски граждани в онзи период. За прокарването на аутобаните е била необходима огромна работна ръка. Повечето изкопни работи са се вършели наистина на ръка. Затова е била предприета \"тотална мобилизация\", всеобща трудова повинност. И милиони германци понесли на рамото си по две лопати. Да, именно по две. Едната, излъскана до блясък, играела ролята на пушка, използвала се за пропагандни мероприятия и кинохрониките на режима. На тях виждаме как строените редици взимат \"за почест\" с лопата. Другата лопата била истинската – за тежката работа. А работата била повече от тежка. Дори за по-младите, какво да говорим за по-възрастните. По аутобаните се е работело в тежки, почти непоносими условия. Историците изчисляват жертвите с хиляди. А надзорът бил поверен на създадения от нацистката партия профсъюз \"Сила чрез радост\" (какво подходящо наименование!). Месеци по-късно масово започнали да се проявяват симптомите на преумората – остри болки в гърба, в ставите и сухожилията. Отказалите да работят били пращани в трудови лагери или в наказателни подразделения пак по пътищата – но в още по-тежки условия. Скоро министърът на държавното строителство на райха д-р Тод обаче осъзнал, че се строи некачествено – \"мобилизираните\" не могат да подравняват добре пътните ленти, замисълът за аутобаните към победата започнал да търпи провал. Тогава заложили на по-квалифицираната и по-добре платена работна ръка, а \"тотално мобилизираните\" оставили за по-общи работи. След войната и след крушението на нацизма десетки хиляди хора започнали да се оплакват от \"болестта на лопатата\" вследствие на претърпяното по онези строежи. Състоянието им било депресивно, изразявало се в апатия, в отказ от работа, в липса на доверие към какъвто и да било проект. . А аутобаните в Западна Германия били построени по-късно най-вече от турски \"гастарбайтери\", което пък е друга история. Тогава се сетих за работниците, щуращи се с лопати по столичната улица \"Граф Игнатиев\", и нещо започна да ми просветва. Вярно, \"Сила чрез радост\" днес, слава Богу, няма. Ала \"сломено доверие\" у нас има на поразия, даже за износ. И това е проблемът.", "date": "2018.10.11", "title": "\"Болестта на лопатата\""}
{"url": "https://www.dnevnik.bg/sport/2018/10/11/3325862_real_sudi_portugalski_vestnik_zaradi_sluchaia_s_ronaldo/", "text": "Реал\" (Мадрид) обяви, че е завел дело за клевета срещу португалския вестник \"Корейо да маня\". Поводът е публикация, свързана с  обвиненията в изнасилване  към доскорошния футболист на испанския клуб Кристиано Роналдо. Петкратният носител на \"Златната топка\" е разследван за сексуално нападение срещу американката Катрин Майорга през 2009 г. в Лас Вегас. Твърди се, че през 2010 г. двамата са сключили извънсъдебно споразумение. Португалецът е платил 375 хиляди долара, а жената се е ангажирала да не говори за обвинението. Според \"Корейо да маня\" Роналдо е бил принуден от ръководството на \"Реал\" да се споразумее с Майорга. В публикацията се твърди още, че това щял да бъде един от основните аргументи на 33-годишния футболист пред съда. \"Клубът е предприел съдебни действия срещу португалския вестник \"Корейо да маня\" за публикуване на категорично невярна информация в опит да навреди сериозно на имиджа на \"Реал\", се казва в изявлението на европейския и световен клубен шампион. \"Реал\" не знае абсолютно нищо за информацията, публикувана от вестника по отношение на играча Кристиано Роналдо. Клубът няма как да е предприемал действия по въпрос, за който изобщо не е знаел. Настояваме за пълна корекция на ситуацията от гореспоменатия вестник\", допълват от \"Реал\". Роналдо категорично отрича обвиненията в изнасилване. Португалецът  определи случващото се като \"медиен цирк\"  и заяви, че съвестта му е абсолютно чиста. В разгара на скандала той  получи подкрепа от настоящия си отбор \"Ювентус\" .", "date": "2018.10.11", "title": "\"Реал\" съди португалски вестник заради случая с Роналдо"}
{"url": "https://www.dnevnik.bg/biznes/2018/10/11/3325857_durjavata_tursi_varianti_za_spasenie_na_tec_marica/", "text": "Министерството на енергетиката обсъжда различни варианти за спасяването на държавната ТЕЦ \"Марица изток 2\" след като въглеродните квоти поскъпнаха на международния пазар, а това застрашава финансово и българската централа. Това каза министърът на енергетиката Теменужка Петкова по време на блиц контрола в парламентарната комисия по енергетика, цитирана от БТА. Тя се изказа скептично за идеята въглищната централа да се обедини с АЕЦ \"Козлодуй\" в общо дружество. Причината са поети от АЕЦ \"Козлодуй\" финансови ангажименти към международни институции и рискът от предсрочна изискуемост на заем от 215 млн. долара, изтеглен от атомната централа през 2000 г. Евентуално обединение на двете най-големи производствени общности в страната може да доведе до концентрация на пазара на електроенергия, е друг аргумент против. Петкова изтъкна, че това, което се случва с ТЕЦ \"Марица-Изток 2\", е факт и за всички въглищни централи в Европа, защото емисиите са достигнали на нива от 25 евро на тон. Енергийният министър заяви, че българската електроенергийна система не е подготвена и не би могла да издържи без мощностите от въглищните централи. Сред краткосрочните мерки е търсенето на възможност до края на март 2019 г. да бъдат купени емисиите за ТЕЦ \"Марица-Изток 2\". Разчетите сочат, че необходимата сума е над 466 млн. лв. Подобен проблем стоял и пред Германия, Гърция, Полша, Румъния и Петкова е уверена, че с общи усилия ще се намери подходящото решение.", "date": "2018.10.11", "title": "Държавата търси варианти за спасение на ТЕЦ \"Марица изток 2\""}
{"url": "https://www.dnevnik.bg/sviat/2018/10/11/3325506_svetovnata_ikonomika_se_zabavia_no_ne_i_iaponiia_ood/", "text": "Япония ООД\" си връща ритъма. Причината може би е промяната в правителствената политика, която остана незабелязана. През последните месеци японските компании обявяват масово положителни резултати. Поръчките за машиностроенето, които са ключов показател за капиталовите разходи на компаниите в бъдеще, са нараснали с 12.6% на годишна основа през август до най-високото ниво от десетилетие, сочат данните, оповестени в сряда, 10 октомври. Този растеж е много по-бърз от очаквания, няколко анализатори дори прогнозираха намаляване на поръчките. Междувременно корпоративните инвестиции са се увеличили през миналото тримесечие с най-бързия си темп от над едно десетилетие, а печалбите са нараснали с 18%. Компаниите планират да похарчат още повече, а бизнес доверието расте според изследването \"Танкан\" на Японската централна банка. Всички тези добри новини идват да фона на забавянето на промишлената активност в целия свят и търговската война между САЩ и Китай, която води до отлагане на инвестициите. В началото на седмицата Международният валутен фонд (МВФ) понижи прогнозите си за световната икономика. Япония сигурно прави нещо по правилния начин. Дали \"Япония ООД\" внезапно не промени убежденията си след годините на натиск да развърже кесията и да намали купищата натрупани пари? Или корпорациите най-накрая се възползват от близо нулевата цена на привличането на капитал? Нито едното, нито другото. Много по-вероятна причина за забележителните цифри, идващи от японския промишлен сектор, е пакет от данъчни реформи на премиера Шиндзо Абе, които влязоха в сила тази година без много шум. За разлика от директното намаляване на данъците на американския президент Доналд Тръмп те са под формата на данъчни кредити или стимули. Ето как работи системата. Ефективната данъчна ставка на компаниите може да спадне от 29.74% до едва 20%, ако те повишат заплатите, обучат служителите си и увеличат \"висококачествените\" информационни технологии и автоматизация. Програмата осигурява също специална отстъпка за амортизация при инвестиции в сходни активи и съоръжения, с минимален праг на разходите от 50 млн. йени (385 000 долара). Междувременно ще бъде отложено облагането с данък на собствения капитал за ново оборудване. Не се разчита само на моркова. Големите компании не могат да получат данъчни кредити за изследователска и развойна дейност, ако не реинвестират печалбите си. Стимулите пък действат само за три години, което обяснява бързането. Това подпомагане идва в момент, когато правителствата по цял свят намаляват корпоративните данъци. Макар ефективната ставка да беше леко понижена през изминалото десетилетие, данъчното бреме на японските компании отдавна е едно от най-тежките в света. Част от това се дължи на факта, че японската данъчна система е силно усложнена и прави разлика според големината на компанията, приходите и местоположението ѝ. Това води до изкривявания при инвестиционните и финансови решения. Сега \"Япония ООД\" реинвестира парите с надеждата да получи големи печалби, възползвайки се възможността за данъчни облекчения. Това силно се отличава от подхода на партньорите ѝ като САЩ, които хвърлиха спестяванията си в изплащане на дългове, вдигане на възнаграждения и бонуси, както и в ускоряване на обратното изкупуване на акции. Тази тенденция вероятно обяснява силното нарастване на капиталовите разходи, тъй като компаниите модернизират остарялото си оборудване и се опитват да се възползват от реформата, докато тя е в сила. За една от най-големите машиностроителни компании на Япония, Keyence Corp., през последните три години. Същевременно общите ѝ разходи за изследователска и развойна дейност са нараснали с 16 % миналата година, макар все още да са ниски като дял от продажбите. Оперативната печалба, изчислена на служител, също е нараснала. При Fanuc Corp., компанията, която произвежда машини за почти всички големи производствени цехове, делът на средствата за изследователска и развойна дейност като част от продажбите е нараснал до около 7%, а ефективната й данъчна ставка вече е близо 26%. Подобно на други машиностроителни компании възвращаемостта от инвестирания капитал е нараснала рязко през последната година. Има дори зараждащи се сигнали за нарастване на производителността на труда. Секторен индекс, включващ производството на електрически части и устройства, се е повишил със 7.8%, а индекс за машиностроенето е нараснал с около 5% през юли на годишна основа. Ако данъчните намаления на Абе наистина започват да дават резултат, инвеститорите ще се надяват, че компаниите ще се възползват от тази политика възможно най-дълго. Те трябва да държат под око и компаниите, които се задоволяват само да увеличават трупаните пари.", "date": "2018.10.11", "title": "Световната икономика се забавя, но не и \"Япония ООД\""}
{"url": "https://www.dnevnik.bg/sport/2018/10/11/3325893_priblijena_do_grisha_ganchev_e_noviiat_sobstvenik_na/", "text": "Дружеството \"Ред енимълс\", което спечели търга за  активите на фалиралия ПФК ЦСКА АД , вече има нов собственик. Това е главният счетоводител на Гриша Ганчев Искра Григорова, която днес е получила акциите на фирмата от Иван Велчев-Кюстендилеца, показва справка в Търговския регистър. Смяната на собствеността на \"Ред енимълс\" е осъществена в деня, в който беше обявено, че дружеството е платило 8-те милиона лева, с които  спечели търга за активите на ПФК ЦСКА АД. Григорова е представител и член на съвета на директорите на ПФК ЦСКА 1948 АД - дружеството, което е собственик на \"ЦСКА - София\". Освен това тя е част от управителните съвети на \"Литекс тауър\" и \"Литекс инвест\" и от надзорния съвет на \"Литекс комерс\". Досега \"Ред енимълс\" беше представлявана от Велчев, който е един от лидерите на фенската фракция \"Енимълс\". През цялото време обаче зад дружеството на практика стоеше Ганчев. Предложената сума от \"Ред енимълс\" беше почти пет пъти над тази, на която бяха оценени активите на ПФК ЦСКА АД - 1 646 325 лева. В пакета най-голяма тежест имат три емблеми на ЦСКА на стойност 971 705 лева, както и няколко имота край морето и в Панчарево, които бяха оценени на 490 410 лева. В търга участваха още членът на управителния съвет на \"ЦСКА 1948\" Никола Газдов, както и две фирми - \"Интегрис лаб\" ООД и \"Еко депозит сълюшънс\" ЕООД. Втората най-голяма оферта беше 3 милиона лева. Миналото лято от Българския футболен съюз (БФС) коментираха пред \"Дневник\", че плащането на активите на ПФК ЦСКА АД ще улесни приемствеността между \"ЦСКА - София\" и ЦСКА. Адвокатът Първан Първанов, водил делата на \"ЦСКА - София\" пред УЕФА, обаче твърди, че  българското законодателство и УЕФА не регулират \"прехвърлянето\" на историята между дружествата . \"Парите са преведени по сметката на синдик Дора Милева. Документално всичко е изрядно. Емблемата е у дома. Червената общност ще бъде по-обединена от всякога. Можем да кажем с високо вдигнати глави, че ние сме ЦСКА. Точка по въпроса\", каза Велчев пред Би Ти Ви.", "date": "2018.10.11", "title": "\"Ред енимълс\" смени собственика си след плащането за емблемата"}
{"url": "https://www.dnevnik.bg/bulgaria/2018/10/11/3325958_germaniia_shte_ekstradira_severin_krasimirov_ako/", "text": "Няма никакви пречки за връщането в България на обвиняемия за убийството на телевизионната водеща Виктория Маринова, заявиха за БНТ от Вътрешното министерство на провинция Долна Саксония. От прокуратурата в град Целе казаха, че за да се разреши екстрадицията, се чака отговор от българските съдебни органи за съобразността на затворите в България с минималните европейски стандарти. Процедурата по питане на българските власти за затворите е формалност и в България няма да идват германски експерти на проверка. Днес се очакваше решение на Апелативния съд в град Целе за мярка за неотклонение на заподозряния за убийството Северин Красимиров, докато се стигне до връщането му. Очевидно случаят е ясен, особено след като  предполагаемият извършител е дал показания вчера и се е съгласил на опростена процедура по екстрадиция . Това предположение потвърдиха пред БНТ два независими източника. \"В случай като този законът предвижда срок от 10 дни. На второ място идват организационни въпроси - дали българските органи ще го екстрадират с редовен полет, или ще бъде предоставен самолет. Всички такива подробности са свързани с изпълнението на екстрадицията\", каза по-рано днес говорителят на прокуратурата в Целе Бернд Колкмайер.", "date": "2018.10.11", "title": "Германия ще екстрадира Северин Красимиров, ако българските затвори са по европейски стандарти"}
{"url": "https://www.dnevnik.bg/bulgaria/2018/10/11/3325955_bulgarskata_policiia_deistva_mnogo_po-burzo_ot/", "text": "Българската полиция е действала много по-бързо и е чакала часове германските си колеги да заловят убиеца на телевизионната водеща от Русе Виктория Маринова. Това твърди вицепремиерът Валери Симеонов, като казва, че тази информация бил получил от \"високите етажи на властта\", съобщи \"Нова телевизия\". \"Мога да ви кажа, че на вашите колеги от Германия им трябваха доста часове да се мобилизират, за да влязат в блока, където е въпросното циганче на 21 години. От три области се събраха и мобилизираха всички части да съберат кураж да влязат там, където от България дистанционно, не знам дали знаете, им се указваше в този вход е на този етаж е, ей така е облечен\", заяви Симеонов в Казанлък. \"Това е Германия, от която се учим. Това са силите на Германия, от която се учим. А големите им притеснения за влизането в този четириетажен блок бяха, че там бил населен с папуаси, това разбирайте от всякакви етноси хора, които са така опасни от тяхна гледна точка\", заяви Симеонов.", "date": "2018.10.11", "title": "Българската полиция действа много по-бързо от германската, каза Валери Симеонов"}
{"url": "https://www.dnevnik.bg/bulgaria/2018/10/11/3325951_bulgarski_lekar_v_sasht_dari_1_mln_dolara_na/", "text": "Медицинският университет в София получи дарение от 1 милион и 37 хиляди долара. Щедрият жест е на д-р Андрей Георгиев, съобщи \"Нова телевизия\". Той е бил емигрант в САЩ, но е завършил образованието си точно в този университет. Д-р Георгиев умира през 2014 година на 93 години, но едва сега е известно, че е завещал парите на университета, както и 3 милиона долара на гимназията и общината в Лом. От дарението за Медицинския университет 20 хиляди лева ще отидат за награден фонд за отличници. По 1000 лева ще се дават и на студенти, наградени за научни постижения, а една от аудиториите на Ректората ще носи името на дарителя.", "date": "2018.10.11", "title": "Български лекар в САЩ дари 1 млн. долара на Медицинския университет в София"}
{"url": "https://www.dnevnik.bg/sviat/2018/10/11/3325962_ruskata_curkva_vartolomei_uzakoni_razkola_na/", "text": "Решението на Светия синод на Вселенската патриаршия представлява узаконяване на разкол. То е прекрачване на границите на неприемливото и е катастрофално за нея и за единството на православния свят. Това заяви свещеник Александър Волков, говорител на Московския и руски патриарх Кирил,  цитиран от агенция ТАСС.  Руската православна църква ще бъде принудена за скъса евхаристичното общение с Константинопол, цитира думите му  агенция \"Интерфакс\" . Причината е днешното решение от Истанбул да бъде отменена анатема на Московската патриаршия срещу украинския митрополит Филарет от 2008 г. заради опитите му да създаде независима украинска православна църква. Освен това вече не се зачита признатото през 1686 г. върховенство на Москва над Киевската митрополия. Признават се за канонични и две православни църкви в Украйна, което се възприема като финални стъпки за подготовка появата на Украинска православна църква и официалното ѝ признаване от Вселенската патриаршия. Това предизвика остра реакция и в Киев. Василий Анисимов, говорител на Украинската православна църква на Московската патриаршия, казва за РИА Новости\", че не изключват анатемосване на вселенския патриарх Вартоломей и прекратяване на отношенията с Константинополската патриаршия. Ответните мерки ще бъдат решени от митрополит Онуфрий (ръководителят на УПЦ МП) и Свети синод, но това, което прави Вселенската патриаршия, е \"беззаконие\" и \"враждебен акт по отношение на църквата\", допълва Анисимов. Той допълни, че патриарсите в Константинопол \"неведнъж са изпадали в ерес, а патриархът няма статут на безгрешен\". Освен, че в РПЦ говорят за \"легализиране на разкола\", там не изключват и \"масови опити за завземане на храмове\" в Украйна, където има над 12 000 църкви и манастири под контрола на Москва. \"Има основателни опасения, че присъединяване на общините на каноничната църква (УПЦ МП) към изкуствено създадената \"автокефална структура ще става с помощта на политически и административен натиск или дори с употреба на сила\", казва пред РБК митрополит Иларион, ръководител на отдела за международни църковни връзки на РПЦ. Според него създаването на единна поместна църква в Украйна е чисто политически проект и че в страната вече били \"завзети над 50 храма на каноничната църква\". Дари църковната община да успее да защити в съда правото си върху църковната сграда, съдебните решения за връщането на храма не се изпълняват, допълва той. Иларион обвини Филарет и в открити претенции към Киево-Печорската и Почаевската лавра - двата манастира с най-висок статут в Украйна, които се смята, че директно и безспорно са под върховенството на патриарх Кирил. В края на днешното съобщение от Вселенската патриаршия се отправя призив всички страни в спора да избягват присвояване на църкви, манастири и други видове собственост, всякакво отмъщение и насилие. Тази вечер украинският президент Петро Порошенко предупреди в \"Туитър, че \"ако видите някой да призовава да се завземат със сила манастири или храмове, да знаете, че това са агенти на Москва. Защото целта на Кремъл е да разпали религиозна война в Украйна\". Но \"външният министър\" на Московската патриаршия настоява, че решението на Вселенската патриаршия \"заплашва още повече да разцепи страната - вече по конфесионален признак, и да предизвика масови опити за превземане на храмове и манастири под предлог за \"доброволното им преминаване\" към изкуствено създадена структура\". В действителност в решението от Истанбул не се признава автокефалия, а се канонизинат две църкви в Украйна и се възстановява статутът на техните духовни водачи. В  интервю  за Радио \"Ехото на Москва\" митрополит Филарет бе обяснил преди време, че първо трябва няколко украински църкви да се обединят, като освен споменатите две той добави и част от украинските църковни общини на Московската патриаршия. Анализаторът по религиозни въпроси Роман Лукин казва днес пред РБК, че днес \"са легитимирани елементите, които трябва да влязат в единната поместна църква на Украйна и от гледната точка на Константинопол трябва да има събор на такава църква с легитимни представители, които да изберат ръководител на събора, на когото ще бъде връчен томос\". Филарет отбелязва на пресконференция, че появата в Украйна на единна канонична православна църква не означава, че в страната не може да има и такава, която едновременно се нарича украинска и е част от Руската православна църква на Московската патриаршия. По думите му като патриарх той ще позволи на украинската църква \"да се обедини с архиереите от Московската патриаршия, които поискат това\". Порошенко каза тази вечер, че държавата се отнася с уважение към избора на църквите, пожелали да останат в РПЦ след появата на автокефална УПЦ.", "date": "2018.10.11", "title": "Руската църква: Вартоломей узакони разкола на православния свят"}
{"url": "https://www.dnevnik.bg/bulgaria/2018/10/11/3325967_sudut_ostavi_v_aresta_mujete_obvineni_v_nezakonna/", "text": "Специализираният наказателен съд остави за постоянно в ареста четиримата мъже, обвинени в незаконна търговия с културно - исторически ценности, съобщи БНР. Сред задържаните е и служителят на ДАНС Надко Добчев, който, според прокуратурата, координирал действията на групата. Античен златен венец с тегло 400 грама е бил спасен от продажба за 2 милиона евро при спецакция на прокуратурата, ГДБОП и ДАНС в понеделник. Един от задържаните, занимавал се от години с иманярство, предал доброволно още четири артефакти – също златни, антични и - по думите на заместник-директора на Археологическия музей Христо Попов, датиращи от средата на IV век пр. Хр. На пресконференция, на която бяха показани накитите, пазени от маскирани и въоръжени барети, заместник–главният прокурор Иван Гешев няколко пъти повтори, че с много голяма вероятност те са автентични, както и уточни, че прокуратурата знае, че има и незаконен бизнес с реплики на антични вещи. \"Но събраните доказателства, включително и от анализа на тези доказателства, а и включително от експертна справка, изготвена от специалисти от Националния археологически институт, нямаме основание към този момент да се съмняваме, че тези обекти са автентични\", каза Гешев. Иманярите Димитър Андинов и Петър Влаев обаче обявиха античното злато за имитация. Венецът бил изработен от Влаев - от сребро и злато, и състарен с киселина. След като изслуша страните по делото, съдът уважи искането на прокуратурата и остави в ареста Добчев, Андинов, Влаев и четвъртият в групата - Антон Ивов. Решението може да бъде обжалвано пред Апелативния спецсъд.", "date": "2018.10.11", "title": "Съдът остави в ареста мъжете, обвинени в незаконна търговия с антики"}
{"url": "https://www.dnevnik.bg/bulgaria/2018/10/11/3325947_ekzakta_48_ot_bulgarite_iskat_zimnoto_chasovo_vreme/", "text": "Общо 48% от българите предпочитат в България да се приеме като постоянно зимното часово време, а 32% искат лятното часово време да се въведе за постоянно у нас. Това показват данни от национално представително проучване на социологическата агенция \"Екзакта Рисърч Груп\", цитирано от БНТ. Проучването е взето в периода 28 септември - 5 октомври сред 1000 пълнолетни българи в 92 населени места. Една пета от интервюираните нямат мнение по въпроса. Най-често без мнение са младите българи на възраст под 30 години. Привържениците на позицията зимното часово време да бъде постоянно са по-често жени, хора на възраст над 59 години и жители на провинцията. В полза на избора на лятното часово време за постоянно се изказват по-често хора на възраст между 30 и 40 години, високообразовани респонденти и жители на столицата. Днес в 17.30 часа в България приключи гласуването в  националното допитване  за предпочитаното часово време. Към 12 часа бяха изразили мнението си малко над 14 600 души. Повод за консултацията бе  предложението на Европейската комисия  през 2019 г. да се премахне смяната на времето и всяка страна да реши до края на април догодина какво време ще запази -  лятното или зимното . Преди това ще има смяна на часовниците в края на октомври и още веднъж в края на март.", "date": "2018.10.11", "title": "\"Екзакта\": 48% от българите искат зимното часово време"}
{"url": "https://www.dnevnik.bg/photos/2018/10/11/3325818_fotogaleriia_svetovnite_snimki_na_denia_-_11_oktomvri/", "text": "Есенен пейзаж от Шотландия.", "date": "2018.10.11", "title": "Фотогалерия: Световните снимки на деня - 11 октомври 2018 г."}
