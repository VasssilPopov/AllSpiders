{"url": "https://www.dnevnik.bg/sport/2018/05/31/3188076_real_madrid_veche_e_potursil_maurisio_pochetino/", "text": "Европейският клубен шампион \"Реал\" (Мадрид) се е свързал с Маурисио Почетино, пише \"Марка\". Испанците вече са започнали спешно търсене на нов треньор след  изненадващото решение на Зинедин Зидан да се оттегли . Според информацията мениджърът на \"Тотнъм\" е пръв в списъка на \"Реал\". Почетино наскоро  преподписа с \"шпорите\" до 2023 г . Въпреки това според \"Марка\" той се е разбрал с президента на клуба от Лондон Даниел Леви да получи разрешение да преговаря с даден клуб, ако сам пожелае. Зидан обяви на пресконференция в присъствието на президента на \"Реал\" Флорентино Перес, че напуска. Решението му идва няколко дни след спечелването на историческата трета поредна титла в Шампионската лига. \"Oбичам този клуб, но е време за промяна. Отборът има нужда от нея\", каза Зидан при оттеглянето си. \"Имаше сложни моменти през сезона, които ми се отразиха. Играчите се нуждаят от промяна. Трябва да им благодаря за всичко, защото те са тези, които се борят на терена\", допълни той. \"Играчите са невероятни. За тях е много трудно, защото това е огромен клуб и ние винаги ги поставяме под голям натиск. Идва момент, в който си казваш: \"Какво повече мога да поискам от тях?\" Мисля, че те се нуждаят от друг дискурс, за да печелят отново\", каза още французинът.", "date": "2018.05.31", "title": "\"Реал\" (Мадрид) вече е потърсил Маурисио Почетино"}
{"url": "https://www.dnevnik.bg/evropa/2018/05/31/3187912_ot_malkite_partii_v_ispaniia_shte_zavisi_dali_utre/", "text": "Испанските социалисти опитаха да убедят по-малки партии да подкрепят предложението им за отстраняване от власт на консервативното правителство на Мариано Рахой, съобщи \"Асошиейтед прес\", цитирана от БТА. Лидерът на социалистите Педро Санчес обеща да запази  договорения неотдавна национален бюджет , който включва значителни облаги за баските националисти, и да започне диалог със сепаратистите в новото каталунско правителство. Гласовете на националистите ще са достатъчни за Испанската социалистическа работническа партия да свали Рахой. Според испански медии, цитирани от \"Ройтерс\", Баската националистическа партия ще гласува срещу Рахой. Санчес призова премиера да подаде оставка, след като неговата Народна партия бе глобена миналата седмица, защото се е облагодетелствала от  голяма корупционна схема . Четиридесет и шест годишният социалист каза пред парламента, че съдебното решение е поставило под съмнение твърденията на Рахой, че той и други ръководни кадри не са знаели за двойното счетоводство на партията. \"Всички знаят, че Педро Санчес никога няма да спечели избори. Това е причината за неговото бързане да организира вот на недоверие\", каза Рахой пред депутати. Той припомни, че социалистите са загубили два пъти парламентарни избори под ръководството на Санчес, и предупреди, че негово правителство би застрашило финансовата стабилност. Днешните парламентарни дебати се очаква да бъдат последвани  утре от гласуване . Докато двете основни партии си разменят обвинения в прикриване на случаи на корупция, всички погледи са насочени към Баската националистическа партия, която може да наклони везните и в двете посоки. Санчес се нуждае от абсолютно мнозинство в Конгреса на депутатите - 176 от 350 места - за да отстрани Рахой. Крайнолявата партия \"Подемос\" се очаква да подкрепи вота на недоверие, но Санчес ще се нуждае и от гласовете на петимата баски депутати. Пробизнес партията \"Граждани\", чийто лидер Алберт Ривера се радва на голяма популярност, след като притисна Рахой за по-агресивен подход в смазването на каталунския сепаратизъм, отказва да подкрепи Санчес, защото иска възможно по-скоро да има предсрочни избори. Перспективата за избори, спечелени от \"Граждани\", която иска повече контрол от центъра върху самоуправляващите се области, представлява дилема за регионалната баска партия. Националистите казаха, че приоритет ще им бъде запазването на над 500 милиона евро допълнителни инвестиции и други облаги, получени от правителството на Рахой в преговорите за тазгодишния национален бюджет. Санчес обяви днес, че няма да пипа бюджета на Рахой, ако бъде избран на премиерския пост. Ако баските подкрепят Рахой, вероятно ще има още опити за сваляне на правителството или от \"Граждани\", или от \"Подемос\", за да бъдат предизвикани нови парламентарни избори, по възможност през есента, отбеляза АП. Ако националистите подкрепят социалистическия вот на недоверие, Санчес може да стане премиер още следващата седмица и ще има за задача да свика избори до края на годината. Управляващият от декември 2011 г. Рахой изведе Испания от най-тежката икономическа криза от години, въпреки че опонентите му се оплакват, че възстановяването дойде с цената на мерки за икономии, висока безработица и растящо неравенство, отбеляза АП.", "date": "2018.05.31", "title": "От малките партии в Испания ще зависи дали утре ще падне правителството на Рахой"}
{"url": "https://www.dnevnik.bg/bulgaria/2018/05/31/3187890_sudebniiat_suvet_ne_reshti_dali_da_vzeme_merki_za/", "text": "След близо двучасово изслушване на шефа на Главна дирекция \"Съдебна охрана\" Георги Жеков, поискано от главния прокурор Сотир Цацаров, Висшият съдебен съвет не взе никакво конкретно решение по изложените от Жеков проблеми. Повод за беседата с него в кадровия орган на Темида стана инцидент в двора на Специализирания наказателен съд, при който подсъдим нападна свидетел под делото срещу него. Тогава Цацаров поиска Жеков да каже колко съдебни сгради се охраняват физически и как се гарантира сигурността на участниците в процесите, магистратите и гражданите. От изнесеното от главния комисар стана известно, че, от една страна, не достигат служители, а от друга, работещите ползват остаряла техника, като това създава реален проблем със сигурността и охраната на съдебните сгради у нас. Конкретно за специализирания съд, който се намира на ул. \"Черковна\" и където има голям паркинг, в който се влиза без проверка, Жеков обясни, че там физическата охрана е от 23-ма служители, а за пълното гарантиране на сигурността са необходими 40 души. По думите на Жеков често са били отправяни искания за увеличаване на щата, като недостиг на охрана има и на други места, а сградите, които трябва да бъдат пазени, се увеличават постоянно. Цацаров, който и преди година и половина също беше поискал изслушването на Жеков, заяви след неговото изслушване: \"Зaдaчaтa нa Главната дирекция \"Oхрана\" e дa ocигypи oxpaнaтa, вътpeшнитe пpoблeми ca пpoблeми, нo нe ca oт нaшa ĸoмпeтeнтнocт, ĸaĸтo пpaвopaздaвaнeтo нe e oт вaшa. Baшa зaдaчa e дa гapaнтиpaтe cигypнocттa нa мaгиcтpaтитe и нa гpaждaнитe в cъдeбнитe cгpaди\", обясни глaвният пpoĸypop и поиска конкретна информация за охраната на специализирания съд. \"Защо не се проверява за оръжие на територията на целия комплекс, а само при влизането в основната сграда. По моя информация, както и от доклада на ръководителя на специализираната прокуратура, подсъдими влизат с личната си охрана необезпокоявани, носейки оръжие, бинокли и оборудване, и по този начин се демонстрира присъствие и може да се окаже въздействие върху свидетели и други участници в процеса\", заяви още Цацаров. Жеков обясни, че след инцидента от миналия месец вече има служител, който проверява влизащите и на паркинга с металдетектор. Освен това се действа по списък с мepĸи зa ocигypявaнe нa cигypнocттa нa cгpaдaтa нa cпeцализираното правосъдие. Така 88 хиляди лева, с които е трябвало да бъдат купени нови автомобили, ще отидат за нови камери и бариера, пред която да се проверяват влизащите автомобили.", "date": "2018.05.31", "title": "Съдебният съвет не реши дали да вземе мерки за проблемите със съдебната охрана"}
{"url": "https://www.dnevnik.bg/biznes/2018/05/31/3187925_lukoil_obmislia_da_stroi_kompleks_v_burgas_za_blizo_1/", "text": "Лукойл\" планира да построи на територията на \"Нефтохим\" в Бургас комплекс за производство на полипропилен, съобщи пред  деловото изданиие РБК  Вагит Алекперов, президент и съсобственик на руската компания. Той нарича съоръжението \"неголям нефтохимически комплекс\" и \"модернизация на старото производство\", без да посочва размер на инвестицията. Но Евгений Дишлюк, анализатор в \"Газпромбанк\", оценява проекта на 1 милиард евро, а за реализирането му прогнозира срок от 3 години. Източник на РБК в \"Лукойл\" пояснява, че засега става дума за проучване на възможности за строителство на високотехнологични мощности за производство на не по-малко от 150 хиляди тона пропилен годишно. Сроковете и размерите на финансирането още се уточняват. В \"Лукойл Нефтохим Бургас\" вече  се произвежда полипропилен  - до 80 хиляди тона годишно според Андрей Костин, ръководител на информационно-аналитичния център Rupec. Другият подобен обект е в \"Ставролен\" в Ставрополския край на Русия с мощност за 100 000-140 000 тона. Костин оценява споменатия обем от 150 000 тона като \"неголям\" и смята, че те може да бъдат изнасяни в ЕС и Турция. Той също казва, че инвестицията - според това какво точно се прави на площадката в Бургас - може да се движи от \"няколко десетки до стотици милиони и милиарди евро\". Алекперов, който разговаря с РБК, след като присъства на срещата на премиера Бойко Борисов с руския президент Владимир Путин на 30 май, допълва, че \"Лукойл\" не се интересува от увеличаване на бензиностанциите си в България. В момента те са 221.", "date": "2018.05.31", "title": "\"Лукойл\" обмисля да строи комплекс в Бургас за близо 1 млрд. евро"}
{"url": "https://www.dnevnik.bg/ot_vas/novini_ot_vas/2018/05/31/3187905_usmivki_ot_starite_lenti/", "text": "Рекламен надпис за ТПК \"Димитър Благоев\", останал през годините... На снимката: Общ план", "date": "2018.05.31", "title": "Усмивки от старите ленти"}
{"url": "https://www.dnevnik.bg/evropa/2018/05/31/3187937_sasht_nalagat_mita_za_stomanata_i_aluminiia_ot_es/", "text": "САЩ обявиха, че ще се придвижат напред с митата върху вноса на алуминий и стомана от Европейския съюз, Канада и Мексико, слагайки край на  продължилото два месеца изключение  и създавайки условия за търговска война с едни от най-важните си партньори, предаде \"Ройтерс\". Министърът на търговията Уилбър Рос каза, че митата от 25% за стоманата и 10% за алуминия, внасяни от ЕС, Канада и Мексико, ще влязат в сила в полунощ. \"Очакваме да продължим преговорите както с Канада и Мексико, от една страна, така и с Европейската комисия, от друга, защото има и други въпроси, които трябва да бъдат решени\", посочи той. След новината Великобритания заяви, че е разочарована от решението на САЩ. \"Дълбоко сме разочаровани, че САЩ решиха да наложат мита върху вноса на стомана и алуминий от ЕС на основания, свързани с националната сигурност\", заяви правителствен говорител. Той подчерта, че \"Великобритания и други страни от ЕС са близки съюзници на САЩ и трябва да бъдат постоянно и напълно изключени от американските мерки за стомана и алуминий\". На 23 март президентът Доналд Тръмп  обяви 25 процента мито  върху вносната стомана и 10 процента върху вносния алуминий, но направи временни изключения за ЕС, Канада, Мексико, Бразилия, Австралия и Аржентина. ЕС многократно настоя изключването за него да стане постоянно. Повече за реакцията на ЕС четете  тук .", "date": "2018.05.31", "title": "САЩ налагат мита върху вноса на стомана и алуминий от ЕС, Канада и Мексико"}
{"url": "https://www.dnevnik.bg/politika/2018/05/31/3187947_ministrite_zapochvat_rabota_po_proekta_za_svurzvane_na/", "text": "Няма как на среща на такова ниво президентът Путин и премиерът Борисов да извадят по един бял лист и да започнат да чертаят трасета. Това е работа на експертите. Това каза министърът на енергетика Теменужка Петкова за  срещата на Бойко Борисов и Владимир Путин  вчера в Москва. По думите ѝ оттук нататък предстои работа на експертно ниво. \"На нас, министрите, беше поставена подобна задача. Започваме работа по конкретните детайли на възможността за реализация на проекта при спазване на всички европейски изисквания\", обясни Петкова. Според нея най-голямата новина от срещата е възможността трасето от \"Турски поток\", свързано с доставките на природен газ за Европа, да минава през България. \"Това е най-добрата новина, на която станахме свидетели вчера\", заяви тя. Попитана от какво зависи реализацията на проекта, тя отговори, че България трябва ясно да заяви воля да запази стратегическото си място на газовата карта на Европа.", "date": "2018.05.31", "title": "Министрите започват работа по проекта за свързване с \"Турски поток\""}
{"url": "https://www.dnevnik.bg/video/novinite_na_bnt/2018/05/31/3187949_video_drugite_novini/", "text": "Хамбург ограничава движението на дизелови автомобили Майсторите на шрифтове се събират у нас Контролна кула на километри от летището Естествените блондинки са изчезващ вид Звездни ученици на Райна Кабаиванска с концерт в зала \"България\" Церемония за Кендрик Ламар", "date": "2018.05.31", "title": "Видео: Другите новини"}
{"url": "https://www.dnevnik.bg/zelen/2018/05/31/3187960_ekoministerstvoto_vevejda_razdelno_subirane_na/", "text": "Министерство на екологията въвежда от този летен сезон доброволно разделно събиране на пластмасовите отпадъци по плажовете. Идеята на ведомството е от следващата година това да стане задължителен регламент за заведенията и туристическите обекти на плажа. Това стана ясно от изявление на министър Нено Димов на конференция в рамките на Европейския морски ден 2018, който се провежда днес и утре в Бургас. Димов е представил идеята за разделно събиране на пластмасата на плажа на среща с представители на държавните институции, на местната власт, на бизнеса, включително концесионерите и преработващите организации. \"Предложихме на доброволен принцип още през сезон 2018 да се опитаме да събираме разделно пластмасите от българските плажове, да поставим информационни табели, да предпазим, доколкото е възможно, морето от замърсяването\", съобщи Нено Димов, цитиран от пресцентъра на ведомството.  Целта е на базата на опита от този сезон да се предложи регламент, така че от следващата година това да стане задължение на стопаните на плажовете, за да може да се рециклират, а не да се изхвърлят. Един от основните проблеми в глобален мащаб е замърсяването на морето с пластмаси. Според проучвания на ЕК около 80% от замърсяването от пластмаса идва брега, от плажовете и от заведенията край морето.  По линия на Европейското икономическо сътрудничество (ЕИП) в периода 2009-2014 г. в страната бяха разработени над 12 проекта, свързани с опазването на българското Черноморие.  Конференцията в Бургас се организира от Генерална дирекция \"Морско дело и рибарство\" на Европейската комисия в партньорство с Министерството на транспорта, информационните технологии и съобщенията и община Бургас. На официалното откриване участваха комисарят по околна среда, морско дело и рибарство Кармену Вела, вицепремиерът Валери Симеонов, министърът на транспорта, информационните технологии и съобщенията Ивайло Московски. Европейският морски ден се организира всяка година в различна европейска държава и на него се обсъждат и инициират съвместни действия в сферата на морското дело. В бургаския форум участваха представители на пристанищната и корабоплавателната индустрия, на местни, регионални, национални и европейски власти, държавни ведомства, НПО, научни и изследователски институции.", "date": "2018.05.31", "title": "Екоминистерството въвежда разделно събиране на пластмаса по плажовете"}
{"url": "https://www.dnevnik.bg/sport/2018/05/31/3187820_plamen_konstantinov_radvam_se_che_golemiiat_voleibol/", "text": "Селекционерът на националния отбор по волейбол Пламен Константинов изрази увереност, че тимът ще покаже силна игра по време на домашния турнир в София от Лигата на нациите. Българите посрещат Сърбия, Австралия и Русия в зала \"Арена Армеец\" от 1 до 3 юни. \"Радвам се, че след една пауза, големият волейбол се завръща в София в зала \"Арена Армеец\". Надявам се нашите верни фенове да ни подкрепят, а ние, естествено, ще се постараем да им се отблагодарим с добра игра. Надявам се да покажем израстване от първия турнир в Китай и една по-стабилна и равномерна игра\", каза Константинов на пресконференцията преди надпреварата. В първия кръг преди седмица националите записаха две победи и една загуба. Възпитаниците на Константинов постигнаха труден успех с 3:2 срещу домакина Китай, последван от поражение с 1:3 от САЩ, а в последния двубой българите се справиха по отличен начин с 3:1 срещу Аржентина. \"Доколкото можаха, момчетата се възстановиха. Дадохме им почивка в първия ден след пристигането. Не е лесно след такива пътувания и най-вече смяната на часовата разлика. Но това важи за почти всички отбори, освен ако не извадиш късмет с разпределението\", каза още Константинов.", "date": "2018.05.31", "title": "Пламен Константинов: Радвам се, че големият волейбол се завръща в \"Арена Армеец\""}
{"url": "https://www.dnevnik.bg/evropa/2018/05/31/3187972_es_shte_naloji_otvetni_merki_sreshtu_nepriemlivite/", "text": "Европейският съюз ще предприеме ответни мерки срещу решението на САЩ да наложат мита върху вноса на стомана и алуминий от блока, заяви председателят на Европейската комисия Жан-Клод Юнкер, цитиран от \"Ройтерс\". По-рано днес министърът на търговията на САЩ Уилбър Рос каза, че митата от 25% за стоманата и 10% за алуминия, внасяни от ЕС, Канада и Мексико,  ще влязат в сила в полунощ , слагайки край на  продължилото два месеца изключение  и създавайки условия за търговска война с едни от най-важните си партньори. \"Това е лош ден за световната търговия\", каза Юнкер. \"Така че ние незабавно ще започнем процедура за уреждане на спора в Световната търговска организация (СТО) и ще обявим балансиращи мерки през следващите часове. Напълно неприемливо е, че една страна въвежда едностранни мерки, когато става въпрос за световната търговия\", подчерта той. Еврокомисарят по търговията Сесилия Малмстрьом обяви, че ЕС ще започне дело в СТО срещу действията на САЩ. \"САЩ се опитаха да използват заплахата с търговски ограничения като начин да получат отстъпки от ЕС. Това не е начинът, по който ние правим бизнес, и със сигурност не между дългогодишни партньори, приятели и съюзници\", подчерта тя. По думите й отговорът на ЕС ще бъде пропорционален и ще е в съответствие с правилата на СТО. ЕС няма никакъв друг избор, освен защити себе си и своята промишленост, след като САЩ заявиха, че ще наложат мита на вноса от ЕС на стомана и алуминий, заяви Манфред Вебер, лидер на Европейската народна партия в европарламента и близък съюзник на германския канцлер Ангела Меркел. \"Няма да приемем това изключително разочароващо решение, без да реагираме\", подчерта Вебер. На 23 март президентът Доналд Тръмп  обяви 25 процента мито  върху вносната стомана и 10 процента върху вносния алуминий, но направи временни изключения за ЕС, Канада, Мексико, Бразилия, Австралия и Аржентина. ЕС многократно настоя изключването за него да стане постоянно.", "date": "2018.05.31", "title": "ЕС ще наложи ответни мерки срещу неприемливите мита на САЩ, заяви Юнкер"}
{"url": "https://www.dnevnik.bg/analizi/2018/05/31/3187985_mnogo_po-malko_ot_nishto_no_ot_surce/", "text": "Нямам илюзия вече - нищо. Даже по-малко от нищо. Това е  резултатът от вчера . Най-лошото е - ние сме се разделили на русофили и русофоби, но нито едните, нито другите познават днешната Русия. Мислят я през призмата на своите комплекси и предубеждения. С Русия днес не става чрез раболепие. С Русия днес не става с дилетантство. С Русия днес не става с ентусиазъм. С Русия днес не става с крайно нереалистична преценка за важността на нашата държава и собствената ни раздута от официозните медии лична значимост. Отдавна не бях изпитвал такава болка - и с показване на мястото ни в ъгъла на голямата политика, не геополитиката... Болката ми е за отношението към България. Трудно е човек да сдържа емоциите си, когато става дума за подобно отношение към България. Казах как не става днес с Русия. А как става? - смисълът на членството в ЕС не е да се доберем до шведската маса, за да усвояваме европейските пари ударно и не съвсем по предназначение. Смисълът на членството ни в ЕС е да имаме по-силен глас - съюзническия, обединения, почтения, последователния, равноправния. С Русия днес става с консолидирано около ясни цели общество - което не плаща данък на стари нагласи и нови илюзии, а знае, осъзнава своите национални интереси. С Русия днес става само чрез опиране на професионализма, на науката и експертите, на знаещите и можещите, на познаващите българските приоритети и геостратегическите подводни камъни и геополитическите мини със забавено действие. С Русия днес става със стратегическо, визионерско, мислещо дългосрочно, високо интелигентно, надзъртащо отвъд хоризонта лидерство. Иначе резултатът от отношенията с нея ще бъде като вчера. Нищо. Даже по-малко от нищо. Много по-малко от нищо, но от сърце!", "date": "2018.05.31", "title": "Много по-малко от нищо, но от сърце"}
{"url": "https://www.dnevnik.bg/citat_na_deniia/2018/05/31/3188007_citat_na_denia_rusiia_e_dreben_turgovski_partnyor/", "text": "И обосновава: \"През 2016 година българският износ за ЕС е нарастнал с 2 милиарда лева спрямо 2016 година. Тоест само нарастването на износа ни за ЕС за около малко повече от 4 месеца е по-голямо, отколкото износа ни за Русия. Изнасяме повече в дребна Македония, отколкото в Русия. За Германия изнасяме 8 пути повече, отколкото за Русия, за Турция - 5 пъти. С Русия трябва да се говори. За връщане на архивите, които ни принадлежат, за прекратяване на хибридната война, за кибератаките, които водят към Русия, за състоянието на водата в Черно море.\"", "date": "2018.05.31", "title": "Цитат на деня: Русия е дребен търговски партньор"}
{"url": "https://www.dnevnik.bg/bulgaria/2018/05/31/3187958_potrebnost_ot_ikonomisti_injeneri_prodavachi_gotvachi/", "text": "Българските работодатели ще продължат да търсят средно- и висококвалифициран персонал. Потребности от икономисти, инженери, машинни оператори, продавачи, готвачи ще има и през следващите 6 месеца, и след 5 години. Това е един от резултатите от проучване на Агенцията по заетостта за потребностите от работна сила, проведено в 28-те области на България, съобщиха от агенцията.  Преобладаващо анкетираните работодатели са микропредприятия от частния сектор с персонал под 10 наети лица с работническа професия, които осъществяват търговска или индустриална дейност и изпитват недостиг на персонал. Предвид липсата на кадри с изискваната квалификация или компетенции работодателите са заявили, че предпочитат да осигурят на новонаетите обучение на работното място и наставник, дори и без да има външна финансова подкрепа. Успоредно с това те не предвиждат през следващите 6 месеца да организират обучение на вече заетия си персонал. Осигуряването на служебен транспорт или частично заплащане на разходите за пътуване на живеещите извън населеното място на работа за тях не е предпочитана форма за привличане на кадри. Към момента на анкетирането 1771 (35.3%) работодатели са заявили, че нямат незаети работни места, а в краткосрочен план, през следващите 6 месеца, потребности от нов персонал заявяват 3057 работодатели (61.0% от анкетираните).  От специалистите с висше образование най-често ще се търсят завършилите икономика, администрация и управление, машинно инженерство, електротехника, електроника и автоматика, туризъм. Общо 2908 работодатели (58% от общия брой анкети) са посочили потребности от специалисти със средно образование и квалификация, като най-търсените са от сферата на стопанското управление и административните дейности, следвани от тези, необходими за индустриалните дейности, архитектурата и строителството. Туризмът, хотелиерството и ресторантьорството са на 4-о място по заявено търсене на средни специалисти. Специалистите по информатика със средно образование са по-малко предпочитани спрямо тези с висше.  Конкретните професии, които работодателите ще търсят през следващите 6 месеца, най-често са машинен оператор (1526 лица), продавач-консултант (1207), готвач (870), сервитьор-барман (811), строител (781), шивач (644), оператор в производството на облекло, електротехник, заварчик, камериер.  Работодателите също са заявили потребност от работници без специална квалификация, сред които най-често общи работници, куриери, носачи и др. (2798 лица); работници в преработващата промишленост (806 лица); и помощници при приготвянето на храни (628 лица). Работодателите предпочитат кандидатите за работа да притежават набор от знания, умения, професионални и лични качества, включващ най-често \"Мотивация и отговорност към работата, независимо от наличието на опит или компетенции\" (97%) и \"Позитивни личностни качества\" (96.5%). Най-малко, но повече от половината работодатели (53.4%) считат, че е важен \"Предходният опит в осъществяваната дейност\". За близо 1/3 от анкетираните е важно кандидатите да имат начални компютърни умения, способности за усвояване и прилагане на нови знания, както и поведение и умения за ефективно общуване, междуличностни отношения и социален живот. ", "date": "2018.05.31", "title": "Потребност от икономисти, инженери, продавачи и готвачи ще има и след 5 години"}
{"url": "https://www.dnevnik.bg/sviat/2018/05/31/3187884_ranite_ot_isliamska_durjava_vse_oshte_sa_dulboki_v/", "text": "Въпреки че \"Ислямска държава\" като цяло е победена в Ирак, мнозина от разселените хора, които наброяват 2.2 милиона и живеят в бежански лагери, все още усещат хватката на екстремистката групировка и казват, че се страхуват да се върнат по домовете си. Найма Сюлейман Хасан е отчаяна. Шестдесет и пет годишната жена, облечена в кафява роба и бяла забрадка, стои пред палатката си и непрестанно удря главата си с ръце. \"Загубихме всичко\", повтаря тя, молейки се на Бог. Зад нея до ръба на палатката стои мокър шкаф. Предишния ден е валяло в бежанския лагер Кабарто в контролирания от кюрдите Северен Ирак и цялата покъщнина на семейството й е наводнена. Вътре те метат водата от бетонния под. Тя казва, че това се случва за трети път. В лагера няма нито работа, нито пари. Тя получава само 15 долара на месец. \"Дори не мога да си купя килограм домати\", казва Найма и добавя, че скоро настъпва рамазанът. Мизерно съществуване Войната срещу терористичната организация \"Ислямска държава\" опустоши големи части от Ирак, а особено силно засегнати са северът и западът на страната. Възстановяването е внушителна задача. Общо 2.2 милиона вътрешно разселени хора, основно от районите Синджар и Мосул, водят мизерно съществуване далеч от дома. Въпреки че иракската армия като цяло прогони \"Ислямска държава\" от териториите, контролирани от нея през 2017 г., включително град Мосул, групировката все още държи отделни анклави в пустинните райони на Западен Ирак. Бежанските лагери са подложени на екстремни климатични условия. През зимата вали много и температурите падат почти до нулата, а през лятото могат да скочат до 50 градуса по Целзий. В лагера Кабарто близо до град Дохук 26 хиляди бежанци са приютени в палатки от по 24 квадратни метра. Те са избягали от домовете си, за да се спасят от \"Ислямска държава\". Повечето са язиди и около половината са деца. Геноцид Според ООН от 2016 г. етническото малцинство е станало жертва на геноцид, извършван от \"Ислямска държава\". Много от тези разселени хора живеят в бежанския лагер с години. Построяването на пречиствателна станция за вода бе завършено едва неотдавна. Преди това отпадните води и екскрементите се оттичаха в открити канали. И при все че имат електричество, питейна вода и училища, перспективите някога да успеят да се върнат по домовете си са малки. Найма Сюлейман Хасан и семейството й живеят тук от четири години. Те спят върху рогозки, които разстилат на пода всяка вечер. Тя и нейното семейство са мюсюлмани сунити и идват от планината Синджар. Хасан неотдавна се пререгистрира в лагера за още три години. Тя би желала да се върне у дома, но се плаши. \"Страхувам се от геноцид\", казва тя. Когато произнася думите \"Ислямска държава\", тя изведнъж притихва и може само да шепне. Тя и семейството й се страхуват, че бившите й съседи язиди и шиити ще й потърсят възмездие, ако се върне у дома. Военните успехи на \"Ислямска държава\" през 2014 г. бяха възможни единствено с подкрепата на сунитите, мнозина от които все още симпатизират на групировката. Язидите, от друга страна, продължават да се страхуват от омразата на сунитите, казва Идо Баба Шейх. \"Проблемът е, че идеологията на \"Ислямска държава\" е все още в главите им\", казва шестдесет и три годишният Идо в главния язидски храм в Лалиш, където брат му е религиозен лидер на общността, брутално преследвана от \"Ислямска държава\". Много иракчани са далеч от връщане към нормалния живот; тиранията на \"Ислямска държава\" не само разруши сгради и инфраструктура, а също остави след себе си много пострадали хора. \"Травмата е много дълбока\", казва германският министър на развитието Герд Мюлер. При неотдавнашно пътуване из Ирак Мюлер беше основно загрижен за връщането на иракските бежанци, които сега живеят в Германия. Според Идо Баба Шейх обаче е твърде рано да се мисли за връщане у дома. Всъщност страхът на християните и язидите от бившите им съседи е толкова голям, казва той, че мнозина все още напускат Ирак. /БТА", "date": "2018.05.31", "title": "Раните от \"Ислямска държава\" все още са дълбоки в бежанските лагери в Ирак"}
{"url": "https://www.dnevnik.bg/bulgaria/2018/05/31/3187988_radev_uveri_che_niama_da_ima_poveche_osudeni_za/", "text": "Вътрешният министър Валентин Радев даде уверение, че това, което се случи с десетките българи, осъдени в Гърция за трафик на хора, защото са продали колите си, а новият собственик - извършител на престъплението, не е пререгистрирал придобивката си, няма да се случва повече. На редовния си месечен брифинг министърът коментира въпроса,  след като преди дни участва в среща с външно министерство, както и други държавни институции.  \"Това, което се е случило с нашите съграждани в Гърция, вече няма да може да се случва\", заяви Радев. От думите му, както и от тези на другите представители на ръководството на МВР - шефа на Националната полиция Христо Терзийски и зам.-министъра Красимир Ципов, обаче се разбра, че практически полицията няма какво да направи с недобросъвестни купувачи на автомобили, които не ги пререгистрират, а ги ползват за каналджийство например, както в Гърция. \"Ние сме се фокусирали да защитим собствениците, които са добросъвестни, а не тези, които не са пререгистрирали колата и са отишли някъде в Гърция и правят нещо с автомобилите, включително и на компаниите за коли под наем\", коментира министърът. След едни от последните промени в Закона за движение по пътищата - след Нова година е увеличена четирикратно глобата, когато пътните полицаи \"заловят\" шофьор, купил, но не пререгистрирал колата, подчерта ръководството на МВР. До началото на тази година глобата е била 50 лв, сега е 200 лв. Освен това при повторност на нарушението колата автоматично се дерегистрира служебно. Преди промяната задължението за пререгистрация на новозакупен автомобил е било в срок до месец, а измененията са го увеличили на до два месеца. Това по думите на Радев се е наложило, защото често не е стигал срокът. Радев призова всеки гражданин, който има съмнение, че продадената от него кола не е пререгистрирана, да потърси съдействие от полицията, която ще извърши проверка. Министърът подчерта, че това ще натовари полицейските служители, но МВР е готово да направи това, за да се защитят добросъвестните. Ципов пък припомни, че на всеки купувач се дава копие от договора за продажба на автомобил, за да го отчисли от общината и КАТ.", "date": "2018.05.31", "title": "Радев увери, че няма да има повече осъдени за каналджийство заради нерегистрирани автомобили"}
{"url": "https://www.dnevnik.bg/skorost/2018/05/31/3187207_po-moshten_motor_i_dopulnitelna_doza_shik_za_pejo_508/", "text": "Пежо\" обнови своя най-компактен модел - 108, като го оборудва с по-икономичен мотор, нови системи за безопасност и повече варианти за персонализация. Еднолитровият трицилиндров двигател на модела остава със 72 конски сили, но харчи с 0.4 литра по-малко на 100 км - 3.8 литра. Както и досега той може да се комбинира както с ръчна трансмисия, така и с петстепенна роботизирана скоростна кутия.ъМоторът е по-тих, като обезшумяване има и на купето. Мултимедийната система предлага пълна интеграция на смартфон, допълвана от гласово разпознаване (S-Voice Android и Siri на Apple), активиращо се от бутон. В допълнение към съществуващите системи в помощ на водача като авариен спирачен асистент и система за предупреждение при неволно пресичане на маркировката, \"Пежо\" 108 вече е оборудван със система за разпознаване на пътните знаци. Опциите за персонализация на \"Пежо\" 108 са обновени. Към външните цветове са добавени два нови (тъмно син и искрящо зелен). Пълноразмерният мек покрив във версиите ТОП могат да са в искрящо зелено, синьо или черно. При изпълнението хечбек всички цветове за каросерията вече могат да се допълват от покрив в черен цвят. В салона също са вкарани нови цветове на тапицерията и на някои компоненти.", "date": "2018.05.31", "title": "По-икономичен мотор и допълнителна доза шик за най-малкото \"Пежо\""}
{"url": "https://www.dnevnik.bg/bulgaria/2018/05/31/3187285_v_tursene_na_podkrepa_gerb_shte_napravi_vtori_opit_za/", "text": "Столичните общински съветници днес ще гласуват дали да заменят на частен имот от 1490 кв. м в район \"Слатина\" за два общински терена - в \"Лозенец\" и \"Оборище\",  в сделка за общо 7.4 млн. лева . Вносители на предложението са бившият председател на СОС Андрей Иванов и кметът на \"Слатина\" Наталия Стояова. Те изтеглиха доклада на предишното заседание. Причината бяха съмненения, че тогава то няма да получи подкрепа от 2/3 от съветниците, колкото е нужно в такива случаи. Собственикът на имота - Венцислав Дучев, твърди, че оценката на неговият имот - 3.743 млн. лева, е по-ниска от реалната. Съветниците от БСП пък са на мнение, че общинските терени струват с 1.8 млн. лева повече посочените в предложението 2.23 млн. лева и 1.8 млн. лева. Дучев ще трябва да доплати и 409 хил. лева. Замяната на общински терени обичайно предизвиква дискусии, като в последните случаи предложенията се поставяха в края на дневния ред на общинския съвет. За сравнение на заседанието на 17 май точката за замяната бе предпоследна при дневен ред от 40 точки. Днес тя е 15-та, първа след докладите на кмета и зам-кметовете. Трите имота са оценени от Юлия Димитрова-Цекова, която има договор със Столичната община от 2013 г. Тя е изготвила оценката  при продажбата на \"Царските конюшни\", за което е и подсъдима в делото в Софийския градски съд . Димитрова-Цекова направи оценката на имота на собственика на в. \"Труд\"  Петьо П. Блъсков в квартал \"Изток\", който общината замени за свой терен в квартал \"Дианабад\". Имотът на Дучев е в квартал \"Гео Милев\" – пространство между блокове, на което има трафопост и детска площадка. През 2007 г. със заповед на кмета на района се разрешава в имота да се построи сграда с 5 и 8 етажа. Разрешението за строеж е издадено през 2011 г. от главния архитект на София Петър Диков. Оттогава обаче общината спира желанието на собственика да строи. Пред \"Дневник\" Дучев каза, че е съгласен сделката да бъде направена, защото така ще може да реализира инвестицията си другаде. Терените, които общината му предлага са на ул. \"Русалийски проход\" 21 в район \"Лозенец\" (1059 кв. метра на ) и на ъгъла на булевардите \"Мадрид\" и \"Ситняково\" (620 кв. метра). В първи може да се построи жилищна сграда, а във втория обществена. Андрей Иванов е бивш председател на общинския съвет,  който освободи поста в началото на 2012 г. , след като бе проверяван от Националната агенция по приходите за придобити неправомерно 52 имота. Тогава премиерът  Бойко Борисов каза, че има \"забележки\" към работата на Иванов .", "date": "2018.05.31", "title": "Съветниците от ГЕРБ ще направят нов опит да заменят имоти за 7.4 млн. лева в София"}
{"url": "https://www.dnevnik.bg/bulgaria/2018/05/31/3187348_sudut_reshava_okonchatelno_dali_da_otstrani_ot/", "text": "Апелативният специализиран наказателен съд трябва да реши окончателно дали да отстрани от длъжност кмета на столичния район \"Младост\" Десислава Иванчева и заместничката ѝ Биляна Петрова. Те бяха задържани при показен арест в центъра на София през април, като им беше повдигнато обвинение за  получаване  на подкуп в особено големи размери . Миналата седмица  по-долната съдебна инстанция уважи искането на прокуратурата да отстрани двете обвиняеми, които повече от месец са в ареста. Спецсъдът прие, че не може да протече обективно разследване ако обвиненият по делото има законово право да уволнява свидетел по същото дело, и затова отстрани Иванчева. Повод за това стана заповед на кмета от ареста с дата 21 май, с която тя  уволнява един от своите заместници - Румен Русев. Това беше и основният аргумент на прокуратурата - с тази заповед Иванчева не само въздейства на този свидетел, но и отправя предупреждение към други свидетели - служители в общината. За Биляна Петрова съдът прие, че ако остане на поста зам.-кмет, също ще може да въздейства на свидетели в процеса. Без да посочи как фактически може да се случи това. Междувременно Столичният общински съвет трябва да реши днес кого да назначи за временен кмет на \"Младост\". Повече за заплетения казус със заместниците на Иванчева и кои са вероятните кандидати за временен кмет четете  тук .", "date": "2018.05.31", "title": "Съдът решава окончателно дали да отстрани от длъжност кмета на \"Младост\""}
{"url": "https://www.dnevnik.bg/sviat/2018/05/31/3187143_voinata_prekroi_demografskiia_oblik_na_siriia/", "text": "Седем години на война и масово изселване прекроиха демографската карта на Сирия и издигнаха между етническите, религиозните и политическите общности на страната граници, които трудно ще могат да бъдат премахнати. В тази нова Сирия противниците на режима бяха прогонени от много региони, малцинствата са още по-сплотени, а общностите - географски по-хомогенни, разказват пред \"Франс прес\" изселени лица, анализатори и правозащитници. С около 11 милиона сирийски бежанци в чужбина или изселени вътре в страната и без ясна перспектива за завръщането им у дома след войната, има риск демографската трансформация да продължи, подчертават те. Абу Мусаб ал Мукасар, 25-годишен бунтовник, се страхува, че никога няма да може да се върне в родния си град Хомс, Централна Сирия, вече изцяло контролиран от войските на президента Башар ал Асад. \"Не бих могъл никога да живея на територия, завладяна от режима, или да съжителствам с  алауити \", казва той, имайки предвид религиозното малцинство, към което принадлежи президентът в тази страна със сунитско мнозинство. \"Ще разкажа всичко това на сина си, за да може и той да мрази тези хора, които ни причиниха толкова злини\", казва този боец, с когото Франс прес разговаря онлайн.  Войната в Сирия  започна през 2011 г. след потушаването от режима на демонстрациите за демократични реформи. Тя се усложни с намесата на регионални играчи, чуждестранни сили и джихадистки групировки. Сунитът Абу Мусаб бяга от Хомс за първи път през 2014 г. в околните селски бунтовнически зони. Миналата седмица поредно договорено изтегляне го принуждава отново да се изсели със семейството си в провинция Идлиб, Северозападна Сирия.Тя се превърна в убежище за стотици хиляди бунтовници и техните семейства, в мнозинството си сунити, след превземането на техните бастиони от режима. \"Демографската структура се промени, без дори да го забележим, страната беше разделена\", казва със съжаление Абу Мусаб. \"Северът е сунитски, североизтокът кюрдски, а алауитите и шиитите са предимно концентрирани в Латакия, Тартус и Хомс\", продължава той. За Фабрис Баланш, университетски експерт по сирийския конфликт, е \"ясно, че има стратегия за изгонване на политическите противници\". Все пак прогонването на \"противници\" важи не само за алауитския режим. Сирийските бунтовници изгониха от своите зони алауитските и християнските малцинства, смятани за лоялни на Асад, каза той пред \"Франс прес\". Преди войната арабите сунити представляваха 65 процента от населението, кюрдите около 15 процента, а всичките религиозни малцинства близо 20 процента. Въпреки че режимът загуби влияние, подкрепата на алауитите, шиитите и християните му позволи да се радва на по-солидни позиции сред населението, обясни Баланш. \"Днес 70 процента от сирийското население живее в зони, контролирани от режима, от които повече от една трета са от малцинствата\", уточни той. Някои от демографските промени се случиха чрез политически споразумения между режима и бунтовниците. Взаимна евакуация, започнала през 2015 г., засегна хиляди жители на Фуа и Кафрая, шиитски местности в провинция Идлиб, обградени от бунтовниците и тези от Забадани и Мадая, близо до Дамаск, обсадени от режима. През 2017 г. президентът Асад каза пред \"Франс прес\", че тези изселвания са \"задължителни\", но временни. Жителите на тези местности обаче не обмислят да се завръщат у дома. Абас Абас, 36-годишен, е избягал от Кафрая в Сайеда Зейнаб, квартал близо до Дамаск със шиитска светиня. \"Тук най-малкото не се страхувам, че ще ме отвлекат\", казва той. В миналото шиитското население на Кафрая се смесваше с тези от други селища. \"След осем години война обаче нещата са различни\", обяснява звукоинженерът. В Северозапада офанзивата на Турция в началото на януари разстрои етнодемографските граници: 137 000 жители на анклава Африн, с кюрдско мнозинство, избягаха към зони, контролирани от режима или от автономната кюрдска администрация в Североизтока. Някои от техните къщи приютяват вече други изселници, особено откакто около 35 000 жители на бившия бунтовнически бастион в Източна Гута, близо до Дамаск, се настаниха в Африн. Кюрдите обвиняват Турция, че иска да промени етническия състав. Анализатори потвърждават, че Анкара цели да настани в зоната под свой контрол 3.5-те милиона сирийски бежанци, живеещи в Турция. Сирийската опозиция обвинява на свой ред кюрдите, че са изгонили арабите от градовете под техен контрол. При липсата на преходно правосъдие и поемане на вина, и от едната, и от другата страна, има риск ситуацията да се утежни, предупреждава Диана Земан от неправителствената организация \"Амнести интернешънъл\". \"Общностите ще се затворят още повече в себе си\". /БТА", "date": "2018.05.31", "title": "Войната прекрои демографския облик на Сирия"}
{"url": "https://www.dnevnik.bg/bulgaria/2018/05/31/3186810_daren_softuer_shte_zashtitava_lichnite_danni_v/", "text": "Държавната агенция \"Електронно управление\" (ДАЕУ) ще представи днес софтуер, който ще предпазва от злоупотребата с лични данни чрез съвременни криптографски технологии, включително блокчейн. Продуктът, който е с неограничен лиценз, е дарен на агенцията от софтуерния инженер и изпълнителен директор на компанията LogSentinel Божидар Божанов. Блокчейн технологията дава гаранция, че никой не е подменял информация, включително тази за достъпа до лични данни, обясни Божанов пред \"Дневник\". Софтуерът се свързва със системата за междурегистров обмен RegiX и ще гарантира, че за всеки опит за прочитане на данни ще остане следа, която не може да бъде изтрита, без това да стане известно. Досега източването на лични данни от недобронамерен служител или чрез хакерска атака можеше да остане незабелязано. \"С нашето решение следата за всеки достъп ще има и правна стойност тъй като е подпечатана с електронен времеви печат\", каза Божанов. \"Защо не?\" - така той отговори на въпроса защо е направил дарението. \"Работихме със съдружника ми Антон Герунов две години по темата за електронното управление и продължаваме да искаме да помагаме нещата да се случват по-сигурно и по-качествено\", каза Божанов, който беше съветник по електронното управление на вицепремиера Румяна Бъчварова в предишния кабинет на Бойко Борисов. Идеята е вдъхновена от примера на естонска компания, която дарява на държавата решение за защита на здравните записи на гражданите в държавни регистри. Стойността на дарението на софтуерната фирма възлиза на 12 500 евро за първата година и 10 хил. евро за всяка следваща година, които се спестяват от бюджета. Предвидено е и безплатно обучение на служители на Държавната агенция \"Електронно управление\" за работа с продукта. Софтуерното решение може да бъде използвано от всички администрации в зависимост от тяхната готовност.", "date": "2018.05.31", "title": "Дарен софтуер ще защитава личните данни в държавната администрация"}
{"url": "https://www.dnevnik.bg/sviat/2018/05/31/3187344_vot_na_nedoverie_dnes_i_utre_moje_da_svali_rahoi_ot/", "text": "Ниският рейтинг на управляващите в Мадрид,  скандал с плагиатство  и най-вече присъдата по най-мащабната корупционна афера от десетилетия може да сложат край на правителството на Мариано Рахой  с вота на недоверие , дебатите за който започват днес в 10 ч. българско време. Процедурата бе задействана от Педро Санчес, лидера на най-голямата опозиционна сила, социалистическата партия PSOE, след първите присъди по случая \"Гюртел\",  свързан с \"черни каси\" , ползвани от Народната партия за финансиране на предизборни кампании. Източник на в. \"Ел паис\" в редиците на социалистите уточнява, че успехът на вота далеч не е сигурен за самата партия. На теория четвъртата най-голяма партия \"Граждани\", която нови избори биха превърнали във втора политическа сила в страната (първа според други проучвания), би подкрепила вота. \"Граждани\" постави ултиматум на Рахой миналата седмица, като поиска от него  да свика нови избори  и заплаши, че в противен случай ще гласува \"против\" него. Премиерът обаче отказа да се съобрази с условието. Сега испанските депутати ще трябва да решат дали \"Мариано Рахой може да остане глава на правителството\". Решаващи ще бъдат 176 гласа, но със своите 84 места в парламента PSOE ще има нужда от подкрепата и на \"Граждани\", и на лявата \"Подемос\" и малки националистически партии. Това важи и за Рахой, чието парламентарно мнозинство се крепи на \"Граждани\" и на множество регионални организации - например на баските, каталунските и канарските националисти. Някои от тях вече дадоха сигнал, че са готови да застанат зад Санчес. Рахой смята, че в момент, когато икономическата стабилност е възстановена, от вота няма смисъл, нито пък той би трябвало да свиква избори. Заради подхода на социалистите към властта той дори ги нарече \"Торкемадовци\", по името на известния Велик инквизитор от 15 в. Томас де Торквемада. За свалянето на Рахой обаче обещаха да работят и \"Граждани\", и други партии, които работят по алтернативен вот на недоверие, ако този се провали. Междувременно испанският в. \"Ел конфиденсиал\" написа, че Рахой разглежда и крайния вариант, при който подава оставка, ако баските националисти PNV (сложили край на  кризата с бюджета на Испания  по-рано тази пролет) и \"Граждани\" решат да не го подкрепят.", "date": "2018.05.31", "title": "Вот на недоверие днес и утре може да свали Рахой от власт"}
{"url": "https://www.dnevnik.bg/video/2018/05/31/3182988_za_ljubovta_kum_retro_avtomobilite_video/", "text": "Любомир Николов се занимава с реставрация и възстановяване на автомобили от 2006 г.. Преди 4 месеца решава да сбъдне едно свое желание и отваря гараж за реставрация на автомобили  Кола-бал-сватба.КОМ . В неговата колекция има коли от всяко десетилетие на миналия век. Намира автомобилите чрез сайтове, приятели, познати. Среща трудности с част от детайлите. Вече не се произвеждат или са изчерпани като количества в Германия, Австрия, Италия, Македония. Ако пък не намери частите, ги изработва с помощта на майстори в България. Скоро специално за клиент е купил автомобил заради стъклата на кола, защото оригинални не могат да се намерят вече. Някои хора използват страстта си към реставрацията на ретро автомобили за бизнес, други за хоби. Любомир Николов се надява да удовлетвори желанията на клиентите си с качеството и любовта, която дава към колите.", "date": "2018.05.31", "title": "За любовта към ретро автомобилите (видео)"}
{"url": "https://www.dnevnik.bg/evropa/2018/05/31/3184875_razdeliai_i_vladei_kak_brjuksel_opitva_da_opitomi/", "text": "Брюксел има нова стратегия за справяне с твърдоглавите централноевропейски столици - \"разделяй и владей\", пише авторитетното издание \"Политико\". Според него Европейската комисия работи задкулисно, за да всее раздор между Унгария и Полша, с които  води битка за спазването на демократичните норми , и останалата част от Вишеградската четворка (Словакия и Чехия). Дипломати и официални лица от региона твърдят, че комисията използва  силата на портфейла  си  в преговорите за бюджета на ЕС , за да предизвика разделение сред четирите страни. Ако бъде успешна, тази тактика може да изолира още повече Унгария и Полша. На фона на очакваните  значителни съкращения  на финансирането за развитие за страните от Централна Европа в следващия седемгодишен бюджет на съюза Брюксел бе ясен към лидерите в Прага и Братислава, че не е в техен интерес да се съюзяват с де факто лидера на Полша Ярослав Качински и унгарския премиер Виктор Орбан. След присъединяването на държавите от Вишеградската група към ЕС през 2004 г. отделните им интереси започнаха да стават все по-различни, което прави по-лесна задачата на Брюксел да ги изправи една срещу друга. Тези различия бяха видими по време на скорошната годишна среща на регионални лидери, организирана от словашкия институт Globsec в Братислава. На нея полският външен министър Яцек Чапутович предупреди, че отстъпването на твърде много правомощия на еврокомисията и приемането на предложения за по-засилена интеграция в ЕС като тези на френския президент Еманюел Макрон ще \"наложат волята на елитите на хората\". Други от региона обаче бяха по-предпазливи в защитата на алтернативата – \"междуправителствен\" подход за взимането на решения в ЕС, който те се опасяват, че ще даде на големите страни като Германия и Франция още повече влияние. \"Би било много лошо, ако станем свидетели на процес, превръщащ Европа от общностно ръководена в междуправителствена\", коментира Иван Корчок, словашки държавен секретар по европейските въпроси. По думите му подобен подход би разкрил \"разликата в тежестта\" между големите и малките държави. Връзката с миграцията Основният въпрос, който продължава да свързва страните от Вишеградската група, е миграцията. Всички те са против квотите и другите предложения, които биха ги задължили да приемат значителен брой бежанци. Но тук те са подкрепени и от няколко други държави членки, които не са съгласни с усилията на еврокомисията да постигне компромис за реформа на сегашната система. По-належащото притеснение за комисията обаче е позицията на членовете на Вишеградската група за предложението за \"върховенство на закона\",  което ще позволи на Брюксел  да спира евросредства за държавите, за които се смята, че не спазват демократичните стандарти на ЕС. Предложението последва решението на еврокомисията през декември да се опита да санкционира Полша за спорната съдебна реформа, която според критици подкопава независимостта на правосъдието и конституцията. Според  чл. 7  от Договора за ЕС, задействан от комисията,  Полша може да загуби правото си на глас в ЕС . Подобно решение обаче все пак е малко вероятно, защото изисква единодушното съгласие на всички държави членки, а Унгария заяви, че ще наложи вето. Орбан спечели трети пореден мандат на изборите през април, противопоставяйки се на намесата на ЕС. Според някои наблюдатели в Брюксел обаче  кампанията на Орбан  за \"нелиберална демокрация\" не е нищо повече от блъфиране, и той може да изтъргува ветото си за по-добри условия от ЕС за бюджета. Унгария разчита на еврофондовете за повече от 55% от публичните инвестиции – пари, без които Орбан не може. В същото време официални лица в Словакия и Чехия ясно дадоха да се разбере, че не искат да жертват собствените си интереси, за да защитят Полша и Унгария по въпроса за върховенството на закона. Еврофинансирането представлява 55% от публичните инвестиции в Словакия и 43% в Чехия и те също са обезпокоени за позицията си в ЕС. Братислава и Прага са изправени пред свои собствени предизвикателства, свързани с популизма и корупцията, но политическите им интереси повече се доближават до тези на Германия и Австрия, с които икономиките им вече са тясно обвързани, отколкото до тези на бившите им съседи от Варшавския договор. Това важи с особена сила за Словакия, която единствена от региона е членка на еврозоната. Ако тенденцията за икономиките на двете страни продължи в същата посока, е възможно и двете да се присъединят към редиците на нетните платци по време на следващия бюджетен цикъл на ЕС. И все пак решението на комисията да играе твърдо с региона може да има обратен ефект, особено ако популистите успеят да представят действията на Брюксел като част от по-широка стратегия за налагане на волята му над региона. Именно това се случи по въпроса с мигрантите. Неуспехът на комисията да се поучи от грешката си разкрива един по-фундаментален въпрос, коментира Милан Нич, старши сътрудник в германския Съвет за външни отношения, който изучава региона: \"Те не разбират източноевропейците.\"", "date": "2018.05.31", "title": "Разделяй и владей: как Брюксел опитва да опитоми Централна Европа"}
{"url": "https://www.dnevnik.bg/sport/2018/05/31/3187444_nadprevarata_za_domakinstvo_na_svetovnoto_prez_2026_g/", "text": "Обединената кандидатура на Северна Америка и самостоятелната на Мароко навлизат в последните две седмици от борбата за домакинство на световното първенство по футбол през 2026 г. Домакинът на първия в историята мондиал с 48 отбора ще бъдат избран на 13 юни. Дотогава за двата кандидата предстоят ключови дни, в които да опитат да наберат достатъчно подкрепа. Право на глас ще имат 206 от общо 211 страни, които членуват във ФИФА. Мароко, САЩ, Канада и Мексико няма да гласуват като кандидати за домакинство, а  Гватемала е изключена от световната футболна федерация за неопределено време . Откакто окончателно станаха ясни претендентите за организирането на световното през 2026 г., всеки един от тях беше сочен за фаворит в даден момент. Първоначалното обединената кандидатура на САЩ, Канада и Мексико беше считана за сигурен победител. След това противоречивите действия на Доналд Тръмп изведоха Мароко с едни гърди напред. Сега трите северноамерикански страни отново са в ролята на фаворит. Мароко обаче продължава да бъде сериозен конкурент въпреки явните пропуски в своята кандидатура и се очаква да отправи голямо предизвикателство. Основното, на което Мароко разчита, е подкрепата от другите страни от своя континент. От 211-те членки на ФИФА цели 54 са от Африка. В последните дни обаче това, което се смяташе за солиден блок зад Мароко, не изглежда толкова сигурно. Либерия обяви, че ще гласува за обединената американска кандидатура. В същото време правителството на Южна Африка предупреди местната футболна федерация да не гласува за Мароко, тъй като двете страни са в обтегнати отношения. Мароко изпрати в Йоханесбург председателя на комисията по кандидатурата Хишам ел Амрани, за да се срещне с президенти на регионалните федерации. Американците, чиято кандидатура е водена от бившия търговски директор на ФИФА Джон Браун, ще направи това този уикенд. От жизненоважно значение ще бъде докладът на ФИФА за оценката на двете оферти, който се очаква да бъде публикуван в близките дни. През април световната централа изпрати инспектори в Мексико сити, Атланта, Торонто и Ню Йорк, а след това направи същото в четири града от мароканската кандидатура. Предишните инспекции се разглеждаха като символични. Новите правила за офериране обаче позволяват на екипа, който оценява офертите, да дисквалифицира даден кандидат още преди да се стигне до гласуването от членовете на ФИФА. Основната причина за това е, че финалите през 2026 г. ще са с 48 отбора, което ще е голям тест за капацитета на страната домакин. Това е една от най-силните точки в съвместната северноамериканска кандидатура. Нейната заявка е с 23 града, от които ще бъдат отсети 16. Северноамериканците обещаха на ФИФА да постигне нови рекорди за приходи и посещаемост. Беше изчислено, че евентуално провеждане на шампионата в САЩ, Канада и Мексико ще генерира печалба между 11 и 14 милиарда долара. ФИФА опитва да си върне финансовата мощ, която беше отслабена след големия корупционен скандал през 2015 г. Световната футболна централа обяви, че очаква загуби от близо 400 милиона долара за финансовата 2017 г. Освен това президентът Джани Инфантино иска да увеличи средствата за федерациите, които членуват във ФИФА, тъй като догодина предстоят президентски избори. Неговата победа в изборите след наказанието на Сеп Блатер беше свързана с обещание да финансира с близо 1 милиард долара всяка от членките на световната централа. За Мароко големият проблем е инфраструктурата. Докато американската кандидатура ще разчита почти изцяло на вече готови обекти, африканската се нуждае от доста инвестиции в стадиони, транспортна система, хотелска база и др. Кандидатурата на Мароко включва 14 стадиона в 12 града, а страната обяви проектобюжет от близо 16 милиарда долара. Близо 3 милиарда долара се планира да бъдат похарчени в изграждането и реконструкцията на спортните съоръжения. Още 9.6 милиарда трябва да бъдат инвестирани за здравеопазване и транспортна система, а други 3.2 милиарда ще отидат за разширяването на капацитета на хотелската база. Мароко се включва за пети път в надпреварата за домакинство  след неуспешните опити за световните през 1994, 1998, 2006 и 2010 г. В три от тях страната беше близо до победата, но остана на втора позиция зад САЩ (1994 г.), Франция (1998 г.) и Южна Африка (2010 г.). Това, на което много разчита кандидатурата на Мароко, са голямата страст към футбола в страната и нейната фен култура, близостта с Европа и сравнително компактния размер в сравнение с големите разстояния, които ще трябва да се изминават в Северна Америка, както и климатът и емоционалното желание за втори африкански мондиал след успешно проведения в Южна Африка през 2010 г.", "date": "2018.05.31", "title": "Надпреварата за домакинство на световното през 2026 г. навлиза във финалната си фаза"}
{"url": "https://www.dnevnik.bg/tehnologii/2018/05/31/3187449_fainenshul_taims_shte_otkrie_ofis_v_sofiia_naesen/", "text": "Файненшъл таймс\" (Financial Times) ще открие свой офис в София през есента, съобщава  capital.bg. В него ще работи основният технологичен екип на FT Core, който поддържа платформите и системите, които изграждат сайта на компанията, като дигиталните системи за абонамент, разпространението на печатни издания и публикуването на съдържание, съобщиха от Xoomworks, които са партньори на компанията. Освен тях FT Core работи и по платформата за данни, която дава информацията за клиентите. Медийната група е избрала София заради удобното местоположение, лесния достъп до офиса в Лондон и технологичната работна ръка в страната, която би помогнала на екипа да се развива и расте. Компанията ще отвори 100 нови работни места през следващата година. Тя търси софтуерни инженери, бизнес анализатори и екипи за управление на проекти и продукти.", "date": "2018.05.31", "title": "\"Файненшъл таймс\" ще открие офис в София наесен"}
{"url": "https://www.dnevnik.bg/analizi/2018/05/31/3185914_avstriiska_istoriia_za_energiiata_na_protestnoto/", "text": "Планирана в края на шестдесетте години, атомната електроцентрала в  Цвентендорф, днес музей , е подкрепена в началото на седемдесетте години от канцлера на Австрия, социалдемократът Бруно Крайски. През 1978 г. строителството й е завършено. През 1977 г. обаче започват граждански протести срещу нейното пускане в експлоатация. В началото броят на протестиращите е незначителен, но през 1978 г. Майки организират гладна стачка пред президентството във Виена в знак на протест срещу пробното пускане на централата. Променя своето отношение към нея и самият канцлер Крайски. Под натиска на общественото мнение и масовите демонстрации през 1978 г. той одобрява искането на протестиращите за провеждането на референдум. Резултатите от него показват, че над половината от гласувалите австрийски граждани отхвърлят пускането на атомната електроцентрала. е приет закон, според който атомна електроцентрала може да се строи само след всенародно допитване. След аварията в Чернобил през 1986 г. ограниченията се засилват и водят до конституционни промени, според които на практика в Република Австрия се забранява изграждането на атомни електроцентрали. Гражданските инициативи против атомната електроцентрала спомагат и за консолидирането на политическото движение на Зелените в страната. Неговата първа председателка, която е сред инициаторите и активистите на протестите срещу АЕЦ \"Цвентендорф\", Фреда Майснер–Блау (1927-2015) говори за силата на гражданския протест и волята за победа, за вълненията и страховете, породени от обвиненията срещу протестиращите, за смелостта да се надмогнат негативните нагласи и да се спечели общественото мнение:  Самият канцлер Крайски, хитра лисица, който в началото беше против референдума, започна да го подкрепя, защото усети, че няма да прокара атомната си програма в парламента с мнозинство от две трети. ...И така мнозинството от австрийците на 5 ноември 1978 г. каза \"не\" на пускането на атомната електроцентрала \"Цвентендорф\", а Крайски спечели следващите избори с абсолютно мнозинство. Тогава всички усетихме какво може да постигне извънпарламентарното протестно движение.\" ", "date": "2018.05.31", "title": "Австрийска история за енергията на протестното движение"}
{"url": "https://www.dnevnik.bg/bulgaria/2018/05/31/3187455_do_36_gradusa_ni_ochakvat_prez_juni/", "text": "Най-високите температури през юни ще бъдат между 31 и 36 градуса, а най-ниските - между 10 и 15 градуса, съобщи Красимир Стоев от Националния институт по метеорология и хидрология при БАН, цитиран от БТА. През започващия месец се очаква средната месечна температура да бъде около и над нормата, която за по-голямата част от страната е между 20 и 22 градуса, по долината на река Струма - около 23 градуса, за високите полета - между 17 и 19 градуса, а за планините - между 3 и 12 градуса. Ще се запази тенденцията за неравномерно разпределение на валежите. В западната половина от страната месечната сума на валежите ще бъде около нормата, а в източната - валежите ще са на по-малко места и ще са по-малко като количества. Климатичната норма на валежите в равнините е между 50 и 70 литра на квадратен метър, по Черноморието и долината на река Струма - между 30 и 50 литра на квадратен метър, а в планинските райони - от 70 до 130 литра на квадратен метър. Юни ще започне с топло време и с максимални температури между 29 и 34 градуса. Ще бъде предимно слънчево, в следобедните часове - с временни увеличения на облачността, но само на отделни места ще превали краткотраен дъжд с гръмотевици. През следващите дни до края на първото десетдневие въздушната маса ще е неустойчива и в часовете следобед и преди полунощ ще се развива купеста и купесто-дъждовна облачност. На много места ще има краткотрайни валежи, гръмотевична дейност и градушки. В отделни дни се очакват интензивни валежи. Повече слънчеви часове ще има преди пладне и над Източна България, където и преваляванията ще бъдат на по-малко места. През второто десетдневие на юни температурите ще се задържат около нормалните за периода. През повечето дни ще се задържи неустойчиво време, с условия за чести следобедни превалявания и гръмотевична дейност. Слънчеви часове ще има преди пладне. През третото десетдневие на юни температурите относително ще се повишат. Ще настъпи стабилизиране на атмосферата, превалявания и гръмотевици ще има на по-малко места, с най-голяма вероятност - около 22 и 24 юни. Началото на астрономическото лято у нас настъпва на 21 юни в 13 часа и 7 минути.", "date": "2018.05.31", "title": "Температури до 36 градуса се очакват през юни"}
{"url": "https://www.dnevnik.bg/biznes/2018/05/31/3187456_energiinata_komisiia_shte_obsudi_doklada_za_aec_belene/", "text": "Засега имаме заявени три намерения за инвестиционни намерения за проекта АЕЦ \"Белене\" – на китайската компания CNNC, на \"Фраматом\" и на руската \"Росатом\". Това е достатъчна предпоставка да възложим на министъра на енергетиката да провежда преговори. Това заяви пред БНР зам.-председателят на парламентарната комисия по енергетика Валентин Николов. На днешното заседание на комисията ще бъде обсъден приетия от Министерския съвет доклад за АЕЦ \"Белене\" с варианти какво да е бъдещето на централата - да не се прави нищо, оборудването да се продаде или да се търси стратегически инвеститор с условието да не се дава държавна гаранция и да не се поема ангажимент за изкупуване на тока. Николов уточни, че руската страна е желан инвеститор в проекта, тъй като технологията е на \"Росатом\". По повод на вчерашната среща между премиера Бойко Борисов и президента на Русия Владимир Путин и обсъждането на проекта \"Турски поток\" Николов поясни, че \"\"Булгартрансгаз\" не прави само реверсивна връзка с Турция, но и увеличава капацитета със съвсем нова инфраструктура, която в началото на другата година ще може да бъде използвана. \"Тази тръба освен за руски газ, може да бъде използвана и за азербайджански газ\", каза той.", "date": "2018.05.31", "title": "Енергийната комисия ще обсъди доклада за АЕЦ \"Белене\""}
{"url": "https://www.dnevnik.bg/sport/2018/05/31/3187443_grigor_dimitrov_turpenieto_i_fizicheskata_podgotovka/", "text": "Григор Димитров посочи търпеливата игра и добрата физическа подготовка като главните причини за  драматичната победа срещу Джаред Доналдсън във втория кръг на \"Ролан Гарос\". Двамата направиха много здрава и оспорвана битка, която продължи 4 часа и 20 минути. Българският тенисист изоставаше с 1:2 сета, но направи обрат и спечели с 6:7 (2), 6:4, 4:6, 6:4, 10:8. В края на двубоя младият американец не издържа физически, а шампионът от финалите на АТП остана свеж до последната точка. Първото нещо, което световният №5 направи след спечелването на мача, беше да целуне своите крака.  \"С моя фитнес треньор - Себастиан Дюран, винаги правим някои специални неща, когато тренираме на клей. Този жест определено беше за него. Той е с мен от доста време, преминали сме през много възходи и спадове, свършили сме толкова работа заедно. Целунах краката си, защото бяха свежи след близо четири часа и половина игра. Бях готов да играя още два часа, ако се наложи. Това може би беше посланието\", каза Димитров след двубоя. Българинът определи срещата с Доналдсън като \"страхотна битка\". \"Той определено знаеше какво прави, което не ме изненада. Трябваше да бъда доста търпелив. Познавам играта му, въпреки че никога не сме играли досега. Да поддържаш такава игра на клей в продължение на толкова дълго време определено не е лесно\", каза още Димитров. Той сподели, че през цялото време не е спирал да вярва в себе си и в тялото си. \"Беше доста физически мач. Не играх най-добрия си тенис, но успях да спечеля и това е всичко, което има значение. Как съм го постигнал не ми пука особено.\" \"Знаех, че ще му е трудно да поддържа това ниво през цялото време. Бях търпелив, въпреки че допуснах доста непредизвикани грешки в моменти, в които не трябваше. Сервисът ми също не беше толкова добър, но съм щастлив от победата. Към края имаше точки, в които можех да натисна повече и да приключа мача по-бързо. Но колкото време е необходимо - толкова\", допълни Димитров. \"Когато играеш три от пета сета, винаги има една леко разконцентрация, която трябва просто да подобря. Мачът беше добър като цяло. Направих доста грешки, които не трябваше, но това е. Борбата днес ми беше може би най-силното нещо. Останах себе си, не се ядосвах излишно. Дори когато някои от ударите не ми вървяха, продължавах да си играя моята игра. Това е една добра стъпка напред\", каза още българският тенисист. Следващият съперник на Димитров е опитният испанец Фернандо Вердаско. Българинът заяви, че първите десет часа след мача с Доналдсън ще бъдат жизненоважни за доброто възстановяване. Той изрази увереност, че ще се подготви добре и ще успее да покаже по-качествен тенис, отколкото в първите си два двубоя в Париж.", "date": "2018.05.31", "title": "Григор Димитров: Търпението и физическата подготовка бяха решаващи"}
{"url": "https://www.dnevnik.bg/evropa/2018/05/31/3187451_uolstriit_djurnul_sasht_moje_oshte_dnes_da_obiaviat/", "text": "САЩ скоро ще обявят планове за налагане на мита върху стоманата и алуминия от Европейския съюз, може би още днес, пише в. \"Уолстрийт джърнъл\", цитиран от \"Ройтерс\" и \"Франс прес\". Утре изтича крайният срок за  временните изключения , направени от САЩ за планираните обмитявания на вносна стомана и алуминий. Вестникът се позовава на запознати с темата източници, според които администрацията на Тръмп е готова да остави крайния срок за изключението за ЕС да изтече. Според източниците все още е възможно да се постигне споразумение в последния момент, но е малко вероятно. На 23 март президентът Доналд Тръмп  обяви 25 процента мито  върху вносната стомана и 10 процента върху вносния алуминий, но направи временни изключения за ЕС, Канада, Мексико, Бразилия, Австралия и Аржентина. ЕС настоява изключението за него да стане постоянно, но във вторник европейският комисар за търговията Сесилия Малмстрьом заяви, че това е слабо вероятно, и каза, че в най-добрия случай очаква американците да наложат някакви квоти на ЕС.", "date": "2018.05.31", "title": "\"Уолстрийт джърнъл\": САЩ може още днес да обявят мита за стоманата и алуминия от ЕС"}
{"url": "https://www.dnevnik.bg/sport/2018/05/31/3187460_ruskite_futbolisti_dopusnaha_poredna_zaguba_v/", "text": "Руският национален отбор допусна трета поредна загуба в контролите преди световното първенство по футбол. \"Сборная\" отстъпи с 0:1 при гостуването си на Австрия и остава без победа в официален мач от октомври миналата година. Полузащитникът на \"Шалке\" Алесандро Шьопф отбеляза единствения гол на стадион \"Тиволи Ной\" в Инсбрук. Той се разписа в 28-ата минута след отлична асистенция на Марко Арнаутович. Нападателят на \"Уест хем\" се измъкна по дясното крило, нахлу в наказателното поле, задържа между трима защитници и подаде към влизащия на скорост Шьопф, който с чудесен удар с десния крак насочи топката под гредата. Австрия беше по-добрият отбор през цялата среща и имаше още възможности за отбелязване. Русия пък не показва нищо впечатляващо в атака, а вратарят Игор Акинфеев беше играчът на вечерта в състава на \"сборная\". За домакина на световното първенство това е трета загуба от три мача през 2018 г. В края на март тимът, воден от Станислав Черчесов, допусна домакински поражения срещу два от фаворитите за световната титла - Бразилия (1:3) и Франция (0:3). Русия завърши и 2017 г. с три поредни мача без победа след равенства с Иран (1:1) и Испания (3:3) и загуба от Аржентина (0:1). Последната победа на \"сборная\" беше срещу Южна Корея (4:2) на 7 октомври. Руските футболисти ще имат още една проверка преди началото на световното - срещу Турция в Москва на 5 юни. На 14 юни домакините откриват мондиала с двубой срещу Саудитска Арабия (14 юни), а другите им два мача в груповата фаза са с Египет (19 юни) и Уругвай (25 юни).", "date": "2018.05.31", "title": "Руските футболисти допуснаха поредна загуба в контролите преди световното"}
{"url": "https://www.dnevnik.bg/bulgaria/2018/05/29/3183813_kakvi_suveti_za_reforma_sreshtu_33_hiliadi_leva_dadoha/", "text": "Преструктуриране и по-категорично приложение на принципа на децентрализация. Това са част от препоръките в доклад на колектив от УНСС, който анализира системата на управление на ведомството. Докладът трябва да стане основа за изискванията към  външен анализатор, който да предложи как да бъде реформирано МВР. Все още министерството не е обявило обществена поръчка, с която да избере фирма, която да направи функционален и структурен анализ на ведомството. От отговор до \"Дневник\" обаче се разбира, че договорът за първоначалния анализ, направен от учени от УНСС, е бил за 33 580 лв. Той е бил сключен на 23 ноември 2017 г. с предмет \"Усъвършенстване на модела на управление на МВР (дейности и структури)\". Фирмата, която го е изпълнила, е била \"Ендевер консулт\" ООД, като дружеството се представлява от Нончо Иванов Димитров - управител. Той преподава в УНСС в катедра \"Национална и регионална сигурност\" като е главен асистент и доктор. Договорът е изпълнен от екип експерти, подбран от дружеството изпълнител, се казва в отговора на МВР до \"Дневник\". Това са били двама доктори по \"Икономика и управление (Икономика на отбраната и сигурността)\"; един докторант по \"Икономика и управление (Икономика на отбраната и сигурността)\" и двама докторанти по \"Социално управление (специалисти по управление на кризи и управление на комуникациите). Какви са препоръките на учените В съдържанието на договора е била включена клауза, с която изпълнителят се задължава да предостави доклад за изпълнението му. Съгласно представения доклад са отправени няколко препоръки за подобряване на модела на управление на МВР като: - да се прилага по-категорично принципът на децентрализация, който е застъпен достатъчно към настоящия момент: целта е да се подсигурят правомощията и да се повишат отговорностите на ръководителите на структурите по чл. 37, ал. 1 от ЗМВР (главните и областните дирекции; СОБТ; дирекции \"Вътрешна сигурност\", \"Миграция\", \"Международно оперативно сътрудничество\"; дирекциите от общата и специализираната администрация; Академията на МВР и Медицинския институт на ведомството и научноизследователските и научноприложните институти - бел.ред.), които се явяват същевременно и второстепенни разпоредители с бюджетни средства; - да се усъвършенстват механизмите за програмно бюджетно управление, в това число да се решат някои проблеми на планирането и структурата на бюджета на МВР; - да се извърши вътрешно преструктуриране по модела, приложен към доклада, предложен от изпълнителя на договора. МВР обаче не предостави доклада на фирмата изпълнител, за да се види предлаганият модел за преструктуриране на ведомството; - да се въведат ускорено управленски информационни системи за подобряване на координацията и контрола на управлението. Коя е фирмата На сайта на агенцията за търгове няма информация за обявена поръчка, след която да е сключен договор с \"Ендевер консулт\" ООД, и не може да се види дали е имало други кандидати. Вероятната причина за това е, че договорът е сключен на основата на пряко договаряне по Закона за обществените поръчки. По името на фирмата на сайта на Агенцията за обществени поръчки не излиза дружеството да е било изпълнител на някакви търгове. Дружеството няма сайт. Предметът на дейност, видимо от Търговския регистър, е консултантска и търговска дейност и др. Капиталът му е 5 хил. лв. Представителят на дружеството Нончо Димитров е анализирал пред медии усвояваемостта от България на европроекти. В началото на годината например пред БНР е заявил, че има опасност страната да не може да усвои половината от европарите от сегашния програмен период. \"Този програмен период е провален заради това, че много се бави отварянето на определените грантове, почти не сме усвоили средствата. Почти до 2016 г. нямаше адекватно отворена програма. Усвояването на евросредства е под 10%, в момента почти не е мръднало - не повече от 15%, реалното усвояване, а сме на края на програмния период вече. 2019 г. влизаме в одит, което означава, че ние за 2018 г. трябва да усвоим пари като за целия програмен период, което е много трудно и почти невъзможно\", коментира през януари пред националното радио Димитров. \"Дневник\" се обърна към Димитров с въпроси по изготвения от него и колегите му анализ. Той обясни, че друг път той и екипа му не са изготвяли анализи за МВР. Сегашният е изработен на база анкетно допитване към всичките 68 ръководители на структури в МВР. \"Дълбочинни интервюта на извадка от тях, която е направена според дисперсията на отговорите. Интервюта с четирима директори на Главните дирекции в МВР, главния секретар и административния секретар. Интервюта с персонал на различни изпълнителски длъжности и различни категории. Направена е и съпоставка между регламентираните в нормативната база управленски функции, права и задължения и реалната практика и са идентифицирани потенциални области на промяна в посока на усъвършенстване на управлението\", обясни Димитров. По думите му екипът, работил по анализа, е имал пълно съдействие от упълномощените за контакт хора във вътрешното ведомство. \"На основата на нашите изводи и препоръки, ръководството на МВР може да предприеме конкретни стъпки за промяна в планирането, управлението на човешките ресурси, комуникациите и т.н. След това биха могли да направят детайлен анализ на променените работни процеси и да пренастроят цялата структура, и да я оптимизират. Но това не е наш ангажимент\", поясни още преподавателят. Той допълни, че фирмата му е консултантска и работи по различни консултантски проекти. Няма специален интерес към МВР, а по-скоро професионален. \"Подадохме оферта за изпълнение на анализа, заради опита, който имат членовете на консултантския екип в сферата на управлението, сигурността и отбраната\", заяви Димитров. Добър и обективен доклад, препоръките са отделен въпрос \"Доста добър доклад, доста обективен\". Това заяви шефът на най-големия полицейски синдикат - Синдикална федерация на служителите в МВР (СФСМВР) Валентин Попов, потърсен от \"Дневник\" за коментар. По думите му докладът на \"Ендевер консулт\" ООД открива някои доста слаби места на системата. \"Препоръките са малко по-отделен въпрос. Това, което те правят като изводи е на базата на предпоставката, че ще се работи на базата на сега действащия закон - само с изменение на правилника на устройството и дейността на министерството. Синдикатът е на мнение, че по-скоро е нужен нов закон\", коментира Попов. Полицейските синдикати са съгласни с констатациите в доклада, че съществува сериозно разминаване по отношение на централизация и децентрализация на системата; на това, че ръководителите на структури по чл. 37, ал. 1 от Закона за МВР (главните и областните дирекции; СОБТ; дирекции \"Вътрешна сигурност\", \"Миграция\", \"Международно оперативно сътрудничество\"; дирекциите от общата и специализираната администрация; Академията на МВР и Медицинският институт на ведомството и научноизследователските и научноприложните институти - бел.ред.) са с ограничени възможности и правомощия; няма достатъчно централизирано събиране на информация; на практика министърът трябва пряко и оперативно да ръководи много хора - над 18/20 директори са му на пряко подчинение, като по-тежка е ситуацията при главния секретар на МВР, който ръководи пряко над 30 души. \"Това на практика е изключително трудно да се направи ефективно. За оперативно ръководство е нормално да се говори за 8 до 12 човека, но 18, 20, 30 души е страшно много\", обясни Попов. Препоръките в доклада биха свършили някаква работа при така действащия закон, но според него и ръководената от него организация е необходима по-цялостна реформа, която се нуждае от нов закон. \"Предполагам, че при функционално-структурния анализ на министерството, който ще следва този анализ на системата на управление на ведомството, ще излязат на преден план и други неща, които да наложат по-дълбока реформа и в резултат нов закон\", каза още Попов. По думите му този първи анализ е за системата на управление в министерството, което е нивото над директор. Срок за изпълнение До \"края на лятото\" е срокът, който ръководството на МВР е посочило пред полицейските синдикати за резултати от двата анализа. \"Малко е широко като понятие, но нас ни устройва като срок - важното е да е тази година\", коментира още Попов.  В края на март от МВР казаха , че до няколко седмици се очаква обявяването на търг за избор на външен анализатор, който да предложи какви промени да се направят във ведомството. В писмен отговор до депутат вътрешният министър Валентин Радев обясни, че очаква като резултат от дейността на учените от УНСС да бъдат идентифицирани структурни управленски проблеми и след като се запознае с техния анализ, ще обяви търга за избор на външен анализатор. Миналата седмица зам. вътрешният министър Красимир Ципов каза, че трябва да се следи на сайта и не знае точно кога ще бъде обявена поръчката. Видимо от сайта на вътрешното министерство и този на Агенцията за обществени поръчки, все още няма обявен търг. Предишни опити за реформи  През декември 2017 г. се разбра, че тихомълком управляващите  зачеркнаха административната реформа в МВР.  Те премахнаха в Закона за МВР създаването на държавно предприятие \"Център за предоставяне на услуги\". Идеята беше чрез него вътрешното ведомство да се разтовари от неприсъщи му административни дейности - издаване на лични документи, регистрация на превозни средства и други, и да съсредоточи усилията си в борбата с престъпността. То бе една от малкото реформи, които останаха от втория кабинет на Борисов.", "date": "2018.05.31", "title": "Какви съвети за реформа срещу 33 хиляди лева дадоха на МВР учени от УНСС"}
{"url": "https://www.dnevnik.bg/na_put/2018/05/31/3186478_otkus_ot_okolo_afrika_s_kolelo/", "text": "Винаги ми се е искало да пътувам до екзотични места. Един от идолите ми като дете беше Индиана Джоунс с неговите камшици, храмове на обречените и изчезнали кивоти – тези страхотии ме бяха изпълнили с жажда за приключения. Така че на следващия ден си купих атлас на света и започнах да изучавам всяко кътче на планетата в търсене на места, където друг не е дръзнал да стъпи. Не казах на никого за първата стъпка към пътешествието на хиляда левги, за което се говори в онази древна китайска поговорка – и това щеше да се случи, когато му дойдеше времето и имах с какво да подплатя думите си. Така че засега всичко си оставаше между мен, новия ми атлас и онова пулсиращо усещане, което изпълваше съзнанието и тялото ми, докато чаках земята да се отвори или да падне гръм. Отне известно време, защото исках да отида къде ли не. Разлиствайки атласа отново и отново обаче, осъзнах, че непрестанно се връщам все към Африка. На пръв поглед това беше възможно най-лошият избор, тъй като ситуацията в Африка беше дори по-смутна от обикновено. Репортажите бяха преситени от новини за зверските войни в Либерия и Сиера Леоне, убийството на Джонас Савимби в Ангола, конфликта между Етиопия и Еритрея, геноцида в района на Великите африкански езера. Войната в Ирак се задълбочаваше и всичко това предполагаше ефекта на доминото по отношение на религиозния екстремизъм в Северноафриканските страни от Магреб. Сомалия нямаше правителство и, изглежда, изцяло се бе посветила на проточилото се във времето самоунищожение. Убийствата дотолкова бяха зачестили, че бедността, гладът и болестите далеч не бяха начело на списъка с бедствия, въпреки че маларията погубваше повече хора ежедневно, отколкото ХИВ/СПИН. Напълно пренебрегвани бяха усилията на президента Табо Мбеки да пусне в действие творението си – Ново партньорство за развитие на Африка, или НПРА, което прокарваше още от времето си като заместник на Нелсън Мандела. Така че Африка, изглежда, я чакаше още един век на упадък, смърт и непочтеност. Това ли беше наистина първият ми избор? Аз обаче си бях създал доста различна представа за този просторен къс земя и всеки път, щом си помислех за нея, все повече се убеждавах, че приключението ми може да се осъществи в Африка и никъде другаде. Взех окончателно решение една сутрин, както си седях на кухненската маса с третата голяма чаша кафе в ръка, загледан в страница от атласа, която разкриваше контурите на континента в детайли – голям отрязък с оранжев, пустинно-пясъчен нюанс. Седях там, все едно се мъчех да накарам страницата да ми се подчини. Исках да направя нещо велико за Африка и в пределите на Африка, нещо, което друг досега не е опитвал. Исках да дописвам историята. И тогава, като по чудо, пътят пред мен се разкри. Дали беше възможно да обиколя този континент както някогашните мореплаватели са обикаляли Земята, като премина през всяка крайбрежна държава и накрая се върна там, откъдето съм тръгнал? На теория – да. После изникна и следващият въпрос: как да го направя? С лодка или пеша? Нито едното. Мореплаването беше прекалено изтъркано, а ходенето пеша щеше да отнеме твърде много време. Тогава ми просветна: добре, ще пътувам с колело!", "date": "2018.05.31", "title": "Откъс от \"Около Африка с колело\""}
{"url": "https://www.dnevnik.bg/evropa/2018/05/31/3187459_pet_germanski_provincii_iskat_konstitucionna_zashtita/", "text": "Пет германски провинции внесоха в горната камара на федералния парламент искане да се измени конституцията с включване на защита на правата на лесбийските, гейовете, бисексуалните и транссексуалните (ЛГБТ), съобщи Бундесратът в \"Туитър\", предаде ДПА. Пет от 16-те провинции - Берлин, Бранденбург, Бремен, Райнланд-Пфалц и Тюрингия внесоха искането да се измени текстът на член от конституцията, с който се забранява дискриминацията по полов, религиозен, политически и наследствен признак и да се включи забрана на дискриминацията \"заради сексуална и полова идентичност\". Във внесения в Бундесрата документ петте провинции заявяват, че въпреки растящата в Германия толерантност към ЛГБТ хора от тази общност все още се сблъскват със словесни или физически атаки и че изменението на конституцията ще допринесе за защитата им. В тези пет провинции управляват коалиционни правителства с участие на левоцентристката Германска социалдемократическа партия, Зелените, либералната Свободна демократическа партия и крайнолявата партия \"Левите\". Тези партии са заявили ангажимента си в подкрепа на правата на ЛГБТ общността, отбелязва ДПА.", "date": "2018.05.31", "title": "Пет германски провинции искат конституционна защита на правата на сексуалните малцинства"}
{"url": "https://www.dnevnik.bg/evropa/2018/05/31/3187465_ecb_zapochna_delo_sreshtu_latviia_zaradi/", "text": "Европейската централна банка (ЕЦБ) обвини вчера Латвия пред най-висшия европейски съд, че незаконно е отстранила централния си банкер по-рано тази година, предаде \"Ройтерс\", цитирана от БТА. ЕЦБ настоя поне част от правомощията му да бъдат върнати. В безпрецедентен за ЕЦБ случай шефът на латвийската централна банка Илмар Римшевич  бе задържан през февруари  по  обвинения в корупция  и му бе забранено да работи като централен банкер, което пък го лиши от възможност да участва в заседанията на ЕЦБ, включително при взимането на решенията за лихвите. Илмар Римшевич отхвърля обвиненията. При първото изслушване в Съда на Европейския съюз ЕЦБ настоя, че отсъствието на Римшевич поражда риск от подкопаване на репутацията на банката, може да се отрази на нейната независимост, и заплаши да спре процеса на взимане на решения, тъй като една от страните - членки на ЕЦБ, е без вот. Институцията настоя също така, че Римшевич все още формално е член на управителния съвет, тъй като не е осъден за някакво престъпление, а само той може да посочи заместник, но това е невъзможно, тъй като не му се разрешава да работи. ЕЦБ поиска от съда да възстанови неговите правомощия на централен банкер във връзка със задълженията му към ЕЦБ, включително решенията за паричната политика и надзора на банките с евентуални изключения при надзора, свързан с Латвия. По-рано тази година 52-годишният Римшевич бе арестуван по подозрение в корупция. Разследващите смятат, че той е искал и получавал подкупи за най-малко 100 000 евро. Банкерът бе освободен под гаранция. Не му се разрешава да напуска Латвия, достъпът до секретни материали му е отнет, въпреки че няма внесени официални обвинения срещу него, а разследването е в начален етап. Той е внесъл жалба в Съда на ЕС срещу Латвия. Адвокатите на Латвия заявиха, че заместник-управителят на латвийската централна банка Зоя Размуша е изпълняващ длъжността гуверньор и вече е посещавала заседания на ЕЦБ като наблюдател преди задържането на централния банкер, така че не трябва да има проблем. ЕЦБ обаче отхвърли този аргумент, като отбеляза, че националното законодателство не може да се налага над европейското по въпроса за членството в управителния съвет.", "date": "2018.05.31", "title": "ЕЦБ започна дело срещу Латвия заради отстраняването на централния й банкер"}
{"url": "https://www.dnevnik.bg/evropa/2018/05/31/3187467_evroparlamentut_odobri_zasilena_zashtita_sreshtu/", "text": "Европейският съюз може вече да се предпазва по-добре от несправедливо нисък внос и да се бори по-ефективно срещу социалния дъмпинг според одобрения от евродепутатите закон вчера, предаде пресслужбата на Европейския парламент. Този закон има за цел да предпази ЕС от несправедливи практики от държави извън ЕС и да допълни наскоро приетите правила за борбата с дъмпинга от трети страни, които силно се намесват в икономиката му.  Какво е новото - ЕС ще може да налага по-високи тарифи на дъмпингов или субсидиран внос; - разследванията на антидъмпингови дела ще бъдат значително по-кратки; - разходите на промишлеността на ЕС, произтичащи от международните споразумения в областта на труда и околната среда, ще бъдат отразени в изчисляването на митата; - малките и средните предприятия ще получават помощ, за да се справят с процедурата; - всички продукти, пристигащи в ЕС, ще бъдат стриктно контролирани от момента, в който разследването е съобщено, до неговото фактическо начало и ще бъдат регистрирани, за да се избегне складирането. Новият закон влиза в сила, след като бъде официално одобрен от съвета и се публикува в Официалния вестник на Европейския съюз. ЕС в момента актуализира законодателството си за търговска защита от 1995 г., за да се противопостави на нелоялните търговски практики в държави извън ЕС и за да отговори на променящите се потребности на европейските фирми, работници и потребители. Според новия текст ЕС ще може да налага по-високи мита на дъмпингов и субсидиран внос. Законът също така позволява да се прилага по-строго тълкуване на така нареченото  правило за по-ниско мито , според което компетентните власти могат да прилагат по-ниски мита, в случай че това е достатъчно, за да се отстрани вредата от нелоялен внос. Европейските търговски правила за първи път в света ще изискват от партньори извън ЕС да отговарят на международни социални и екологични стандарти. ", "date": "2018.05.31", "title": "Европарламентът одобри засилена защита срещу дъмпинга"}
{"url": "https://www.dnevnik.bg/evropa/2018/05/31/3187474_hamburg_stava_dnes_purviiat_germanski_grad_vuvel/", "text": "Хамбург става днес първият германски град, който ще наложи частична забрана за дизелови автомобили. Мярката е символична, но крие опасност да ускори упадъка на тази технология в разгара на скандала около двигателите със софтуер за манипулиране на данните за отделяните емисии, предаде \"Франс прес\". Пристанищният град блокира отсечки на две улици за по-старите дизелови автомобили и камиони. Натискът върху най-големите германски градове  да подобрят качеството на въздуха  нараства и дизеловите превозни средства са главната цел на германските власти заради емисиите им от азотен оксид. Репутацията на дизеловите коли пострада допълнително през 2015 година заради скандала с автомобилния гигант \"Фолксваген\" (Volkswagen). Компанията призна, че е монтирала софтуер в дизеловите си автомобили, който манипулира показанията за вредните емисии. Всички дизелови превозни средства, които не покриват стандартите за вредни емисии Евро-6, ще бъдат засегнати от забраната в Хамбург. По-малко от една трета от регистрираните в града дизелови превозни средства към началото на годината отговарят на стандарта според Федералната агенция по автомобилен транспорт на Германия. Ще има изключения при въвежданата забрана. Те ще се отнасят до всички линейки, автомобилите на жителите и гостите, боклукчийските коли, а вановете за доставка и такситата ще могат да използват една от засегнатите улици.", "date": "2018.05.31", "title": "Хамбург става днес първият германски град, въвел частична забрана за дизелови коли"}
{"url": "https://www.dnevnik.bg/sviat/2018/05/30/3187305_igrachite_v_libiiskata_kriza_tursiat_izhod_ot_neia/", "text": "Крахът на диктатурата на Муамар Кадафи през 2011 г. превърна Либия в раздробена държава с множество съперничещи сили, обвързани с групировки и политически фракции, вкопчени в ожесточена борба за надмощие в страната. Четири основни действащи лица в кризата се договориха вчера в Париж да положат съвместни усилия с цел парламентарни и президентски избори на 10 декември. Файез Сарадж  Оглавява правителството на националното единство (ПНЕ), признато от международната общност и сформирано въз основа на междулибийското споразумение, подписано в края на 2015 г. под егидата на ООН в мароканския град Схират. Сарадж пое поста през март 2016 г., но до момента не му е гласувано доверие от парламента, заседаващ в източната част на страната и все още враждебно настроен към него. В столицата негова опора са три влиятелни местни милиции, чиято задача е по-специално да гарантират сигурността в Триполи и околностите. ПНЕ и досега не намира единодушна подкрепа в страната, при все че му обещаха вярност редица градове от западните региони. Халед ал Мишри Председател на Държавния съвет (еквивалент на горна камара), заседаващ в столицата Триполи. Този консултативен орган, също формиран в резултат на споразумението от Схират, включва мнозина бивши членове на Генералния национален конгрес (бившия парламент, съставен след изборите през 2012 г.), враждебни спрямо маршал Халифа Хафтар, силния човек в Източна Либия. Мишри, който участваше в парижката среща, бе избран в началото на април начело на съвета и замести Абдеррахман Суели, влиятелен политик от град Мисрата. Новият председател на съвета членува в Партията за справедливост и съзидание на либийските \"Мюсюлмански братя\". Халифа Хафтар  Силният човек в Киренайка, Източна Либия, командващ самопровъзгласената Либийската национална армия (ЛНА). Критиците му го обвиняват в стремеж да установи нова военна диктатура в Либия с подкрепата на чуждестранни сили - Египет, Обединените арабски емирства и Франция. ЛНА контролира обширния либийски изток - от Петролния полумесец до границата с Египет, с изключение на Дерна, където се разпорежда джихадистка милиция, сродна с \"Ал Кайда\". ЛНА присъства и в южните райони, по-специално в град Куфра и в околностите на Себха. В редиците ѝ служат бивши офицери от либийската армия, членове на милиции и бойци без военна подготовка, дошли от съюзнически племена и от салафитски неджихадистки групи. На 7 май маршал Хафтар започна офанзива за \"освобождаване\" на Дерна. Агила Салех Председател на парламента, избран през 2014 г., който скоро бе прокуден в изгнание в източния град Тобрук, след като коалиция от милиции (\"Фаджр Либия\") завзе в Триполи. Дотогавашният парламент - Генералният национален конгрес, заседаващ на запад, оспори неправомерното според него поемане на функциите от новото законодателно събрание и отказа да му отстъпи правомощията. Маршал Хафтар претендира, че легитимността му се опира на този парламент в изгнание.Главата на този парламент Агила Салех, който е бивш съдия, разчита главно на подкрепата на своето племе ал Обейдат, едно от най-могъщите в либийския изток. Други играчи  Аналитици и наблюдатели смятат, че редица други важни играчи в кризата са били изключени или представени на ниско равнище на срещата в Париж. : Този град, който бойкотира разговорите, е събрал най-влиятелните политици и най-силните милиции от либийския запад. Милициите в града, разположен между Триполи и Сирт, са враждебни на маршал Хафтар, но са разделени на привърженици и противници на Генералния национален конгрес. Силите на Мисрата присъстват в Триполи, а също така в Сирт и околностите на града, който освободиха от \"Ислямска държава\" в края на 2017 г. : Силите на Зинтан, които са били поканени на срещата в Париж според Елисейския дворец, бяха прогонени от Триполи през 2014 г. и се оттеглиха в града си, югозападно от столицата. Те не гледат с добро око на ислямистките течения и мнозина от тях нескрито подкрепят маршал Хафтар. Милициите от Зинтан контролират петролните полета в западните региони на страната. : Те са съставени най-вече от милиции от Мисрата и ислямистки бойци, прогонени от източния град Бенгази от силите на маршал Хафтар. : Дошли предимно от градовете Джадо, Налут и Зуара, те контролират по-конкретно двата пропускателни пункта на границата с Тунис - Рас Джедир и Дехиба. Редовно се оплакват, че са маргинализирани от преходните власти. : Те контролират по-специално границите с Южен Алжир и западната част на Нигер. : Те присъстват в Себха и в граничната зона с Нигер, Чад и Судан.", "date": "2018.05.31", "title": "Играчите в либийската криза търсят изход от нея"}
{"url": "https://www.dnevnik.bg/biznes/2018/05/31/3187480_kreditori_nalojiha_zapor_za_20_mln_lv_na_bdj_-/", "text": "Сметки на \"БДЖ - Пътнически превози\" са запорирани след като Софийският градски съд е одобрил частично иск на двама от кредиторите по втория облигационен заем на дружеството, се казва в съобщение на компанията до БТА. Искът е бил за 40 млн. лв., а съдът е разрешил временен запор до половината от сумата. Дружеството уверява, че решението на съда няма да затрудни функционирането на на компанията към настоящия момент, ако в краткосрочен план бъде намерено решение. В \"БДЖ Пътнически превози\" се надяват Министерството на финансите да разреши активиране на държавната помощ, каквато е разрешена от Европейската комисия. Разпродажба на активи няма да се извършва, уверява компанията като по този начин опровергава публикация в \"Офнюз\", че в резултат на запора се подготвя продажбата на 25 мотриси и 1200 вагона. Депутати от БСП настояха в парламента премиерът Бойко Борисов да вземе мерки до края на деня. Необходим е и план за оздравяване на превозвача, заяви народният представител Георги Свиленски. ", "date": "2018.05.31", "title": "Кредитори запорираха 20 млн. лв. на \"БДЖ - Пътнически превози\""}
{"url": "https://www.dnevnik.bg/sport/2018/05/31/3187464_s_blestiashta_igra_na_vrataria_vashington_izravni/", "text": "С изключителна игра на вратаря Брейдън Холтби \"Вашингтон кепитълс\" спечели инфарктна победа с 3:2 срещу \"Вегас голдън найтс\" във втория мач от  финала за купа \"Стенли\". Столичани изравниха резултата в серията и отнеха домакинското предимство на тима от Лас Вегас, който стигна до битката за титлата в дебютния си сезон в Националната хокейна лига (НХЛ). Ларс Елер се отличи с гол и две асистенции, а Холтби направи магическо спасяване две минути преди края, за да удържи аванса на \"Вашингтон\". Капитанът Александър Овечкин и вторият капитан Брукс Орпик отбелязаха другите две попадения за успеха на \"Кепитълс\". \"Това беше невероятно спасяване. Видяхте какви бяха емоциите на скамейката. В момента, в който той направи това спасяване, бях сигурен, че ще спечелим този мач\", заяви старши треньорът на \"Вашингтон\" Бари Троц. \"Вашингтон\" направи обрат в мача, след като Джеймс Нийл откри резултата в полза \"Вегас\" след осем минути игра. Две минути и половина преди края на първата третина Елер изравни след подаване на Михал Кемпни в ситуация четирима на четирима. Датчанинът отбеляза шестото си попадение в тазгодишните плейофи. Пет минути след началото на втората част Овечкин изведе \"Вашингтон\" напред. Руснакът прати шайбата във вратата от малък ъгъл след подаване на Елер. Четири минути и половина по-късно Орпик увеличи аванса на столичани след нова асистенция на Елер. Орпик сложи край на серия от 220 поредни мача без отбелязан гол, включително 39 в плейофите. 37-годишният защитник не се беше разписвал в плейофен мач от април 2014 г., когато играеше за \"Питсбърг пенгуинс\". Две минути преди края на втората третина Ший Тиодор намали изоставането на \"Вегас\" с втория си гол от началото на финалите. В последната част на двубоя на сцената излезе Холтби. Вратарят направи 15 спасявания във финалните 20 минути, девет от които в ситуации, в които отборът му играеше в намален състава. В период от 68 секунди гостите дори бяха с двама души по-малко на игрището, но Холтби отново се отличи с ключова намеса. Той завърши двубоя с 37 спасявания, като отрази всеки един от последните 16 точни удара на противниковите играчи. \"Слава богу, че той ни е вратар\", каза Овечкин след мача. Лошата новина за \"Вашингтон\" е контузията на центъра Евгений Кузнецов. Той напусна игрището в 15-ата минута с болки в лявата ръка след сблъсък с Брейдън Макнаб и не се завърна до края на мача. След двубоя Троц каза, че на този етап няма яснота около състоянието на Кузнецов. Следващите два мача от финалите са във Вашингтон на 5 и 7 юни от 3.00 часа българско време. Петият двубой ще е на 10 юни в Лас Вегас. Играе се до четири победи от максимално възможни седем мача. \"Никой не си е мислил, че ще спечелим серията с 4:0. Ще има възходи и спадове. Случвало ни се е и преди. Играем добре като гости, така че сега трябва да загърбим тази загуба, да се поучим от грешките си и да опитаме да се справим по-добре в следващия мач\", заяви центърът на \"Вегас\" Ерик Хаула.", "date": "2018.05.31", "title": "С блестяща игра на вратаря \"Вашингтон\" изравни финала за купа \"Стенли\""}
{"url": "https://www.dnevnik.bg/sviat/2018/05/31/3187500_manhatunskata_prokuratura_povdigna_obvineniia_v/", "text": "На филмовия продуцент Харви Уайнстийн бяха повдигнати обвинения в изнасилване от първа и трета степен (изнасилване и принудително фелацио) и престъпно сексуално деяние от първа степен, съобщи окръжният прокурор на Манхатън Сайръс Ванс, цитиран от агенциите \"Ройтерс\" и \"Франс прес\". Уайнстийн е обвинен в различни видове сексуално непристойно поведение от над 70 жени, като някои от случаите са отпреди десетилетия. Той отрича да е правил секс без взаимно съгласие. Ако бъде признат за виновен по обвиненията, може да получи присъда между 5 и 25 години затвор. Според прокуратурата той е използвал \"позицията, парите и властта си, за да подмамва млади жени в ситуации, в които може да извършва сексуално насилие срещу тях\". Миналата година от обвинения в сексуално посегателство, отправени срещу него, започна скандалът, подтикнал хиляди жени в бизнеса, развлекателната индустрия и политиката да признаят, че са ставали жертва на сексуално посегателство. Лавината от обвинения срещу Уайнстийн помете и  други високопоставени фигури  в шоубизнеса и политиката и даде старт на движението  #MeToo . То даде смелост на жените да споделят  на какъв натиск  са подложени заради пола си, макар борбата за правата им да е постигнала сериозни успехи в западния свят. Малко по-късно бе създадена и инициативата  Time's Up , която цели да предприеме практически стъпки за справяне с този проблем.Само срещу  Уайнстийн , съосновател на студиото \"Мирамакс\",  имаше обвинения  от над 70 жени. Журналистите на \"Ню Йорк таймс\" Джоди Кантор и Меган Туохи първи разкриха сексуалния тормоз, на който Уайнстийн е подлагал многобройни жени. Текстовете им вдъхновиха световното движение #MеToo и спечелиха награда \"Пулицър\" заедно със сп. \"Ню Йоркър\", което също работеше по историята. Мотивите на журито бяха следните: \"За  експлозивна и влиятелна журналистика , която разкри властимащи и  богати сексуални насилници , включително обвинения срещу един от  най-силните холивудски продуценти , които го накараха да отговаря за отдавна потъпквани обвинения в принуда, бруталност и сплашване на жертвите, отприщвайки световна разплата за сексуалното насилие срещу жени.\" Продуцентската къща на Брад Пит вече е купила правата за филмиране на историята. Филмът ще разкаже как те са работили по разкритията си по подобие на наградения с \"Оскар\" през 2015 г. \" Спотлайт \". Той бе посветен на репортерите от в. \"Бостън глоуб\", спечелили \"Пулицър\" с разследванията си, посветени на  педофилията в католическата църква .", "date": "2018.05.31", "title": "Манхатънската прокуратура повдигна обвинения в изнасилване на Харви Уайнстийн"}
{"url": "https://www.dnevnik.bg/evropa/2018/05/31/3187497_v_irlandiia_126_dushi_sa_bili_nezakonno_osinoveni/", "text": "Ирландският премиер поднесе извинение в парламента на 126 души, които са били незаконно осиновени между 1946 и 1969 г., предаде \"Гардиън\". По думите му разкритията са \"още една глава от много тъмната история на страната\". \"Това, което е било направено, е грешно. Това, което е било направено, е ограбило самоличността на деца, на наши съграждани. Това е историческа грешка, пред която трябва да се изправим, и отново от името на правителството се извинявам за нея\", посочи Лео Варадкар. Изявлението му последва съобщение на правителството, според което 126 раждания са били незаконно регистрирани от католическата агенция за осиновяване St Patrick’s Guild. Засегнатите сега са на около 50, 60 и 70 години и може да не знаят, че са били осиновени. Правителството започна независима проверка. \"Възможно е това да бъде много травмиращо за доста хора и съжалявам\", посочи Варадкар. \"Хората ще разберат, че са били осиновени по този начин, след като през изминалите 50 или 60 години са мислели, че са родени в семейството, което ги е отгледало\", допълни той. \"Ще бъде много трудно на родителите, които са отгледали тези хора. Те ще трябва да проведат много трудни разговори с децата, които са отгледали\", каза още премиерът. \"Сега разполагаме с много ясни доказателства, че е имало незаконни регистрации в Patrick’s Guild, и смятаме, че трябва да споделим тази информация с хората, които са засегнати... Те искат да знаят кои са. Те искат да знаят каква е историята на раждането им\", заяви Варадкар. По думите му разкритията са отворили \"още една глава от много тъмната история на нашата страна\". \"Но сега ние сме различна държава и мисля, че  резултатите от референдума (за абортите) през уикенда  показаха това.\" В изявление от тази седмица на държавната агенция за децата и семействата в Ирландия се посочва, че са били идентифицирани 126 случая на незаконно регистрирани раждания от St Patrick’s Guild и агенцията се опитва да открие и информира засегнатите. \"Не можем да кажем със сигурност колко време ще отнеме този процес\", се допълва в съобщението.", "date": "2018.05.31", "title": "В Ирландия 126 души са били незаконно осиновени между 1946 и 1969 г."}
{"url": "https://www.dnevnik.bg/bulgaria/2018/05/31/3187488_prokuraturata_predade_na_sud_miroslav_borshov/", "text": "Софийската градска прокуратура (СГП) внесе в Софийския градски съд (СГС) обвинителен акт срещу бившия изпълнителен директор на НДК Мирослав Боршош и срещу Валентин Кръстев - бивш председател на съвета на директорите на комплекса. Внесените срещу Боршош обвинения са от умишлена безстопанственост през сключване на неизгодни сделки до присвояване на над три милиона лева, поверени му да ги управлява. Това съобщиха от пресцентъра на прокуратурата, като в съобщението не се посочват дори инициали. За това, че на съд е предаден Боршош, се разбира от описанието в съобщението, според което предаденият на съд изпълнителен директор е обвинен за това, че е разпоредил част от целевите средства – в размер на 3 431 146.06 лв. да бъдат разходвани за заплащане на разходи, които не са свързани с дейностите, за които са били отпуснати. Подобно обвинение беше предявено преди време именно на Боршош. Досега в съобщенията на държавното обвинение по този казус името на бившия изпълнителен директор винаги се споменаваше. Разследването срещу Боршош започна през лятото на 2017 година. По случая имаше и временна парламентарна комисия пред която Боршош не се яви. Вторият обвинен е бившият председател на Съвета на директорите на който е обвинен, че е принудител трима служители на комплекса да занижат оценка по обществена поръчкана един от участниците в процедурата и завишат на друг участник. Обвинението срещу него е за заплашване. От съобщението на прокуратурата се разбира още, че с решение на Министерския съвет от 3 август миналата година е увеличен капиталът на Националния дворец на културата със 17 млн. лв. Средствата са били с целево предназначение – за преустройството, модернизацията и адаптирането на основната сграда на НДК за нуждите на българското председателство на Съвета на Европейския съюз през 2018 година. \"В хода на разследването е установено, че в периода 16.01.2015 г. - 24.01.2017 г. длъжностното лице (бел. ред. Боршош) е сключило договори с адвокатски дружества при наличие на назначени двама юрисконсулти, за изработване на уебсайт и изготвяне на технически паспорти при съществуващ интернет сайт на НДК и изработени два технически паспорта на сградата. Това според държавното обвинение е осъщестяване на престъплението умишлена безстопанствено в особено големи размери, представляващо особено тежък случай. Прокуратурата изчислява настъпилите за НДК щети да са в общ размер 389 624,82 лева. И още няколко обвинения Прокуратурата твърди, че са събрани още доказателства срещу Боршош за извършена от него умишлена безстопанственост, от която са последвали значителни щети за НДК в размер на над 28 хиляди лева. Това се случило заради отправено до Министерски съвет през 2015 година искане за предоставяне автомобили, докато в същото време НДК е разполагал с лек автомобил и микробус. \"Въпреки това и преди да изчака решението на МС на 18.09.2015 г. е сключил договор при условията на оперативен лизинг за отдаване на автомобил \"Лексус ЛС 600\" за срок от 12 месеца, за което е заплатена сумата от 14 199 лв. На 16.10.2015 г. Министерският съвет е уважил искането от 9.09.2015 г. и на НДК-КЦС ЕАД е предоставен за временно ползване и стопанисване автомобил \"Пежо 607\". Д.л. не е прекратило договора за оперативен лизинг, а на следващата година (на 27.09.2016 г.) отново е сключило договор при условията на оперативен лизинг за автомобил \"Лексус ЛС 600\", за което отново са заплатени средства в размер на 14 199 лв\", пишат от прокуратурата. Следващото обвинение срещу Боршвш е че е сключил съзнателно 15 неизгодни сделки, от които вредите за НДК са били а над 86 хиляди лева, твърдят от прокуратура/ Договорите са: 6 за PR обслужване при назначени в НДК четирима служители за тази дейност и девет за процесуално представителство пред съдебни органи при назначени двама юрисконсулти. Последното обвинение срещу Боршош е за длъжностно престъпление в особено големи размери, представляващо особено тежък случай. Според прокуратурата той е  собственост на НДК, поверени му да ги управлява.", "date": "2018.05.31", "title": "Прокуратурата предаде на съд Мирослав Боршош (допълнена в 11:18 ч.)"}
{"url": "https://www.dnevnik.bg/bulgaria/2018/05/31/3187496_komisiiata_za_potrebitelite_napomnia_da_se_vnimava_pri/", "text": "Наличие на остри ръбове, лесно отделящи се елементи или дълги връзки със свободни краища - това са най-важните неща, за които трябва да се внимава при избора на детски стоки в навечерието на Деня на детето. Това коментира Константин Райков, член на Комисията за защита на потребителите, в ефира на БНТ. По думите му най-честите рискове при опасните стоки са физическо нараняване, задушаване и изгаряне. Спортните екипировки като ролерите, скейтбордовете и тротинетките трябва да са изработени от здрави материали, да имат стабилни конструкции и надеждно закрепени елементи. \"Стандартите налагат задвижващите елементи да бъдат здраво закрепени и да не могат да се отделят лесно, в резултат на което да се стигне до физическо нараняване. Повърхността за стъпване трябва да не е гладка, за да се избегнат подхлъзвания. Ръкохватките при велосипедите и тротинетките да са здраво прикрепени към кормилния механизъм и от мек материал, за да се избегнат нежелани резонанси при по-неравни терени\", каза още той. При дрехите задължително изискване е шнуровете около врата да са здраво закрепени, от нееластичен материал и не по-дълги от 7 сантиметра. \"Целта е да не се създават рискове за инциденти при игра от страна на детето или захващане за страничен предмет\", добави Райков. Краищата на връзките и шнуровете около талията трябва да са защитени срещу разнищване, като не се допускат възли и декорации, които могат да причинят нараняване или да се отделят и да бъдат погълнати от детето. Константин Райков посочи, че европейските стандарти за безопасност на стоките са едни от най-високите в световен мащаб. \"Те са известни на всички световни компании, които произвеждат детски стоки, включително детски играчки, следва да бъдат спазвани от тях и се изготвят на базата на експертни изследвания и емпирични анализи по повод наранявания на деца в хода на употребата\", каза той. \"В случай че потребителите забележат опасна стока, още при пазаруването да обърнат внимание на търговеца, за да може евентуално той да предприеме необходимите действия, а ако не го направи, задължително да ни уведомят\", препоръча Райков. КЗП извършва проверки не само по свои кампании, но и по сигнали на граждани. Когато бъде доказано, че даден продукт е опасен, той се изтегля от пазара и унищожава. Ако е достигнал до потребителите, те имат право да го върнат на търговеца и да получат обратно парите си. За да се предпази европейският пазар от  разпространението на опасни продукти , функционира специална система RAPEX. Тя обхваща всички опасни стоки на територията на Европейския съюз и чрез нея достига информация до органите, компетентни по даден вид стока. \"Когато страна членка пусне нотификация за опасна стока, всички останали държави се съсредоточават върху тази стока и вида на нейната опасност, за да може – ако тя бъде намерена на пазара – да бъде изтеглена. КЗП е контактна точка за България по тази система\", заяви Райков. Комисията поддържа на сайта си регистър на опасните стоки в България и в ЕС, който е извлечение от този RAPEX.", "date": "2018.05.31", "title": "Комисията за потребителите напомня да се внимава при избора на детски стоки"}
{"url": "https://www.dnevnik.bg/sport/2018/05/31/3187516_nikolai_nikolov_propuska_purvite_domakinstva_na/", "text": "Централният блокировач Николай Николов ще пропусне и втория кръг от Лигата на нациите. Българските волейболисти посрещат Сърбия, Австралия и Русия в зала \"Арена Армеец\" от 1 до 3 юни. Прогнозите бяха, че Николов ще се възстанови за първите домакински мачове, но това няма да се случи, пише bgvolleyball.com. Волейболистът на \"Белогорие\" (Белгород) има проблеми в рамото, заради които не тренира с отбора от самото начало на подготовката. 31-годишният център се подготвя по индивидуална програма, изготвена му в Италия. Селекционерът на Пламен Константинов не може да разчита и на друг от основните си играчи - Цветан Соколов. Диагоналът претърпя операция на коляното и ще се възстановява около половин година. Освен че няма да участва в Лигата на нациите, той ще пропусне и световното първенство в България и Италия. В първия кръг на Лигата на нациите, която от тази година заменя Световната лига, България записа две победи и една загуба. Тимът, воден от Пламен Константинов, спечели трудно срещу домакина Китай (3:2), след което отстъпи на САЩ (1:3), преди да постигне отлична победа над Аржентина (3:1). Българският отбор разделя десетото място в класирането с шест точки, колкото има и шестият - Русия. Полша и Франция водят с по девет точки след три чисти победи, а Италия и САЩ имат по осем точки. Бразилия е на пета позиция със седем точки след две победи и едно поражение. Първата фаза на турнира ще се проведе в пет седмици, като всеки отбор ще изиграе по 15 мача. От 4 до 8 юли ще се играе финална шестица, в която ще участват най-добрите пет отбора от първата фаза и домакините от Франция.", "date": "2018.05.31", "title": "Николай Николов пропуска първите домакинства на волейболистите в Лигата на нациите"}
{"url": "https://www.dnevnik.bg/sviat/2018/05/31/3187518_sasht_nalojiha_sankcii_na_oshte_iranski_organizacii/", "text": "САЩ наложиха санкции на шест ирански организации и други три, работещи на територията на Иран, организации, включително затвора \"Евин\" в Техеран, групировката \"Ансар-и Хизбула\" и държавната телевизия \"Ириб\", както и на техни официални представители, по обвинения в нарушения на човешки права, предадоха агенциите \"Франс прес\" и \"Ройтерс\". Тези санкции се прибавят към онези, които бяха приети след решението от 8 май на  президента Доналд Тръмп  да оттегли САЩ от сключеното през 2015 г.  иранско ядрено споразумение , за да увеличи натиска над иранския режим и да прекъсне достъпа му до световната финансова и търговска мрежа. Финансовото министерство на САЩ \"взема мерки да държи иранския режим отговорен за нарушения на правата на човека, цензура и отблъскващи деяния, извършени срещу собствените му граждани\", се казва в изявление на финансовия министър Стивън Мнучин. Паравоенната религиозна групировка \" Ансар-и Хизбула \" е подкрепяна от иранския режим организация, която тормози и напада иранския народ, уточни финансовото министерство, което споменава предполагаемата замесеност на групировката във вълна от нападения с киселина срещу жени в централния град Исфахан през 2014 г. и в репресии на студентски демонстрации. Санкционирани са и трима ръководители на групировката, включително представителят й в свещения град Машхад за ролята му в нападението срещу консулството на Саудитска Арабия в началото на 2016 г. Затворът \"Евин\" в Техеран, където са държани политическите затворници, също е включен в списъка на санкциите. Според изявлението на финансовото министерство на САЩ там затворниците са жертва на физически и сексуални агресии и са подлагани на електрошокове. В санкционния списък са включени и двама представители на правителствени служби за следене на интернет, които \"забраняват, ограничават или наказват упражняването на свободата на словото или на мирното събиране\", както и фирмата \"Ханиста\", обвинена в създаване на клонирано приложение на месинджъра \"Телеграм\", което \"улеснява следенето на ирански и чуждестранни потребители от режима\". Санкциониран е и генералният директор на държавната телевизия \"Ириб\" Абдулали Али-Асгари. Телевизията е обвинена в \"цензуриране на множество медии и излъчване на изтръгнати със сила самопризнания на политически затворници\"./ БТА", "date": "2018.05.31", "title": "САЩ наложиха санкции на още ирански организации"}
{"url": "https://www.dnevnik.bg/sviat/2018/05/31/3187514_makedonskata_curkva_iska_ot_vselenskata_patriarshiia/", "text": "Македонският премиер Зоран Заев и непризнатата Македонска православна църква са поискали от Вселенската патриаршия признаване на МПЦ под името Охридска архиепископия, съобщиха сайтът МКД и гръцката агенция за църковни новини  \"Ромфеа\" . Това твърди и правителството в Атина, цитирано от агенция МИА и  гръцки медии . Писмото на МПЦ (която в момента използва като пълно име Македонска православна църква - Охридска архиепископия), получено от Светия синод на Вселенската патриаршия, вече е било предмет на заседание. В него се казва, че македонската църква иска признаване със заличаване на Македония от името ѝ. Говорителят на МПЦ Тимотей смята, че името Охридска архиепископия би било препратка  към 1000-годишната  история на институцията му (която отбеляза този юбилей  в неделя, 27 май ). За в. \"Слободен печат\" обаче той казва, че единственото конкретно искане в документа, получен от патриаршията, е да се предостави автокефален статут на МПЦ. И Заев е изпратил писмо до Вселенската патриаршия с искане за връщане на МПЦ към \"каноничен статут\". И гръцкият премиер Алексис Ципрас съобщи новината - по думите му Заев поискал \"да се премахне терминът Македония от името на църквата на... северните съседи\". В момента Атина и Скопие преговарят и за смяната на името на Република Македония, като според медии в двете страни договор е възможен до края на седмицата. \"Втори фронт\" на преговорите?  Според властите в Атина и Заев е изпратил писмо до Вселенската патриаршия с искане за връщане на МПЦ към \"каноничен статут\", но негови представители отхвърлиха информацията. Според тях документът съдържа единствено искане за автокефален статут, какъвто Вселенската патриаршия отказва да даде на МПЦ от години. Целта на писмото е решаване на \"каноничния въпрос\", а не \"преименуване\", казва кабинетът в Скопие. И гръцкият премиер Алексис Ципрас съобщи новината - по думите му Заев поискал \"да се премахне терминът Македония от името на църквата на... северните съседи.\" В момента Атина и Скопие преговарят и за смяната на името на Република Македония, като според медии в двете страни договор  е възможен до края на седмицата . В някои издания дори се говори за  името \"Северна Македония\"  като най-вероятен резултат след края на преговорите. Междувременно агенция МИА разпространи и официална позиция на гръцкото правителство от снощи, според което все още няма договор за името, но пък \"единственото, което съществува до момента, е решението на Вселенската патриаршия да се извърши нужното, за да се задоволи искането на премиера (на Македония) за премахване на термина Македония от името на църквата на северните съседи\". Съобщението от кабинета на Ципрас не упоменава връзка между спора за името и решението за МПЦ като условие за постигане на договор.", "date": "2018.05.31", "title": "Македонската църква иска от Вселенската патриаршия да я признае под ново име, обяви Гърция"}
{"url": "https://www.dnevnik.bg/photos/2018/05/31/3187010_fotogaleriia_divite_kone_na_djulmen/", "text": "Едно от последните стада от диви коне в Европа живее в Дюлмен, Германия. Около 400 коне са оставени да търсят сами храна и подслон, трябва да се справят с болести и смърт.", "date": "2018.05.31", "title": "Фотогалерия: Дивите коне на Дюлмен"}
{"url": "https://www.dnevnik.bg/sport/2018/05/31/3187528_siti_e_blizo_do_jorjinyo_ot_napoli_junaited_se/", "text": "Манчестър сити\" е в напреднали преговори за привличането на италианския национал Жоржиньо, твърди \"Скай Италия\". \"Гражданите\" са предложили 40 милиона паунда за полузащитника на \"Наполи\". Италианският клуб настоява да получи поне 44 милиона. Роденият в Бразилия Жоржиньо има две години от договора си с тима от Неапол. \"Сити\" следи 26-годишния футболист от доста време и това лято той е в трансферния списък на Пеп Гуариола, пише \"Скай спортс\". Централният полузащитник изигра 36 мача през миналия сезон и отбеляза три гола. Един от тях беше във вратата на \"Манчестър сити\" (2:4) в двубоя им от Шампионската лига в Неапол през ноември. \"Жоржиньо има договор, но ако \"Наполи\" постигне договорка със \"Сити\", играчът ще замине за Манчестър. Да се споразумееш с английския клуб няма да е проблем, като се има предвид значимостта на отбора. \"Сити\" е шампион на Англия и един от най-добрите отбори в света. Но пак ще кажа, всичко зависи от решението на \"Наполи\", каза агентът на Жоржиньо Жоао Сантош. Той допълни, че ако двата клуба не успеят да се споразумеят за трансферната сума, Жоржиньо ще бъде щастлив да остане в \"Наполи\". В същото време градският съперник на английския шампион - \"Манчестър юнайтед\", има интерес към голмайстора на \"Уест хем\" Марко Арнаутович, пише \"Скай спортс\". В сряда вечерта мениджърът на \"червените дяволи\" Жозе Моуриньо наблюдава на живо австрийския национал в контролата с Русия (1:0) в Инсбрук. Арнаутович е оценяван на 50 милиона паунда, а \"Уест хем\" няма желание да се разделя с него. \"Чуковете\" го купиха за рекордните за клуба 25 милиона паунда от \"Стоук сити\" през лятото на 2017 г. Той отбеляза 11 гола и записа шест асистенции в дебютния си сезон за лондончани. Моуриньо и Арнутович вече са работили заедно. Австриецът изкара един сезон под наем в \"Интер\" - 2009-2010, докато португалецът беше начело на \"нерадзурите\". Атакуващият футболист записа само три мача за италианския тим, след което премина във \"Вердер\". Междувременно \"Юнайтед\" преговаря за други двама футболисти - 19-годишния десен бек на \"Порто\" Диего Далот и 25-годишния полузащитник на \"Шахтьор\" (Донецк) Фред.", "date": "2018.05.31", "title": "\"Сити\" е близо до Жоржиньо от \"Наполи\", \"Юнайтед\" се насочва към Арнаутович"}
{"url": "https://www.dnevnik.bg/evropa/2018/05/31/3187538_bulgarski_drujestva_sa_eksploatirali_svoi_rabotnici_v/", "text": "Български дружества, предлагали грижи за възрастни хора в Белгия, са експлоатирали своите работници, съобщават местни медии, като се позовават на данни от журналистическо разследване, предаде БТА. Проверени били девет български дружества, регистрирани на един и същ адрес. Те осигурявали санитари за хора, които не желаят да бъдат настанявани в старчески дом. Грижите за възрастните хора били полагани у дома, денонощно, от 82-ма болногледачи. Служителите в дружествата били заставяни да подпишат договор, според който, ако говорят с белгийските власти, дължат глоба от 1000 евро. Не е известно дали болногледачите са били обучени за работата, която са извършвали. Разследването установило, че българските работници получавали едва по 350 - 700 евро на месец, наполовина от минималното възнаграждение в Белгия. Същевременно старците, гледани от тях, плащали за услугата по 2500 евро месечно. Не били уредени въпросите за заплащането на положения извънреден труд, а работниците поемали сами разходите си за самолетни билети, квартира, интернет, здравна помощ. Българите били командировани за по шест месеца и според медиите са станали жертва на съвременна робска експлоатация. Властите в северната провинция Фландрия са започнали проверка, заради която българските дружества прехвърлили собствеността на подставен човек. Фламандските власти заявяват, че ще предприемат дългосрочни мерки за пресичане на подобни злоупотреби, които ощетяват и възрастните хора, и социалните работници.", "date": "2018.05.31", "title": "Български дружества са експлоатирали свои работници в Белгия"}
{"url": "https://www.dnevnik.bg/zelen/2018/05/31/3184617_svali_maskata_na_sofiia_ili_za_nova_akciia_sreshtu/", "text": "Група лекари и медицински експерти ще дават гласност и видимост на проблема с мръсния въздух в София и България като цяло. Те застават с името и професионализма си зад данни и доказателства за негативния ефект на смога върху здравето на хората. Това е и целта на нова инициатива за по-чист въздух \"София без маска\", с която столицата на България се присъединява към глобалната кампания  \"Unmask my city\" ( или \"Свали маската на моя град\"). Коалиция от деветима лекари и пациентски организации се присъедини официално днес към глобалната инициатива, която призовава за спешност в борбата за чист въздух в София. Българската столица е  един от най-замърсените градове  в целия Европейски съюз (ЕС), обясняват избора на града организаторите от асоциация \"Въздух за здраве\" . Като част от кампанията в София преди ден се проведе и  експертен форум, който наблегна на здравния ефект от мръсния въздух и  данните за това на лекарското съсловие. Събитието събра здравни, медицински и пациентски организации, експерти и представители на институциите, за да обсъдят стратегии и мерки как да се повиши качеството на въздуха. Лекарското съсловие подписа меморандум на съгласие, с който официално демонстрира обединяване на здравната общност за спешно справяне с проблема с въздуха. За кампанията сдружение \"Въздух за здраве\" партнира с алианс \"Здраве и околна среда\" (HEAL ), а локални партньори са Факултетът по обществено здраве, Българският лекарски съюз, Националната пациентска организация, Българското дружество по алергология, Националното сдружение на общопрактикуващите лекари в България, Асоциацията на студентите по медицина в България, Първа детска консултативна клиника. Подобно на кампанията за борба с тютюнопушенето от края на 20-и век, с днешна дата лекарското съсловие предупреждава за здравните рискове от лошо качество на въздуха в градовете, обясняват организаторите, които разказаха за подобна еманципация сред медиците в Сърбия, Босна, Полша и Лондон, както и за позитивния ефект от нея. Смогът е невидим Все още обаче за много хора този проблем остава невидим. Редица граждани не знаят, че именно смогът е причина за над 6.5 милиона преждевременни смъртни случаи годишно. Както и че излагането на хора на вредни нива на замърсяване на въздуха увеличава риска от сърдечни заболявания, рак на белия дроб, респираторни заболявания и инсулт. София е тринайстият град, който се присъедини към инициативата  Unmask my city,  чиято цел е да направи проблема видим за повече граждани на града. Затова символ на кампанията са светещи маски за лице, които променят цвета си в зависимост от степента на замърсяване на въздуха. Качеството на въздуха е лошо не само в столицата на България – замърсяването на въздуха води до значително въздействие в цялата страна. Изключително високата преждевременна смъртност заради смога (около 10 хил. души годишно) ни поставя на челно място сред страните членки в тази класация. Заболяванията водят до икономически загуби вследствие на намалена производителност и разходи за лечение на предизвиканите болести в размер, равен на  29.5% от брутния вътрешен продукт . \"Като белодробен експерт съм изключително загрижен за лошото качество на въздуха в София\", заяви пред журанлисти д-р Александър Симидчиев, председател на изпълнителния борд на асоциация \"Въздух за здраве\". Замърсеният въздух може да засегне белодробното развитие при децата, да причини или влоши астма, алергии, както и ХОББ (хронична обструктивна белодробна болест), което означава трайно стесняване на дихателните пътища, белодробния рак. \"Трябва да действаме сега за по-добро качество на въздуха и ще търсим незабавни краткосрочни мерки, които могат да окажат позитивен ефект върху здравето\", подчертава специалистът. Заради лошия въздух в България страната продължава да нарушава стандартите на ЕС за качество на въздуха. През 2017 г. България беше осъдена от Европейския съд за бездействие на институциите за подобряване на въздуха. Страната все още е изправена пред потенциални високи глоби. Къде са политиците \"Здравните организации са притеснени, че българското правителство не предприема нужните стъпки за чист въздух. Докато политиците и взимащите решения обявяват, че качеството на въздуха е приоритет за настоящото председателство на ЕС, работата и действията им позволяват въздухът да се замърсява повече\", коментира Влатка Маткович Пулижич, старши служител по въпросите за здравеопазване и енергетика на Алианса за здраве и околна среда. Пулижич изрази надежда, че още повече лекари, пациенти и здравни експерти ще се присъединят към усилията за по-чист въздух и ще накарат правителството да действа. По думите й замърсяването на въздуха е най-тревожната опасност за средата и здравето в България и ЕС. Европейската комисия даде на Европейския съд шест държави, които показват високи и постоянни нива на замърсяване на въздуха в техните градове, напомни експертът. Какво да се прави според лекарите Чрез инициативата \"Свали маската на моя град\" лекарските и пациентските групи призовават за конкретни и осезаеми решения за жителите на София и България, включващи: – Спазване на правно обвързващите стандарти на ЕС за качеството на въздуха; – Установяване на стандарти за качество на въздуха (гранични стойности) за PM10 и PM2.5 в съответствие с препоръките на Световната здравна организация; - Здравните експерти да бъдат ангажирани по темата с качеството на въздуха, включително и промени на политиката, информиране на обществеността за здравните рискове в следствие на замърсяването на въздуха и да сигнализират своите пациенти, когато замърсяването надхвърля препоръките на ЕС и на СЗО; - Да се премине от енергията от въглища към възобновяеми енергийни източници и да се насърчава енергоспестяването. Да се приоритизират проектите за енергийна ефективност и възобновяеми енергийни източници; – Да се насърчи употребата на системите за възобновяема енергия за отопление на домакинствата и преминаването от използването на изкопаеми горива; – Въвеждане на строги стандарти за емисиите на превозните средства в градската среда; – Въвеждане на принципа \"замърсителят плаща\" със санкции за тези, които не спазват правилата; – Развиване на активното пътуване, включващо ходенето, карането на велосипед и развиването на устойчивия градски транспорт като гръбнак на градските транспортни политики. Какви болести идват със смога Излагането на замърсен въздух предизвиква сърдечни и белодробни заболявания, рак, както и редица други въздействия върху здравето; лошото качество на въздуха сега е потвърдено и като рисков фактор за затлъстяване и диабет. Хората в градове, които вече страдат от болести (астма, ХОББ, сърдечни заболявания и други), децата и икономически ощетените са особено изложени на рисковете от вредното въздействие на замърсения въздух. Новите разкрития правят нагледен конкретния риск за развитието на детското здраве. Скорошни изследвания са установили, че бебетата, родени от майки, които са изложени на компонент от замърсения въздух, наречен полициклични ароматни въглеводороди (PAHs), са по-застрашени от хиперактивно разстройство. Други изследвания показват, че преждевременното раждане, както и по-ниското тегло при раждане, са резултат от излагане на замърсен въздух. Основните източници на малките замърсяващи частици (PM2.5) в България са домакинствата, изгарящи изкопаеми горива или биомаса, както и транспортът. Производството на електричество чрез изгаряне на въглища в ТЕЦ-овете и други промишлени процеси също допринасят за замърсяването с фини прахови частици. Въглищните инсталации са отговорни за почти целия серен диоксид в страната и повечето емисии на азотни оксиди. Те допринасят за образуването на смог и киселинни дъждове.", "date": "2018.05.31", "title": "\"Свали маската на София\": медици обявиха акция срещу смога"}
{"url": "https://www.dnevnik.bg/sport/2018/05/31/3187592_darbi_kaunti_dade_start_na_trenyorskata_kariera_na/", "text": "Франк Лампард е новият мениджър на \"Дарби каунти\". Втородивизионният английски клуб подписа тригодишен договор с бившия полузащитник на \"Челси\". 39-годишният англичанин ще наследи на поста Гари Роует, който пое изпадналия от Висшата лига \"Стоук сити\". \"Винаги съм искал да бъда мениджър на клуб с големи традиции и история като \"Дарби\". Това е огромна възможност за мен. Прекарах доста време в обсъждане на ролята и целите на клуб с президента (Мел Морис) и членовете на борда на директорите\", каза Лампард. \"Дарби\" завърши на шесто място в Чемпиъншип и стигна до плейофите за влизане във Висшата лига. \"Овните\" обаче отпаднаха още в първия кръг, след като победиха \"Фулъм\" с 1:0 като гост, но загубиха реванша у дома с 0:2. \"Искаме да надградим над шестото място, на което завършихме този сезон, като в същото време интегрираме в първия отбор някои от страхотни млади таланти в академията на \"Прайд парк\", каза още Лампард. За него това ще е дебют в треньорската професия.  Той прекрати състезателната си кариера през 2016 г.  в \"Ню Йорк сити\". Полузащитникът изкара най-силните си години като футболист на \"Челси\" (2001 - 2014 г.). Той изигра 648 мача и отбеляза 211 гола, като се превърна в истинска легенда на сините. Лампард прекара последната година на стаж в \"Челси\", за да завърши треньорската си квалификация. \"Това е първата ми работа като мениджър, но работих отблизо с някои от най-добрите треньори във футбола и съм уверен в моите качества и качествата на екипа около мен. Знам, че няма да бъде лесно - да бъдеш мениджър на футболен отбор никога не е, но очаквам с нетърпение това предизвикателство\", заяви Лампард.", "date": "2018.05.31", "title": "\"Дарби каунти\" даде старт на треньорската кариера на Франк Лампард"}
{"url": "https://www.dnevnik.bg/bulgaria/2018/05/31/3187594_ivancheva_i_zamestnichkata_i_imat_tri_dni_da_se/", "text": "Апелативният специализиран наказателен съд отложи заседанието за отстраняването на кмета на район \"Младост\" Десислава Иванчева и заместничката й Биляна Петрова. Причината бе, че двете искат да се запознаят с всички материали по делото и затова им трябват поне три дни. Съдът уважи искането им и насрочи следващото заседание за 5 юни. Съдебният състав им нареди всеки ден, считано от днес, да четат материалите в секретното деловодство на съда в работно време. В началото на заседанието днес съдът даде един час на Иванчева, Петрова и защитата им да се запознаят с материалите, но той не им стигна. Миналата седмица  по-долната съдебна инстанция уважи искането на прокуратурата да отстрани двете обвиняеми, които повече от месец са в ареста. Спецсъдът прие, че не може да протече обективно разследване, ако обвиненият по делото има законово право да уволнява свидетел по същото дело, и затова отстрани Иванчева. Повод за това стана заповед на кмета от ареста с дата 21 май, с която тя  уволнява един от своите заместници - Румен Русев. Преди заседанието Иванчева повтори, че всичко е постановка. \"Няма такава държава и такова правосъдие и всичко е абсолютно нагласено, както каза Марковски (адвокатът на Иванчева Марин Марковски - бел. ред.), ако има правосъдие, ние сме Китай.\" Прокурор Тихомир Стоев коментира пред журналисти, че през цялото време двете обвиняеми са имали възможност да се запознаят с материалите по делото. Той каза, че не може да си обясни искането им за запознаване с материалите в рамките на три дни. По думите му не е сигурно дали по-добре ще си организират защитата, тъй като те и сега били запознати основните материали срещу тях в това производство по отстраняване от длъжност. Стоев отказа да коментира дали са законни издадените от Иванчева заповеди от ареста, с аргумента, че това е административноправен въпрос. Междувременно стана известно, че кантората в Прага на адвоката на Петрова - Ирен Савова, подготвя жалба заради ареста ѝ пред Европейския съд по правата на човека в Страсбург. В края на април Петрова беше държана с часове наред с белезници в центъра Coфия, запушваха ѝ устата като на зам.-кмета на \"Младост\" и ѝ прилоша. Жалбата се подготвя от международен профилиран екип от експерти по европейско право и права на човека, обясни Савова за \"Дневник\".", "date": "2018.05.31", "title": "Иванчева има три дни да се запознаe защо прокуратурата иска отстраняването й (допълнена в 16:30)"}
{"url": "https://www.dnevnik.bg/bulgaria/2018/05/31/3187591_grajdani_pak_protestiraha_sreshtu_tramvaino_trase_pod/", "text": "Граждани, които живеят по протежението на трамвайното трасе между Националния дворец на културата и Петте кьошета в София, затвориха временно движението в отсечката днес, съобщава Би Ти Ви. Живеещите в близките сгради недоволстват срещу обявеното като временно преместване на трамвайните линии под прозорците им, което продължава вече близо 7 години. Те издигнаха плакати с надпис \"Няма да търпим, искаме да спим\". \"Поредното обещание вече е дадено и то е, че до края на годината ще има изготвен проект и ще се започнат ремонтни дейности, но ние не можем вече да вярваме\", коментира организатор на акцията. Освен бързо решаване на проблема, недоволните поискаха ватманите да спазват ограничението от 5 км/ч при минаване по трасето не само когато има проверка Трасето беше изградено през 2010 г. с обяснението, че е временно докато върви строежът на метрото в тази част на града. По него минават трамваите с номера номер 1, 6 и 7. Живеещите в района се аргументират със закона за устройство на територията, според който трамвайното трасе не може да минава толкова близо до жилищни сгради. Кметът на район \"Триадица\" Иван Шишков посочи, че до месец и половина ще бъде избрана концепцията откъде да минават трамваите и ще се направи проект.", "date": "2018.05.31", "title": "Граждани пак протестираха срещу трамвайно трасе под прозорците им"}
{"url": "https://www.dnevnik.bg/bulgaria/2018/05/31/3187621_pod_zaplaha_ot_protesti_obshtinskiiat_suvet_izbra/", "text": "Общинските съветници от ГЕРБ, БСП, \"Патриоти за София\" (ВМРО и АТАКА) и част от групата на Реформаторския блок избраха Румен Русев за нов изпълняващ длъжността кмет на \"Младост\". Той бе предпочетен пред посочения от Десислава Иванчева доскорошен пиар на общината Петър Кърджилов. \"За\" избора за Русев гласуваха 33 от съветниците, а останалите 19 се въздържаха. Сред тях бе и част от групата на ГЕРБ. След гласуването председателката на групата Малина Едрева каза, че \"ГЕРБ не подкрепя нито един от кандидатите, защото не ги познава\". От групата на партията са дали глусове за Русев, който е предложение на БСП, ВМРО, Атака и Георги Кадиев, защото това е \"политически отговорното решение\" пред гражданите на района. На заседанието присъстваха част от работещите в район \"Младост\", които заплашиха с протести, ако Петър Кърджилов бъде избран за кмет. Това бе и една от причините ГЕРБ да подкрепят Русев, след като вчера председателят на общинския съвет Елен Герджиков  каза, че партията ще се съобрази с желанието на Десислава Иванчева . След успешното избиране на Русев общинските съветници от БСП се поздравиха с работещите в \"Младост\". \"Подкрепихме експерното начало\", каза лидерът на столичната организация Калоян Паргов. След като бе арестувана, Десислава Иванчева каза, че Русев се опитва да \"узурпира кметския пост\", а след това от ареста издаде заповед за уволнението му. Тази и други заповеди, които тя издаде, станаха повод на специализираната прокуратура да поиска временното й освобождаване от поста. Според общинските съветници от ГЕРБ издаваните от нея документи обаче са нелегитимни, защото по това време за изпълняващ длъжността кмет на района бе избран Владимир Клисуров.", "date": "2018.05.31", "title": "Под заплаха от протести общинският съвет избра Румен Русев за временен кмет на \"Младост\""}
{"url": "https://www.dnevnik.bg/bulgaria/2018/05/31/3187639_obshtinarite_v_stara_zagora_smeniha_turskite_imena_na/", "text": "Общинският съвет в Стара Загора е решил днес да преименува 838 местности, които сега носят турско-арабски имена. Решението е било прието с 39 гласа \"за\", 2 – \"против\", 4 – \"въздържал се\". Това съобщиха днес от ВМРО, чиито общинари заедно със съветниците от \"Атака\" и Националния фронт за спасение на България са инициатори на промяната. Срещу решението са гласували единствено представителите на ДПС в съвета. Реакцията на главното мюфтийство не закъсня. В декларация оттам изразиха \"сериозни притеснения\" и обявиха, че това представлява \"нарушение на достиженията на правото в съвременна Европа и демократизацията в България след размирните периоди и \"студената война\". \"Това начинание е своеобразен \"Възродителен процес\", който този път засяга не имената на хората, а имената на обектите и географските местности. Това е политическо нахлуване в естествената територия на езика и има негативно отражение върху религиозната и етническата толерантност на мултикултурното общество в България\", се казва в декларацията на мюфтийството. Още през 2014 г. по предложение на общинските съветници от ВМРО и \"Атака\" общинският съвет в Стара Загора решава да бъдат преименувани всички местности с турско-арабски имена в 51 населени места на територията на общината. През миналата година временна комисия, включваща представители на ГЕРБ, НФСБ, \"Атака\", ВМРО и Реформаторски блок, започва работа по обследване на местностите и търсене на най-подходящи нови имена. \"В хода на работата си членовете на комисията са се натъкнали на част от тях се оказали смесица от турско-арабски и стари български думи. Сред тях например е словосъчетанието \"съборената кюприя\", което в буквален превод означава \"събореният мост\", се посочва в съобщението на ВМРО. Посочва се, че са запазени топонимите с корен от езика на траките, сред тях е и аязмо (лечебен извор). При изготвянето на списъците, които вече са предоставени на селските кметове, е \"използвана експертизата на дългогодишни университетски специалисти – османисти\", отбелязват националистите. Част от старите имена са преведени буквално, други са по аналогия, трети са изцяло нови. Списъкът със сменени имена е от 116 страници  и е публикуван на сайта на общината. Сред тях са например местността Чаплака, която вече ще се казва Голото, Халваджи бунар ще е Халваджийски кладенец, Калпазан баир ще бъде Ялов рид, Бейска кория ще бъде Чорбаджийска гора, Ахмед баир - Антонов рид. Карталско дърво ще е вече Орлово дърво, Сърдаревото ще е Пъдаревото. На практика \"Периодичните опити на местните власти да променят географски наименования с мюсюлманско-турско изражение или асоциация с български е повод за сериозно безпокойство сред мюсюлманската общност в България\", заявиха от Главното мюфтийство. Според тях официално изложените мотиви за промяната са \"абсурдни и дори смешни\", а трудното произношение на наименования не са основание за промяната им. \"Всички знаем, че основният мотив е друг. А именно, че топонимиите са турско-арабски и те трябва да се заличават, не бива да има нищо, което в територията на общината\", смятат от мюфтийството. \"Независимо каква е религиозната и етническата принадлежности всички сме равна съставна част на това общество. Да се заличават имена поради небългарския произход на топонимиите и географските обекти не подхожда на държава като България, която се афишира в Европа и света като мултикултурна и многообразна страна, и по-важното - това е престъпление срещу съвместния начин на живот. Силно вярваме, че ще се върне от тази грешка\", настояват от мюфтийството. Те отбелязват, че повечето от тези географски обекти \"Наименованията не се считат и за чужди, както твърдят членовете на комисията. Те никога не са били чужди, те са наши - български, принадлежат на тези земи и общата ни история от векове наред. И точно тези особености на топонимиите отразяват богатството и красотата на българския език\", се посочва в декларацията. Според мюфтийството опитите на местните съвети да приемат \"спорни решения по исторически въпроси, представлява избирателно четене на историята\". Това също така означавало отричане и опит за заличаване на историята. \"Смяната на наименованията спрямо всичко, свързано с мюсюлманите, са в много критични стойности. Този процес е изключително опасен и може да провокира нова разделителна линия в обществото, което тепърва лекува раните си от така наречения възродителен процес\", коментират още от ръководството на мюсюлманската вероизповедание.", "date": "2018.05.31", "title": "Стара Загора смени турските имена на 838 местности. Мюфтийството - това е нов \"Възродителен процес\""}
{"url": "https://www.dnevnik.bg/sviat/2018/05/31/3187655_prekiiat_sblusuk_mejdu_rusiia_i_sasht_v_siriia_e/", "text": "Сирийският президент Башар Асад заяви в интервю, откъси от което днес са поместени на сайта на руската телевизия \"Раша тудей\", че ще възстанови властта си върху районите, контролирани от подкрепяните от САЩ Сирийски демократични сили (СДС)q и че войските на САЩ трябва да си научат урока от Ирак и да се изтеглят, предадоха \"Ройтерс\" и \"Франс прес\", цитирани от БТА. Асад посочи, че сирийското правителство \"е започнало да отваря вратите за преговори\" със СДС - доминиран от кюрди съюз на милиции, контролиращ части от Северна и Източна Сирия, където са разположени американски сили. \"Това е първата възможност. Ако не, ще прибегнем до освобождаване на тези райони със сила. Нямаме други възможности, със или без американците\", каза Асад пред официалната руска медия. \"Американците трябва да си тръгнат, те все някак ще си тръгнат\", прогнозира той. \"Те дойдоха в Ирак без законово основание и вижте какво им се случи. Трябва да си научат урока. Ирак не е изключение и Сирия също не е изключение. Хората няма повече да приемат чужденци в този регион\", подчерта сирийският лидер. В коментар на характеристиката, дадена му от президента на САЩ Доналд Тръмп като \"животното Асад\" след предполагаемата априлска атака с отровен газ срещу контролиран от бунтовниците град край Дамаск, сирийският президент каза: \"Казваш това, което ти самият представляваш.\" Асад отново заяви, че правителството не носи отговорност за  нападението срещу град Дума  в анклава Източна Гута и каза, че то не разполага с химическо оръжие и не би било в негов интерес да извърши подобен удар. Сирийският лидер заяви, че присъствието на Иран в страната му е ограничено до офицери, които помагат на сирийската армия. За израелската атака от 10 май Асад каза, че \"има десетки сирийски мъченици и ранени войници, но сред тях няма нито един иранска жертва\". Запитан дали Сирия може да направи нещо, за да спре израелските въздушни удари, Асад отговори: \"Единствената възможност е да подобрим нашата противовъздушна отбрана, това е единственото, което можем да направим, и ще го направим.\" Асад подчерта, че сега сирийската ПВО е много по-силна благодарение на Русия. Директен конфликт между Русия и САЩ в Сирия е бил избегнат благодарение на мъдростта на руското ръководство, смята Асад. \"Всъщност бяхме съвсем близко до възможен пряк конфликт между силите на Русия и САЩ\", каза Асад. \"За щастие успяхме да го избегнем. Но не благодарение на мъдростта на американското ръководство, а благодарение на мъдростта на руското. Такъв конфликт не отговаря не интересите на никого - нито в света като цяло, нито на първо място на Сирия.\" Асад отново подчерта, че стабилизирането на положението в Сирия става благодарение на подкрепата на Русия и това пречи на действията на САЩ, които той нарече глупави, посочва ТАСС. Президентът на Сирия прогнозира, че войната скоро за завърши с победа на правителствените сили. \"Всяко успешно настъпление, победа, всеки освободен район ни приближават към приключване на конфликта. Винаги съм казвал, че ако нямаше външна намеса, нямаше да ни трябва повече от година\", каза още Асад.", "date": "2018.05.31", "title": "Прекият сблъсък между Русия и САЩ в Сирия е избегнат благодарение на Москва, каза Асад"}
{"url": "https://www.dnevnik.bg/analizi/2018/05/31/3187641_moskovski_miraj/", "text": "Преминаването през Спаските врати крие известен риск, отбелязва през 1802 г. английският пътешественик Едуард Даниел Кларк, тъй като и най-високопоставените чужди сановници или официални гости на руския самодържец попадат в клопката на натрапчиво видение, наричано \"кремълската Фата Моргана\". Става дума за  , оптично явление, дължащо се на особеното  на слънчевите лъчи от червеникавите кремълски стени, вследствие на което ярката светлина безшумно пробягва пред непривикналия взор на задморския гост, приемайки най-причудливи форми, сякаш той се озовава в Елсинор, малко преди появата на сянката на покойния датски крал в \"Хамлет\". По-лошото, пише Кларк, е, че тази политическа   – Фата Морганата на осемнайсетте кули на Кремъл (една скъпоценна наглед кутийка) – не просто мами взора на новодошлия, но и често го лишава от самооценка, населявайки дори най-вироглавите и дебели глави с призрачни надежди и неизпълними очаквания. Нещо, което определено дава шанс на руския цар, явявайки се в ореола на беломраморната Георгиевска зала с оранжево-черната ѝ мебел или пък в осветената до болка Андреевска зала, да завоюва лесни дипломатически победи. Не знам как точно премиерът Борисов е преминал Спаските врати на Кремъл, предполагам с кортеж от черни лимузини, чиито шофьори от службите са най-наясно с  . Москва традиционно държи на режисурата си. Онова, което е далеч по-важно, е следното – В него – възпроизведем ли видението на президента Радев, срещу което премиерът очевидно няма нищо против – Бойко Борисов кара каруцата винаги сам. Следователно той би трябвало да мине Спаските врати, размахвайки камшик в ръка, а пък отзад на каруцата да са натоварени потребните в случая ресорни министри. С което стигаме до архетипа на български мираж. Провинциален образ, отглас от андрешковщина: кал, блато, порутена крайпътна гара с австроунгарска направа и комунистическа занемара, над което задължително плющи камшик. Толкоз по  , да се върнем към московската  От нея, с оглед на бързото съкращаване на визитата на премиера Борисов, станаха очевидни поне няколко \"изкривявания\". Първо, \"кривналата\" към България тръба на \"Турски поток\", според щедрото обещание на президента Путин, набързо бе \"изправена\" в съобщението на говорителя на Кремъл Дмитрий Песков. Сиреч – нищо не е сигурно; искате, но и други искат, тъй че ще видим (в зависимост от останалите неща в пакета). Което още по-бързо разсейва илюзиите, че подобна договореност би станала възможна след едно посещение на Борисов в Кремъл или пък след едночасов разговор между Путин и Ердоган, тъй като сметките по този проект за десетки милиарди евро са направени доста отдавна. И предложението е държано в шепа още преди да бъде трупнато на масата, ведно с далеч по-изгодни за Москва проекти. И тъй, на второ място, стигаме до натрапчивото видение за площадката на \"Белене\", този \"перпетуум-мобиле\" по пилеене на роден обществен ресурс, който отново е в центъра на московската Фата Моргана. Уж проектът ще е на чисто пазарен принцип, но ето че щедро ни се \"опрощават\" едни 90 млн. долара от руски лихви, с които добрият Путин иска да зариби вечно извръщащите се българи, налели напоследък още 3 млрд. лв. в блатото на АЕЦ \"Белене\", без да съзират дори светлинка за възможна възвръщаемост. С оглед на казаното на говорителя на Кремъл, явно точка първа (тръбата към \"Турски поток\") е тясно обвързана с точка втора (АЕЦ \"Белене\"). И така още един мираж се разсейва. На трето място идва – по думите на Владимир Путин – придобиването на 300 000 имота в страната ни от граждани на Русия, и то на стойност 5 млрд. евро. Плашеща инвестиция спрямо мащабите на България. И тя най-добре показва как московските миражи затулват българските. Погледнато от София, българите искат чрез преговорите с Кремъл да си гарантират увеличаването на доставките на природен газ и да имат нови приходи от транзитни такси. Погледнато от Москва, тази нова тръба изобщо не означава, че цените на природния газ за България ще бъдат намалени, нито пък тези на транзитните такси – увеличени. От нашата (зрителна) тръба ние виждаме газ, приходи от такси и евентуално – частен проект за \"Белене\". Кремъл вижда обаче налагане на своите условия: ново придърпване на България и впримчване в непосилни за нашите мащаби ядрени проекти с държавна гаранция. Разрастване на руското влияние и изкупуване на България. Парче по парче. И е видно, че Путин, уверен в себе си, никак не бърза. Хърватският класик Мирослав Кърлежа в невероятната си книга \"Москва 1925\" пише, че \"в Русия има една-единствена константа: времето не е пари. Към понятието време там всички се отнасят индиферентно\". Парите обаче никога не са \"московски мираж\".", "date": "2018.05.31", "title": "Московски мираж"}
{"url": "https://www.dnevnik.bg/sviat/2018/05/31/3187678_sergei_lavrov_se_sreshtna_s_kim_chen-un_i_go_pokani_v/", "text": "Севернокорейският лидер Ким Чен-ун прие в Пхенян руския министър на външните работи Сергей Лавров. Това съобщи руското министерство на външните работи, цитирано от ТАСС и БТА. Първият дипломат на Москва пристигна в Северна Корея за разговори за ситуацията на Корейския полуостров. \"Днес министърът на външните работи на Русия направи официална визита в КНДР и беше приет от председателя на Държавния съвет на КНДР Ким Чен-ун\", заяви министерството. Лавров е първият руснак, който се среща със сегашния лидер на КНДР. Срещата се е състояла в резиденцията за почетни гости Пекуауон. \"Дори и преди това някой руснак да е виждал Ким Чен-ун, това беше първата среща с него лице в лице\", каза източник от руската делегация. В разговорите на Лавров със севернокорейския му колега И Йон-хо са обсъдени състоянието и перспективите на по-нататъшното развитие на приятелските отношения и сътрудничеството между Русия и КНДР и 70-годишнината от установяването на дипломатически отношения между двете страни, която се навършва тази година, се казва в съобщението на руското министерство. \"Имаше конкретен обмен на мнения за ситуацията около Корейския полуостров с акцент координацията на усилията да бъде задълбочена в интерес на политическото и дипломатическо уреждане на всички проблеми\", допълва ведомството. \"Ройтерс\" посочва, че Лавров е поканил Ким Чен-ун в Русия и е подкрепил мира и напредъка на Корейския полуостров. \"Елате в Русия, много ще се радваме\", каза Лавров. Той предаде на Ким Чен-ун \"най-топли поздрави\" от президента Путин и \"пожелания за успех във важните инициативи, предприети с ваше участие на Корейския полуостров\". Ким Чен-ун никога не е ходил в Русия, но баща му Ким Чен-ир посети големия си съсед през 2002 и 2011 година. Лавров е първият руснак, който се среща със сегашния лидер на азиатската страна. Ким каза, че цени високо курса на руското ръководство, в частност на президента Путин, към противопоставяне на американската доминация. \"Вие посещавате нашата страна в период, когато ситуацията на Корейския полуостров бързо се мени в посока на преговори и съвещания в съответствие с интересите на двата народа\", добави севернокорейският лидер. Посещението на Лавров идва преди  евентуалната среща  между президента на САЩ Доналд Тръмп и севернокорейския лидер следващия месец.", "date": "2018.05.31", "title": "Сергей Лавров се срещна с Ким Чен-ун и го покани в Русия"}
{"url": "https://www.dnevnik.bg/bulgaria/2018/05/31/3187701_kato_dobur_sused_bulgariia_shte_proveri_14_organizacii/", "text": "Вътрешният министър Валентин Радев ще предаде на компетентните органи искането на турския му колега за проверка на 14 търговски представителства и училища в България, които според Турция са близки до намиращия се в САЩ духовник Фетхуллах Гюлен, сочен от Анкара за организатор на опита за преврат през юли 2016 г. Службите ще извършат проучване и ще преценят какво да прави България. Това обясни Радев на редовния месечен брифинг на МВР в отговор на въпрос след появилата се преди дни информация, че  МВР е обещало на Турция да ѝ предава гюленисти. Днес министърът обясни, че въпросът е обсъждан с турския вътрешен министър, който е поставил такова искане. \"Но вие знаете те преследват не само тук, те търсят гюленисти в Щатите\", каза Радев като така даде да се разбере, че претенцията не е само към България. Той казал на колегата си, че въпросът за 14-те български представителства и училища не бил към него, но той като представител на правителството с удоволствие щял да го отнесе, където трябва и щяло да се вземе някакво решение. \"Това беше моят отговор\", обясни Радев. \"Ще проучим, ще решим в добросъседски отношения сме и ще направим възможното да бъдем полезни, но по правилата на българското законодателство\", лаконично заяви за финал министърът. Над 240 души, повечето от които невъоръжени цивилни, бяха убити в нощта на 15 юли 2016 г., когато група военнослужещи опитаха да атакуват парламента и да свалят президента Реджеп Тайип Ердоган. Правителството обвинява мрежата на намиращия се в САЩ духовник Фетхуллах Гюлен, бивш съюзник на Ердоган, за организирането на проваления преврат. Гюлен, който живее в самоналожено изгнание в Пенсилвания от 1999 г., отрича да е замесен и осъди пуча.", "date": "2018.05.31", "title": "Като добър съсед България ще провери 14 организации за връзки с Гюлен"}
{"url": "https://www.dnevnik.bg/analizi/2018/05/31/3187694_dulgoto_arabsko_izkljuchenie_ot_demokraciiata/", "text": "Анализите на историческото развитие на демокрацията ще съдържат един странен факт – арабският свят е единствената културна общност измежду другите региони и култури, останала встрани от общото течение на съвременната история. Както е известно, демокрацията се сблъсква със силни врагове и поради това се налага под формата на \"демократични вълни\", а не толкова като индивидуален избор на отделни държави и народи. Първата такава вълна бе през XIX век, когато Европа и двете Америки предоставиха избирателни права на всички, включително и на жените, и въведоха усъвършенствани системи за упражняване и контролиране на вота. Към края на тази първа вълна броят на демокрациите не надхвърляше 28 страни – всички те принадлежаха към западния свят и имаха сравнително висок жизнен стандарт. Последва я втора подобна вълна след разгрома на нацизма и фашизма през Втората световна война. Съответно и броят на демокрациите се увеличи до 36 държави, от които само две в Азия – Япония и Индия. Тридесет години по-късно, през 1974 г., третата демократична вълна започна... с военния преврат на младшите офицери в Португалия. Тя продължи чак до 2002 г. и в географско отношение се разпростря от Португалия, през Испания та чак до Южна Корея, Тайван и Филипините. Впоследствие обхвана и Латинска Америка – Бразилия и Аржентина. По такъв начин около 2/3 от държавите в света възприеха демократичното устройство. С изключение на арабите. Сред 121 демократични държави няма нито една арабска демокрация. В началото на третото хилядолетие демокрации са 100% от Западна Европа, 91% от Латинска Америка, 67% от Източна Европа и бившия СССР, 48% от азиатските държави и 40% от тези в Африка. Но нито един процент от арабските държави! Изследователите на този феномен го нарекоха \"арабското изключение\", изтъквайки очевидната неспособност на арабите да стъпят на пътя на демокрацията. Каква е причината за този феномен? Дали не е сравнително късият период на демократичния експеримент в арабския свят? Това едва ли е решаващият фактор. За сравнение - Аржентина и Чили поеха по пътя на демокрацията едва през 1990 г., т.е. в годината, когато няколко арабски държави обявиха принадлежността си към демократическото семейство. Но за разлика от двете латиноамерикански държави, всичките арабски кандидат-демокрации се превърнаха в авторитарни режими. Друг пример са страните от Източна Европа, които избраха демокрацията през 1989 г. Само няколко години бяха достатъчни за тези бивши комунистически страни, за да въведат принципите и механизмите на демокрацията и доброто управление. Всичко това поставя въпроса какво попречи на арабите да последват примера на източноевропейците и латиноамериканците. Дали причината не е в колониализма, както тръбят денонощно арабските експерти? Примерът с Индия опровергава подобна теза. Тази азиатска страна се присъедини към клуба на демокрациите след обявяване независимостта си през 1948 г. Така тя се трансформира в многопартийна светска политическа система, въпреки че индийското общество включва множество касти и религии. Същевременно арабските експерти продължаваха да твърдят, че демократична система е възможна само там, където има хомогенно в религиозно и етническо отношение общество. Дали причината не е в бедността? Светът обаче познава и бедни демокрации като Нигерия, Сенегал, Перу, България, Унгария или Полша. Въпреки това арабските елити сериозно твърдят, че бедността и свободата са несъвместими и че арабските граждани трябва да избират между хляба и свободата. При това равнището на живот в страни като Кувейт, ОАЕ, Саудитска Арабия и Катар се доближават до това в скандинавските, но двете групи държави са несъпоставими по показателите \"прозрачност\" и \"права на човека\". През ноември 2016 г. бе избран четвъртият поред демократичен президент в бедната държава Гана от началото на нейния преход към демокрация през 1992 г. Тази дата съвпада и с началото на йеменския \"демократичен експеримент\". И макар че Гана също имаше сериозни икономически, политически и расови проблеми, нейната трансформация се оказа успешна за разлика от тази на арабската държава. Дали причината не е в религията? И подобен аргумент не може да е валиден, тъй като преди ерата \"Ердоган\" Турция беше демокрация, а мюсюлмански държави като Сенегал, Малайзия и Албания също са демокрации. По такъв начин възникна пропаст между неарабските мюсюлмани и арабите, като първите доказаха своята възприемчивост на демократичните ценности. \"Петролното проклятие\" като диагноза Измежду 23-те страни - износителки на петрол, в света няма нито една демокрация (тук, разбира се, включвам и Русия и Венецуела). Петролното богатство бе в основата на възникването на централизирани административни системи в арабските страни - износителки на черното злато. При това дори частният сектор е поставен в зависимост от държавния, който е най-големият инвеститор във всички сектори на икономиката. Докато при демокрацията гражданите са представени във властта, участвайки във финансирането на публичния сектор чрез своите данъци, в държавите - износителки на петрол, липсват както демократично представителство, така и данъци – налице е принципът no taxation and no representation. На пръв поглед въпросният аргумент като че ли дава отговор за неспособността на богатите на петрол арабски държави да тръгнат по пътя на демокрацията. Той обаче не може да обясни защо демокрацията не пуска корени дори в онези арабски страни, които нямат подземни богатства. Някои се опитаха да намерят отговор на вълнуващия ни въпрос чрез допитвания до самите арабски граждани, чрез които да докажат, че последните не зачитат демократичните принципи. Всичките подобни допитвания обаче показаха, че мнозинството от арабите са \"за\" демокрация, която въпреки своите недостатъци е техният предпочитан модел за развитие. Но в арабското тълкуване на демокрацията има нещо смущаващо. Около половината от арабите, подкрепящи демокрацията, също така одобряват ролята на религиозните улеми и принципите на шариата. Това на свой ред дава представа за степента на обърканост сред арабското обществено мнение. Религиозната държава е отрицание на демокрацията. Затова наред с \"петролното проклятие\" съществуват и сериозни културни предизвикателства пред арабския стремеж към демокрация. При това става дума не само за арабско-ислямски феномен. Както е известно, католическите държави регистрираха изоставане от около 100 години в сравнение с протестантските в своето политическо развитие. Повечето от първите станаха демокрации едва през 70-те години на миналия век. Няма никакво съмнение, че изоставянето на мюсюлманите в сферата на реформата и обновяването на тяхната религия, както и съхраняването на много от чертите на традиционното общество, са в основата на въпросното \"изключение\". Важен фактор за повратното тълкуване на категории като \"свобода\", \"плурализъм\" и \"многоликост\" се дължи и на възхода на политическия ислям. В Иран след революцията на Хомейни, в Египет по времето на Мурси и в Сирия в териториите под контрола на \"Ислямска държава\" (ДАИШ) религиозният тоталитаризъм измести демократичните движения и искания. Наред с всичко това обаче следва да споменем и деградирането на управляващите арабски режими през десетилетията, предшествали Арабската пролет. Всички те в крайна сметка се превърнаха в репресивни системи с формална демокрация и избори, в които управляващата партия няма конкурент, печелейки все по-голям процент от гласовете. Когато в началото на 2011 г. избухнаха първите народни бунтове, голям брой изследователи и коментатори започнаха да говорят за \"края на арабското изключение\". Последвалите поражения обаче ни върнаха отново към \"кота нула\", т.е. към едно продължително арабско изключение. Демокрацията пусна корени в различни държави – богати и бедни, религиозни и светски, традиционни и модерни, еднонационални или многонационални. Тя процъфтява както в уседнали общества, така и в страни, познали граждански конфликти и войни. Вкорени се както в централизирани държави, така и в такива, които все още търсят своята национална идентичност. Ние, арабите, закъсняхме твърде много. Демократичният поврат изисква на първо място вяра в самата демокрация, както и познания за нейната същност. Той предполага реформиране на религията, светски политически партии и гражданска култура, изграждана върху рационални принципи. Сред необходимите условия за неговия успех е и скъсването с \"просветения деспотизъм\", който в течение на цял век определяше мисленето на арабските политически и културни елити.", "date": "2018.05.31", "title": "Дългото арабско \"изключение\" от демокрацията"}
{"url": "https://www.dnevnik.bg/evropa/2018/05/31/3187602_za_10_godini_granichniiat_kontrol_bi_struval_na/", "text": "Разходите при неприлагането на Шенгенското споразумение за период от две години във всички държави биха варирали между 25 и 50 милиона евро, показа  проучване, цитирано от пресслужбата на Европейския парламент . В случай че всички държави отново въведат постоянен граничен контрол, то разходите за 10 години биха достигнали 100 – 230 милиарда евро. Според Транснационалния институт (ТИ) европейските държави са построили повече от 1200 км стени и огради по границите на стойност поне 500 милиона евро. Според първия годишен доклад за функционирането на Шенген, който разглежда основните недостатъци при изпълнението на Шенгенското право, държавите - членки на ЕС, трябва \"да насърчават взаимно доверие в доброто функциониране на Шенгенското пространство, сътрудничество и солидарност\". Докладът бе приет в Европейския парламент с 439 гласа \"за\" срещу 157 \"против\" и 80 въздържали се. Пропуски Евродепутатите осъждат за пореден път въвеждането на вътрешни гранични проверки поради недостатъците в общата европейска система за убежище и липсата на политическа воля, солидарност и сътрудничество. Голяма част от въведените гранични проверки не са нито необходими, нито пропорционални и поради това са незаконосъобразни, се подчертава в текста. В   момента 6 държави прилагат граничен контрол: Франция, Австрия, Германия, Дания, Швеция и Норвегия. Евродепутатите също така категорично осъждат изграждането на физически бариери, включително огради, между държавите членки. Членовете на Европарламента отново заявяват подкрепата си за незабавно присъединяване на България и Румъния към Шенген и призовават Съвета да одобри тяхното присъединяване като пълноправни членове на шенгенското пространство.  Следващи стъпки Като следващи действия са набелязани: - необходимост от постоянна и ефективна реакция от страна на Съюза при морските операции за издирване и спасяване, за да се предотвратят нови загуби на човешки живот; - компетентните органи на държавите членки трябва да събират информация и статистически данни за начина, по който се управляват средствата на национално ниво, и възможностите, свързани с граничния контрол; - държавите членки трябва да гарантират бързи и ефективни процедури за връщане на мигранти при пълно зачитане на основните права и при хуманни и достойни условия; - прилагане на решение за връщане на мигрант, взето от друга държава членка, вместо да се взема ново решение за връщане или изпращане на нередовен мигрант в първата държава членка, в която е бил регистриран; - осигуряване на адекватна инфраструктура, настаняване и добри общи условия за живот за всички кандидати за убежище, особено непридружените непълнолетни лица и семействата с непълнолетни лица, както и жени в уязвимо положение; - реформа на Шенгенската информационна система (ШИС): защита на деца в риск или изчезнали деца, незабавен и задължителен обмен на информация за тероризъм и задължителен обмен на информация за решенията за връщане. Евродепутатите подчертават, че през последните няколко години ЕС е приел мерки за укрепване на Шенгенското пространство като въвеждането на системни проверки при влизане и излизане по външните граници на ЕС от Европейската агенция за гранична и брегова охрана (\"Фронтекс\") за граждани на държави извън ЕС и за европейски граждани, както и системата за регистриране на влизане и излизане.", "date": "2018.05.31", "title": "За 10 години граничният контрол би струвал на страните в Шенген до 230 млрд. евро"}
{"url": "https://www.dnevnik.bg/detski_dnevnik/2018/05/31/3187742_prez_2017_godina_v_bulgariia_sa_rodeni_64_359_deca/", "text": "През 2017 година в България са родени 64 359 деца. 33 005 от тях са момчета, 31 354 - момичета. Данните са на Националния статистически институт (НСИ), който изготви специална инфографика за 1 юни, Деня на детето.", "date": "2018.05.31", "title": "През 2017 година в България са родени 64 359 деца (инфографика)"}
{"url": "https://www.dnevnik.bg/politika/2018/05/31/3187669_tursi_proshka_ot_putin_bez_rezultat_i_krachka_napred_-/", "text": "Търси прошка от Путин\", \"Няма резултат\" и \"Крачка напред\" - това са част от коментарите на политическите лидери след визита на премиера Бойко Борисов в Москва в сряда. След срещата с руския президент Владимир Путин  Борисов обяви, че са разговаряли \"Турски поток\" да мине през България . Седмица по-рано в Русия бе и президентът Румен Радев, който поиска от нашето правителство нов импулс на отношенията между двете страни. За зам.-председателя на ГЕРБ Цветан Цветанов времето ще покаже дали посещението на Борисов в Русия е било успешно или не. \"Премиерът защитава националния интерес и не би искал да излезе от рамката на единната позиция на ЕС\", каза още Цветанов и припомни позициите на евроатлантическите партньори за незаконното анексиране на Крим и по случая \"Скрипал\". Той даде пример, че социалистите направили \"Южен поток\" като корупционна схема, която заобикаля европейското законодателство, заради което сега Борисов говорел за тръба от \"Турски поток\" през България. АЕЦ \"Белене\", но без държави гаранции Според Цветанов АЕЦ \"Белене\", който щял да струва около 20 млрд. лева, трябва да се реализира на пазарен принцип и в защита на националния интерес, но без държавни гаранции, или въобще да не се реализира. По думите му за реактори, които не се използват, досега страната е дала 3 млрд. лева. Той обяви, че смята, че парламентът трябва да даде възможност на правителството да води \"разговори с потенциални купувачи\" (не уточни на какво става въпрос - бел. авт.), но не каза категорично дали подкрепя отпадането на мораториума за строежа на площадката в Белене. На няколко пъти обаче обясни, че ще има дебат в парламента и ще се вземе решение, като намекна, че то може да е различно от това на Министерския съвет, тъй като България е парламентарна република. \"Мога да уверя президента, че премиерът по никакъв начин не се е намесвал в законодателната власт. Не прави чест на президента, че във вчерашния ден напомняше стари случки. Нека не забравяме, че премиерът е председател на ГЕРБ\", каза още Цветанов и обяви, че изказването на Румен Радев, че някой тегли държавата към автокрация, е несериозно. Добър знак, но без резултати от Русия За Корнелия Нинова е добър знак, че в Русия е имало срещи и на президента Румен Радев, и на премиера Бойко Борисов, чрез които са се размразили отношенията между двете страни. \"От посещението на Борисов и министрите очаквахме много повече конкретика, но за съжаление нищо конкретно не е договорено. Борисов се опита да поправи собствените си грешки от спирането на проектите, но според нас не успя. Извинява се и търси прошка от Путин, но за нас е по-важно да се извини на българския народ за пропуснатите ползи за националния интерес на България\", каза Нинова и изрази надежда диалогът между двете страни да продължи, тъй като конкретен резултат от това посещение нямало. \"Борисов отиде да осигури газ за хъб \"Балкан\", но нищо подобно не е получил. Замразяването и на \"Южен поток\", и на АЕЦ \"Белене\" явно ще ни струва много, както виждаме от тези разговори. Нищо конкретно не е получил\", каза още Нинова. Тя припомни, че БСП подкрепя изграждането на втората ядрена централа у нас. \"Ние имаме откъслечна информация от медиите и няма да правим предположения, за да няма спекулации. В парламентарна република би било добре премиерът да ни запознае с резултатите от визитата, за да можем да коментираме факти\", каза лидерът на ДПС Мустафа Карадайъ. Възможност за газопровод у нас  Според лидера на \"Атака\" Волен Сидеров посещението на Бойко Борисов в Москва е полезно за България, крачка напред и има резултат, тъй като са придвижени редица теми. Той определи като нов момент възможността през страната ни да минава газопровод от Русия. По думите му руският президент Владимир Путин не бил злопаметен, а в ЕС имало промяна на конюнктурата. \"Посещението е стъпка напред, особено след като със случая \"Скрипал\" премиерът вече доказа, че не се съобразява от натиска отвън да се поддържат враждебни отношения с Русия\", каза още Сидеров. Той обяви, че АЕЦ \"Белене\" е нужна за България и трябва да бъде построена.", "date": "2018.05.31", "title": "\"Търси прошка от Путин\", \"Без резултат\" и \"Крачка напред\" - политически коментари за Борисов в Москва"}
{"url": "https://www.dnevnik.bg/photos/2018/05/31/3187736_snimka_na_denia_nai-prochutata_karta_v_angliiskata/", "text": "Първата карта на Голямата гора на Мечо Пух, наричана понякога \"вероятно най-прочутата карта в английската литература\", ще бъде предложена на търг през лятото. Тя е нарисувана от Ърнест Хауърд Шепърд през 1926 г. и според аукционната къща \"Сотбис\" (Sotheby's) цената ѝ може да достигне 150 000 паунда. Картата не е показвана пред широка публика от половин век. Тя въвежда читателите на първата книга в света на Кристофър Робин и неговите горски приятели и е използвана също в прочутата анимация на \"Дисни\". Картата е била вече на търг на \"Сотбис\" - през 1968 г., когато е купена за 650 паунда, а след две години отново сменя собственика си за 1770 паунда. За изминалите десетилетия нещата са се променили доста - през 2014 г. оригинална скица с мастило на някои от героите бе продадена 314 500 паунда, рекорд за илюстрация, предлагана някога за наддаване. Сега на търга на 10 юли в Лондон освен картата се търсят купувачи на 5 оригинални илюстрации от Шепърд, оценени от специалистите в рамките на 310 - 440 хиляди паунда.", "date": "2018.05.31", "title": "Снимка на деня: Най-прочутата карта в английската литература"}
{"url": "https://www.dnevnik.bg/sport/2018/05/31/3187743_zinedin_zidan_napusna_real_madrid/", "text": "Старши треньорът на \"Реал\" (Мадрид) Зинедин Зидан се оттегли от поста си. 45-годишният французин свика извънредна пресконференция и изненадващо обяви, че напуска отбора. Зидан застана начело на \"Реал\" в началото на 2016 г., за да замени уволнения Рафаел Бенитес. За две години и половина бившият полузащитник спечели девет трофея и влезе в историята с три поредни купи в Шампионската лига. \"Като президент на \"Реал\" днес се появявам заедно със Зинедин, но мисля, че той трябва да вземе думата. Вчера ми съобщи едно неочаквано решение. Мога само да кажа, че го подкрепям\", каза Флорентино Перес, който пръв взе думата на пресконференцията. Още откакто Зидан реши да се захване с треньорството, Перес често повтаряше, че един ден французинът ще води \"Реал\". Той започна кариерата си през лятото на 2014 г. като наставник на втория отбор на белите - \"Кастия\", преди още да е придобил необходимия лиценз. Година и половина по-късно легендарният халф пое първия тим и постигна изключителни успехи. Зидан записа 149 мача като старши треньор на \"Реал\", като в тях постигна 104 победи при само 16 загуби и голова разлика 393:160. \"Oбичам този клуб, но е време за промяна. Отборът има нужда от нея\", каза Зидан при оттеглянето си. \"Имаше сложни моменти през сезона, които ми се отразиха. Играчите се нуждаят от промяна. Трябва да им благодаря за всичко, защото те са тези, които се борят на терена\", допълни той. \"Играчите са невероятни. За тях е много трудно, защото това е огромен клуб и ние винаги ги поставяме под голям натиск. Идва момент, в който си казваш: \"Какво повече мога да поискам от тях?\" Мисля, че те се нуждаят от друг дискурс, за да печелят отново\", каза още французинът. Оттеглянето на Зидан от поста веднага породи слухове, че мястото му ще бъде заето от  дългогодишиня мениджър на \"Арсенал\" Арсен Венгер. Според радио \"Кадена сер\" обаче фаворит е Маурисио Почетино. Аржентинецът наскоро подписа нов договор до лятото на 2023 г. Испанските медии обаче твърдят, че в контракта има клауза, която му позволява да разговаря с клубове от ранга на \"Реал\" и ПСЖ. Бившият халф на мадридчани Хосе Мария Гутиерес-Гути също е споменаван като вариант. От пет години той работи с детско-юношеските отбори в академията на \"Реал\". Слуховете свързват с поста и селекционера на Германия Йоахим Льов, който наскоро обяви, че  ще остане начело на бундестима до 2022 г.", "date": "2018.05.31", "title": "Зинедин Зидан напусна \"Реал\" (Мадрид)"}
{"url": "https://www.dnevnik.bg/evropa/2018/05/31/3187757_bulgariia_e_shesta_v_es_po_proizvodstvo_na_cigari/", "text": "България е на шеста позиция в Европейския съюз по производство на цигари, показват данни от анализ на Евростат за производството на цигари в ЕС през 2016 г., предаде БТА. Анализът е по повод днешния 31 май, който се отбелязва като Световен ден без тютюнев дим. България е произвела около 21 милиарда къса цигари, като пред нея са страни като Португалия (27 милиарда или пета позиция) и Гърция (31 милиарда или четвърта позиция), като тези три държави формират общо около 5 на сто от производството на цигари в ЕС. В анализа се посочва, че тютюнопушенето е основна причина за рак на белите дробове, като в България са констатирани над 3400 смъртни случая от рак на белите дробове, което е около 3 процента от общия брой на смъртните случаи през въпросния период. Броят на мъжете, починали от рак на белите дробове, е бил почти четири пъти по-висок от този на жените - около 2700 фатални изхода при мъжете при 740 при жените. Лидер в производството е Германия В ЕС през 2016 г. са произведени над 527 милиарда цигари, като еквивалентът е в размер на 1000 цигари, или приблизително 50 пакета с по 20 цигари на жител. Производствената стойност на произведените цигари възлиза на около 6.2 милиарда евро, отчитат данните на Евростат. Безспорен лидер в производството на цигари в ЕС е Германия с произведени над 168 милиарда къса цигари, или около 32 на сто от общия обем на производство на цигари в ЕС. На втора позиция е Полша - 99 милиарда, или около 19 на сто от общия обем, а на трета позиция е Румъния - 77 милиарда, или 15 на сто от общия обем производство на цигари в ЕС. През въпросния период в ЕС са били констатирани над 270 хиляди смъртни случая от рак на белите дробове. Това го нарежда като основен тип фатален рак в ЕС, който представлява над една пета (20 процента) от всички смъртни случаи, свързани с рака. Мъжете в ЕС са били два пъти по-засегнати от жените: 184 600 мъже са починали от рак на белия дроб в сравнение с 88 800 жени. В страните от ЕС делът на рака на белия дроб сред всички фатални ракови заболявания е най-висок в Унгария - 27 процента, следвана от Гърция, Дания, Полша и Холандия - всички по 24 процента, Белгия - 23 процента, и Великобритания - 22 процента. Най-ниски проценти на смъртни случаи от рак на белите дробове са регистрирани в Португалия и Латвия - по 15 на сто, Литва, Швеция и Словакия - всички по 16 на сто, отчита Евростат.", "date": "2018.05.31", "title": "България е шеста в ЕС по производство на цигари"}
{"url": "https://www.dnevnik.bg/detski_dnevnik/2018/05/31/3187769_s_turne_iz_bulgariia_vlogurut_stan_predstavia_vtorata/", "text": "След големия успех на  дебютната си книга преди година  YouTube звездата Стан ще зарадва своите почитатели с продължение на историята от \"Невидим\" тази събота, съобщиха от издателство \"Егмонт\". Романът беше обявен за най-продаваната книга за 2017 г. от верига книжарници \"Хеликон\" и отличен с награда \"Бисерче вълшебно\" в категория \"Мечтатели\" за същата година. Влогърът подписа над 5000 екземпляра от новата си книга \"Измамен\" за най-нетърпеливите си фенове, които отново ще имат възможност да се срещнат с него в рамките турнето му за представянето на романа. Първоначалният тираж на книгата е 15 хил. бройки. Както в \"Невидим\", така и в \"Измамен\" Стан продължава да изследва и коментира актуални теми сред подрастващите в дигиталната ера като кибернасилието, фалша и опасностите, които крие привлекателният свят на съвременните знаменитости. \"Основното послание, което искам да отправя към читателите на втория си роман, е, че понякога блясъкът може да бъде измамен и всеки от нас трябва да се научи да отстоява себе си и да не се пречупва под въздействието на околните. Вярвам, че когато пишеш от сърце и душа, винаги стигаш до правилните хора\", казва Стан. Срещите: 2.6.2018 г., 12 ч. в Mall Markovo Tepe, бул. \"Руски\" 54, партер 3.6.2018 г., 16 ч. в Greenwich Book Center, бул. \"Витоша\" 37 09.6.2018 г., 12 ч. в Mall Burgas Plaza, ул. \"Транспортна\" 31, партер 10.6.2018 г., 12 ч. в Grand Mall Varna, ул. \"Андрей Сахаров\" 2, партер 16.6.2018 г., 16 ч. в книжарница \"Хермес\", ул. \"Васил Левски\" 9 17.6.2018 г., 16 ч. в книжарница \"Хермес\", ул. \"Александровска\" 71", "date": "2018.05.31", "title": "С турне из България влогърът Стан представя втората си книга"}
{"url": "https://www.dnevnik.bg/sport/2018/05/31/3187756_levski_lukoil_e_globen_s_12_000_leva_za_rasizum/", "text": "Баскетболният шампион \"Левски Лукойл\" беше глобен с 12 000 лева за расистки прояви. Сините са санкционирани заради поведението на феновете си в три от четирите мача от  финалната серия с \"Балкан\" (Ботевград) . \"По време на  третия  и  четвъртия  мач, проведени съответно на 27 и 29 май, част от привържениците на \"Левски Лукойл\" са издигнали транспарант с изображение на качулката, която е символ на \"Ку-клукс-клан\". Кадри от това деяние са излъчени на живо по БНТ, както и са заснети на снимки. Поради това Етичната комисия счете тези нарушения за установени\", се казва в съобщението на баскетболната федерация. \"Важно е да се отбележи, че и по време на втората среща от финалната серия привържениците на \"Левски Лукойл\" са имали много сериозни прояви на расизъм, описани от дисциплинарно-административния съвет към Националната баскетболна лига\", допълват от Етичната комисия. Във втория мач от финалната серия, който се игра в столичната зала \"Универсиада\", \"Левски\" настани феновете си зад скамейката на \"Балкан\". Това доведе до голямо напрежение, а след размяна на хвърлени предмети  двубоят беше прекратен  и се  доигра на следващия ден . \"По време на трите посочени срещи привържениците на \"Левски Лукойл\" са имали расистки прояви - използвали са расистки символи, скандирания и знаци. Ноторен е фактът, че бесилката и качулката на \"Ку-клукс-клан\" са символи на расизъм и дискриминацията на чернокожите в САЩ, а оттам и в целия свят. Срещу тяхното използване се води активна борба в световния спорт, включително и в баскетбола\", се казва още в становището на Етичната комисия. От комисията допълниха, че е налице \"индикация за трайна тенденция\", тъй като се е случило в три поредни срещи. \"Левски Лукойл\" все пак се разминава с най-тежката предвидена в правилника глоба, тъй като не е имало подобни провинения на феновете по-рано през сезона. \"В световен мащаб са налице сериозни мерки за ограничаване на расистки изрази, жестове и изображения, като за тях се предвиждат и налагат все по-строги наказания. На \"Левски Лукойл\" следва да бъде наложено едно от най-тежките по вид наказания, предвидени в правилника, а именно парична глоба. Все пак Етичната комисия отчита факта, че подобно поведение преди втория мач от финалната серия за сезон 2017-2018 не е демонстрирано от публиката на \"Левски Лукойл\". Поради това санкцията следва да е под средния възможен максимален размер\", завършват от комисията. \"Левски\" вече отнесе една солидна глоба  за поведението на своите фенове във финалната серия. Сините бяха санкционирани с 8000 лева за инцидентите в прекъснатия втори мач и бяха наказани с лишаване от домакинство за една среща.", "date": "2018.05.31", "title": "\"Левски Лукойл\" е глобен с 12 000 лева за расизъм"}
{"url": "https://www.dnevnik.bg/bulgaria/2018/05/31/3187749_sistemata_na_putna_policiia_vijda_kato_neplateni/", "text": "В републиканския бюджет има 200 хил. лв. повече от глоби на Пътна полиция, отколкото са отбелязаните като платени в системата на МВР. Това заяви директорът на Националната полиция Христо Терзийски на редовния месечен брифинг на вътрешното ведомство. В отговор на журналистически въпрос той обясни, че министерството търси вариант, при който плащането на глоби да се вижда веднага в системата на КАТ и да не \"виси\" като задължение на платилите шофьори. Повод стана предоставена от министър Радев пред Министерския съвет справка преди дни, от която \"се разбра\", че и премиерът Бойко Борисов има 10 неплатени акта на КАТ. Тогава се оказа, че актовете на Борисов, както и на някои ведомства се дължат на грешки в системите на Пътна полиция - те с години не отчитали платените по банков път актове. Терзийски уточни, че но за фонда не предостави данни колко е разминаването между платеното и отчетеното като платено. Обясни, че министерството е участвало в срещи с НАП и фонда, които установили, че проблемът идва от това, че различни системи в различно време са правени от различни фирми. Така се стигнало до момента, при който при пренос на данни има загуба на информация. По темата се включи и вътрешният министър Валентин Радев, който обясни, че ведомството е безкомпромисно в налагането и събирането на глоби. Призна, че проблемът е грешка на министерството и че то не успява да събере всички наложени на шофьорите санкции. Обясни, че има вече уговорка я, чрез които глобените ще плащат без банкова такса. Радев използва случая да разкаже и за проблемите в столичния КАТ, който той днес лично е посетил. Причина за това станало оплакване от гражданин до министъра през социалната мрежа \"Фейсбук\". \"КАТ - София, е тотална щета. Има стотици автомобили, опашката стига почти до бул. \"Г. М. Димитров\". През задната улица няма минаване. Чаках 30 минути блокиран там\", написал възмутеният гражданин. \"Това ми преля чашата\", каза Радев и с това аргументира днешното си изненадващо посещение в столичната Пътна полиция. Там установил, че действително има дълги опашки, и говорил с хората \"лично един по един\". Част от тях все пак казвали, че имало организация в столичния КАТ. На министъра било обяснено, че има голям ръст в броя на регистрирани коли на ден - от средно по 600-700 в зимния сезон до 1200 автомобила сега. Шефът на софийския КАТ Тенчо Тенев обяснил, че им липсват хора. Най-силното впечатление на Радев обаче му направила липсата на климатици в едната сграда. \"Вътре ще се издушат хората, опашки без климатици, въздух няма\", обясни той. За сметка на това тоалетните били нови. Той наредил - чрез преместване на полицаи и служители от другаде, обявяване на конкурс или увеличаване на заплатите им. \"Една жена от 3 ч. сутринта чака. Ами, освен че чака и си губи времето, тя в момента не работи, а ни изкарва заплатите на нас - държавните служители\", каза министърът, на чието подчинение е КАТ.", "date": "2018.05.31", "title": "Системата на Пътна полиция отчита като неплатени събрани глоби за поне 200 хил. лв."}
{"url": "https://www.dnevnik.bg/video/2018/05/31/3187767_video_40_chasa_okeani_v_hd_bez_komentar_i_muzika/", "text": "Британската публична медия Би Би Си публикува в интернет  четири 10-часови филма  с кадри от океана, морските брегове и техните обитатели. Всеки от записите е във висока резолюция, без музикален съпровод или гласови коментари. Чуват се единствено естествени звуци на дивата природа. Това са поредните публикации в жанра на т.нар. бавна телевизия. Когато преди време BBC Earth разпространи четворката  \"Джунгли\" ,  \"Острови\" ,  \"Пустини\"  и  \"Планини\" , сред отговорите защо британците го правят бе и съвсем простичкият \"Защото всекидневието ни може да е адски стресиращо и вероятно най-добрият начин е изцяло да избягаш от него. А и защото се чувстваме щастливи само като гледаме тази красота\". Зад подобно обяснение има и научни факти. Предишните записи бяха част от съвместен проект Real Happiness Project с Университета на Калифорния в Бъркли, показал, че гледането на дивата природа кара хората да се чувстват щастливи.", "date": "2018.05.31", "title": "Видео: 40 часа океани в HD без коментар и музика"}
{"url": "https://www.dnevnik.bg/skorost/2018/05/31/3187786_tesla_napravi_remont_ot_distanciia_na_spirachkite_na/", "text": "Тесла\" демонстрира нагледно предимствата на свързаните автомобили, като без да повика нито една кола в сервиза, намали спирачния път на всичките продадени Модел 3. Това е станало след \"актуализация по въздуха\" на софтуера, който управлява антиблокиращата система, съобщи сайтът на американската потребителска организация \"Консюмър рипортс\". Обичайно, при подобни проблеми всички коли се викат в сервиза и се оправят една по една. От \"Тесла\" взели мерки седмица след като в тест на организацията било констатирано, че Модел 3 спира от 60 мили в час (96.56 км/ч) до покой за недопустимите 46.33 метра. Това било по-лош резултат дори от пикапа \"Форд\" F-150. След актуализацията на софтуера колите от Модел 3 се нуждаели вече от малко над 40 метра, за да спрат. Директорът на звеното за тестове на \"Консюмър рипортс\" Джейк Фишър посочва, че от 19 години е на тази позиция, като звеното е проверило над 1000 автомобила, но до момента не е виждал подобряването на представянето на една кола от дистанция. И още недостатъци в Модел 3 Фишър обаче уточнява, че спирачките далеч не са единственият проблем на Модел 3. Като недостатъци той посочва още твърде силният звук от вятъра при движение, твърдата возия и некомфортните задни седалки. Шефът на \"Тесла\" Илън Мъск вече бил поел ангажимент в хода на производството тези проблеми да се отстранят. От потребителската организация критикуват и предизвикващата гордост в \"Тесла\" възможност всички настройки по колата да се правят през голям екран в средата на арматурното табло. Мнението на \"Консюмър рипортс\" е, че това решение води до опасно разсейване по време на шофиране. В отговор Мъск обещал да се помисли за нова организация на менютата и подменютата, за да станат по-лесни за ориентиране и ползване.", "date": "2018.05.31", "title": "\"Тесла\" направи \"ремонт\" от дистанция на спирачките на всички Модел 3"}
{"url": "https://www.dnevnik.bg/evropa/novini_ot_es/2018/05/31/3187772_brjuksel_ruskiiat_gaz_moje_da_e_edin_no_ne_edinstven/", "text": "Изискванията на европейския вътрешен пазар предполагат газоразпределителните центрове в ЕС да се развиват в безпрепятствени пазарни условия и с всеобщ достъп до тръбопроводите. По тази причина руският газ може да бъде един от източниците на захранване, но не и единственият. Това заяви на пресконференция говорител на Европейската комисия в отговор на въпрос, свързан с възможния газоразпределителен център край Варна, предаде БТА. Напълно подкрепяме България в намерението й да развие този център и сме наясно, че газовите доставки в региона са изключително важни за страната. ЕК и България имат общо виждане по този въпрос. Все още не е приключило проучването за източниците на газ, които да захранват този разпределителен център, добави говорителят. Вчера при посещението си в Москва премиерът Бойко Борисов  обсъди с президента на Русия Владимир Путин възможността  природен газ, доставян вбъдеще по газопровода \"Турски поток\" да бъде отклоняван към България до газовия хъб \"Балкан\" - правителствен проект на разпределителен център край Варна.", "date": "2018.05.31", "title": "Брюксел: Руският газ може да е един, но не единствен източник за хъба \"Балкан\""}
{"url": "https://www.dnevnik.bg/evropa/2018/05/31/3187779_alternativa_za_germaniia_iska_parlamentarno/", "text": "Крайнодясната партия \"Алтернатива за Германия\" призова за парламентарно разследване на политиката на канцлера Ангела Меркел за мигрантите, предаде \"Ройтерс\". Вълната от мигранти, много от които мюсюлмани, бягащи от конфликти в Близкия изток, повдигна опасения за сигурността и интеграцията и миналата година помогна на \"Алтернатива за Германия\" за пръв път да влезе в националния парламент. Федералната агенция за миграцията и бежанците (BAMF) бе въвлечена в проблеми, след като вътрешно разследване на 4568 решения за убежище разкри, че бременският клон  умишлено и редовно е пренебрегвал  законови разпоредби и вътрешни правила. В четвъртък парламентарната група на \"Алтернатива за Германия\" внесе молба за създаване на разследваща комисия, което изисква подкрепата на 25% от депутатите. Съпредседателят на партията Александър Гауланд каза, че тя може да лобира сред другите политически сили, за да получи подкрепата им. Останалите партии като цяло отказват да работят с \"Алтернатива за Германия\", но либералната Свободна демократическа партия настоя комисия да разследва скандала с BAMF. Двете партии не биха разполагали с достатъчно гласове, но Гауланд се надява, че консервативният съюзник на Меркел (Християнсоциалният съюз) ще подкрепи разследващата комисия, защото лидерът й е показал, че иска решение за скандала с BAMF. Консерваторите се опасяват, че случилото се може да засили подкрепата за \"Алтернатива за Германия\" на регионалния вот в Бавария през октомври. Вътрешният министър и лидер на баварските консерватори забрани на бременския клон да взима в бъдеще решения за предоставянето на убежища. В молбата си \"Алтернатива за Германия\" описва скандала с BAMF като част от \"по-широкия правителствен провал\" в политиката за убежище. Партията посочва, че иска разследване на правителствената политика от 2014 г. насам, законовата основа за решението на кабинета от 2015 г. да отвори границите за мигранти, ефекта от притока им върху сигурността и системите за социално осигуряване и последвалите разходи.", "date": "2018.05.31", "title": "\"Алтернатива за Германия\" иска парламентарно разследване за политиката на Меркел за мигрантите"}
{"url": "https://www.dnevnik.bg/bulgaria/2018/05/31/3187740_proektozakonut_za_lichnite_danni_zastrashava_svobodata/", "text": "Разпоредби в законопроекта за защита на личните данни застрашават свободата на словото - ограничават правото на изразяване, задължават журналистите да разкриват източниците си на информация, премахват съществуващата възможност за справки в публичните регистри и предвиждат несъразмерно високи глоби. За това предупреждава Асоциацията на европейските журналисти в България в становище в рамките на общественото обсъждане на правителствения проект. Според него законопроектът ограничава правото на изразяване, вместо да го защитава. \"Той не предвижда достатъчно гаранции на принципно ниво за защитата на основните права, които биха могли да бъдат в колизия със защитата на личните данни и, най-вече, правото на изразяване. В този смисъл, законопроектът и не отговаря на духа и принципа на Регламента на ЕС, според който обработването на лични данни следва да е предназначено да служи на човечеството. Правото на защита на личните данни не е абсолютно, а трябва да бъде в равновесие с другите основни права съгласно принципа на пропорционалност\", се казва в позицията. В нея се изтъква, че предвиденото задължение журналистите да разкриват източниците си на информация, ако Комисията за защита на личните данни поиска това от тях, е недопустимо. \"Защитата на тайната на журналистическите източници е имплицитна част от Европейската конвенция за правата на човека и от Конституцията. Бихме искали да напомним, че според Европейския съд за правата на човека заповедта за разкриване на източника, която има възпиращ ефект, Неприемливо е орган от структурата на изпълнителната власт да има правомощия да санкционира журналисти при отказ от разкриване на източника\", е позицията на организацията. Тя възразява и срещу предвидените долни граници за минимални санкции от хиляди левове (10 хил. лв. в един от текстовете) са непропорционални и неуместни за най-бедната страна членка на ЕС. Тези санкции биха имали унищожителен ефект върху по-малки медии, особено регионални такива и сериозно застрашават медийния плурализъм, се казва в становището. Не по-малко притеснителни според организацията са ограниченията при ползването на публичните регистри. Гражданите, и най-вече в съдебните и други публични регистри, ако знаят ЕГН на субектите, за които информацията се отнася, се посочва в становището. Единният граждански номер е основно средство за идентификация и отпадането на възможността за търсене по ЕГН създава сериозни трудности при ползването на публичните регистри, като в някои случаи обезсмисля функцията им на публични, предупреждава асоциацията. Според нея следва да се прави разлика между използването на ЕГН/ЛНЧ като информация и търсенето чрез него, когато вече е известно.", "date": "2018.05.31", "title": "Проектозаконът за личните данни застрашава свободата на словото, предупреди сдружение"}
{"url": "https://www.dnevnik.bg/bulgaria/2018/05/31/3187777_osem_granichari_shte_budat_nakazani_za_propuska_na/", "text": "Месеци след като беше установено, че има пропуск в граничния режим на летището в София, все още в МВР не са решили какво наказание да наложат на провинилите се служители. До момента две различни служби са направили проверка по случая, при който над 40 души от полет от Париж до София бяха допуснати да преминат без задължителните гранична и паспортна проверка. Изводът от двете проверки за вида наказание бил различен и това е причината за поредно отлагане на финалното решение за санкциите, обясни вътрешният министър Валентин Радев на редовния месечен брифинг на МВР. Той само посочи, че наказаните ще бъдат осем. Причината за това да бъдат допуснати пътници е неспазване на правилата и небрежност, но не е било умишлено, посочи той. Случаят e от края на март. Забавянето на резултатите от проверките Радев оправда с нуждата от прецизност, за да не \"падат\" наказанията в съда.", "date": "2018.05.31", "title": "МВР реши да накаже 8 граничари заради пропуска на летище \"София\", но още се чуди как"}
{"url": "https://www.dnevnik.bg/bulgaria/2018/05/31/3187794_skoroshni_razkritiia_sreshtu_magistrat_obeshta_shefut/", "text": "Скоро ще бъдат обявени разкрития за корупция срещу магистрат, обещание от Велико Търново председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев, цитиран от  news.lex.bg . По думите му цялата база данни, събирана от различните институции, които влязоха в новия мегаорган, съдържа много информация за различни хора. \"Ние трябва да я скрепим с още данни и да я \"облечем\" в законова форма. Сигнали и информация има много, но явно досега не са се получавали задоволителни конкретни резултати по отделните случаи, защото е трудно да се съберат годни доказателства за тези деяния. Но това е нашата работа\", каза Георгиев и подчерта, че по един от случаите са напреднали много и скоро може да се очакват разкрития срещу магистрат. Той подкрепя и предложените  промени в Правилника за приложението на Закона за ДАНС , с които агенти ще могат да заемат длъжности на прикритие не само в държавната администрация, във фирмите, но и в свободните професии. Георгиев обвърза тези промени с инкриминирането на корупцията в частния сектор и каза, че предложените нови правомощия на ДАНС са необходими за ефективна борба с корупция. \"При положение че корупционните деяния са трудни за разкриване и доказване престъпления, то явно е необходимо да има хора, които да предоставят информация отвътре. Ако няма такива агенти, откъде ще се получава информация за корупция. Щом законодателят е приел и инкриминирал корупция в частния сектор, логично е следващата стъпка да е именно тази\", каза шефът на антикорупционната комисия. От началото на годината комисията е успяла да отнеме незаконно придобито имущество за 4 млн. лева, отчете председателят ѝ и добави, че запорираното имущество е за десетки милиони. Пламен Георгиев каза още, че след приемане на устройствения правилник на комисията във всеки апелативен регион в страната ще бъде назначен техен представител.", "date": "2018.05.31", "title": "Шефът на антикорупционната комисия обеща скорошни разкрития срещу магистрат"}
{"url": "https://www.dnevnik.bg/sport/2018/05/31/3187803_machovete_na_bulgarskite_voleibolisti_v_ligata_na/", "text": "Всички мачове на българския национален отбор по волейбол в Лигата на нациите ще бъдат излъчвани на живо в  страницата на А1 във \"Фейсбук\" . \"А1 и \"Макс спорт\" подаряват на волейболните фенове безплатно гледане на всички мачове на националите от Лигата на нациите\", обявиха от компанията. В България срещите от  комерсиалния волейболен турнир  са в ефира на каналите от платения пакет \"Макс спорт\". От А1 пуснаха безплатно първите три срещи на България от надпреварата миналата седмица - победите срещу Китай и Аржентина и поражението срещу САЩ. \"Телекомът подари първите три двубоя на \"лъвовете\" през изминалия уикенд в Китай и поради огромния интерес взе решение да зарадва българските фенове с безплатното излъчване и на всички останали мачове\", посочват от компанията. Тази седмица България е домакин на минитурнир от втория кръг. В петък воденият от Пламен Константинов отбор ще срещне Сърбия, в събота е мачът с Австралия, а в неделя - с Русия. И трите срещи на България са от 20.00 часа в \"Арена Армеец\". В петък от 17.00 часа \"Макс спорт\" ще излъчи мача между Франция и Полша, а в събота по същото време ще се предава срещата между Русия и Сърбия от София.", "date": "2018.05.31", "title": "Мачовете на българските волейболисти в Лигата на нациите ще бъдат излъчвани във \"Фейсбук\""}
{"url": "https://www.dnevnik.bg/zelen/2018/05/31/3187653_fotogaleriia_sreshtu_nevidimiia_smog/", "text": "Столицата на България се присъединява към глобалната кампания  или \"Свали маската на моя град\" . Инициативата се бори за по-чист въздух. Коалиция от девет лекари и пациентски организации се присъединиха официално днес към глобалната инициатива, която призовава за спешност в борбата за чист въздух в София. Българската столица е   в целия Европейски съюз (ЕС), обясняват избора на града организаторите от асоциация \"Въздух за здраве\" . Снимките в галерията са на граждани, лекари и общественици, които се включват в акцията  . Медиците застават с името и професионализма зад данните и научните изследвания, доказващи пряката връзка на смога с редица опасни болести, както и случаи на преждевременна смърт.", "date": "2018.05.31", "title": "Фотогалерия: Срещу невидимия смог"}
{"url": "https://www.dnevnik.bg/bulgaria/2018/05/31/3187807_sudut_na_es_babata_i_diadoto_imat_pravo_na_lichni/", "text": "Бабата и дядото имат право на лични отношения с внуците си, реши Съдът на Европейския съюз (СЕС) по преюдициално запитване - тълкуване на правото на ЕС, на Върховния касационен съд (ВКС), информира  news.lex.bg . Състав на ВКС сезира съда в Люксембург през лятото на миналата година със следното питане: \"Следва ли понятието \"право на лични отношения\", използвано в чл. 1, § 2, б. а) и чл. 2, т. 10 от Регламент (ЕО) №2201/2003 г. на Съвета от 27.11.2003 г. относно компетентността, признаването и изпълнението на съдебни решения по брачни дела и делата, свързани с родителската отговорност, да се тълкува като приложимо не само за отношенията родители - деца, но и за отношенията с други близки, различни от родителите, а именно баба и дядо?\" Пред българския върховен съд е било образувано дело по иск на баба, чието внуче живее в Гърция при баща си, на когото след развода е предоставено упражняването на родителските права. С решението за развода гръцкият съд е определил режим на лични отношения между детето и майка му. Бабата Нели Вълчева иска да бъде постановено решение, с което да бъде определен режим на нейни лични отношения с внучето ѝ. Тя иска да го вижда редовно един уикенд месечно, както и то да ѝ гостува два пъти годишно за две или три седмици през ваканциите. Вълчева обаче не се е обърнала към гръцкия, а към българския съд. И районният, и окръжният съд, разгледали казуса, приеха, че делото е с международен елемент и тъй като обичайното местопребиваване на детето е в Гърция, според Кодекса на международното частно право то е подсъдно на гръцкия съд. Така делото стигна до ВКС, който реши да отправи преюдициално запитване. В днешното си решение Съдът на ЕС обяснява, че понятието \"право на лични отношения\" по смисъла на еврорегламента трябва да се тълкува самостоятелно. Съдът припомня, че този регламент обхваща всички решения за родителската отговорност и че правото на лични отношения се счита за приоритет. \"Понятието \"право на лични отношения\" се отнася не само до правото на лични отношения на родителите с тяхното дете, но и на други лица, с които е важно това дете да поддържа лични отношения, по-специално със своите дядо и баба\", се посочва в решението. В него СЕС уточнява, че за да се избегне приемането на конфликтни мерки от различните съдилища и с оглед на най-добрия интерес на детето, е необходимо един и същ съд да се произнася по правата на лични отношения, и по принцип това е този по обичайното местопребиваване на детето.", "date": "2018.05.31", "title": "Съдът на ЕС: Бабата и дядото имат право на лични отношения с внуците си"}
{"url": "https://www.dnevnik.bg/evropa/2018/05/31/3187837_daniia_zabraniava_pokrivaneto_na_liceto/", "text": "Дания се присъедини към други европейски държави с днешното решение да забрани облекло, което покрива лицето, включително никаб и бурка, предаде \"Асошиейтед прес\", цитирана от БТА. Със 75 гласа \"за\", 30 \"против\" и 74 въздържали се датските законодатели одобриха законопроект, внесен от дясноцентристката управляваща коалиция. Правителството казва, че законът не е насочен срещу никоя религия. Законът придоби известност като \"забраната на бурката\" и се възприема като насочен срещу облеклото, носено от някои изповядващи консервативен ислям жени. Мюсюлманките в Дания, които покриват лицето си, са единици. Министърът на правосъдието Сьорен Папе Поулсен каза, че полицаите ще решават, като използват \"здравия си разум\", как да действат, щом видят хора, нарушаващи закона, който влиза в сила на 1 август. По думите на министъра полицията няма да нарежда на нарушителите да махнат покривалата, но ще ги глобява и ще им казва да си отидат вкъщи, пише \"Ройтерс\". Законът разрешава покриване на лицето, когато има \"видима причина\" като студено време или спазване на други законови изисквания, каквито са каските на мотористите по датския закон за движение по пътищата. При първо нарушение на закона ще бъде налагана глоба до 1000 крони (134 евро). За по-голям брой нарушения е предвидена глоба от до 10 000 крони или до шест месеца затвор. Всеки, който принуждава със сила и заплахи друго лице да носи такова облекло, може да получи присъда до две години затвор. Франция, Холандия, Белгия,  България  и германската провинция  Бавария  въведоха някои ограничения за пълното покриване на лицето на обществени места.", "date": "2018.05.31", "title": "Дания забранява покриването на лицето"}
{"url": "https://www.dnevnik.bg/evropa/regioni/2018/05/31/3187796_efektut_ot_evrofondovete_ne_e_samo_polojitelen/", "text": "Сред основните и най-често цитирани положителен ефекти от членството на България в Европейския съюз е достъпът до средства от европейските фондове и възможностите за целенасочени инвестиции в приоритетни икономически дейности, които те създават. Усвояването на еврофинансирането обаче далеч не е равномерно разпределено в отделните области и общини на страната, а влиянието им върху местните икономики не е еднозначно и само положително. Тук ще се спрем на основните ефекти от европейските средства с фокус върху някои от по-слабо икономически развитите региони на страната. Колко и къде са усвоените европари? За разлика от други държавни разходи, чието проследяване е по-трудно, порталът \"Структурни фондове на ЕС\" и ИСУН 2020 позволяват детайлната разбивка и анализ на данните за обемите и разпределението на европейското финансиране. Според информацията на портала за периода от 1 януари 2007 г., когато България се присъедини към ЕС, и 1 май 2018 г. изплатените средства са 18.7 милиарда лева (15.6 милиарда от фондовете на ЕС, останалото е местно съфинансиране). Средно на година това са 1.2 милиарда лева, или по около 2% от брутния вътрешен продукт. За да сравним регионалното разпределение на европейското финансиране, е необходимо данните за тях да бъдат претеглени, тъй като размерите на областните и общинските икономики далеч не са равни. Тук ще се спрем на най-простото претегляне - спрямо населението (проблемите при изчислението на областен и липсата на общински БВП настрана, трудно можем да отчетем и значителните разлики в структурата на местните икономики). Докато номинално София-столица надхвърля в пъти всички останали области, то на глава от населението Габрово успява да привлече повече инвестиции – 2703 лева на глава от населението, спрямо 2696 за столицата. От другата страна са Сливен (702 лева на глава от населението) и Кюстендил (753 лева), където влиянието на европейските инвестиции е далеч по-малко. Областите по южната граница на страната се разполагат в долния край на подредбата по относителни европейски средства – най-слабо се представя Кърджали (1032 лева), а най-добрият пример е Благоевград (1486 лева). Причина за това обаче е най-вече строежът на магистрала \"Струма\", която е и вторият най-скъп проект с европейско финансиране в страната след столичния метрополитен. В южните области е и по-различен профилът на крупните проекти – докато на повечето места те най-често са за подобряване на инфраструктурата и градската среда, то в Кърджали най-големият проект е за осигуряване на социална помощ, а в Смолян – за подобряване на образователната инфраструктура. Разпределението между общините също далеч не е равномерно – в област Кърджали те са съсредоточени предимно в общините Кърджали и Момчилград, а в област Смолян – в общините Смолян и Рудозем. Тук трябва да отбележим обаче, че това разпределение далеч не е характерно само за областите по южната граница – София-област и Пловдив настрана, в почти всички останали области на страната има 2-3 общини, в които се съсредоточава повечето европейско финансиране. Какви влияят европейските фондове на местните икономики? На пръв поглед няма причина да смятаме, че отпускането на целеви средства отвън би могло да има отрицателни ефекти. И наистина – много проекти водят до реално развитие на инфраструктурата, което от своя страна е сред най-ключовите фактори за подобряването на икономическата среда и привличането на нови инвестиции. Ефектът на инфраструктурата е особено видим при пътищата – изграждането на магистрала \"Тракия\" например е сред най-важните фактори зад оформянето на пояса от силна икономическа активност, който свързва София и Бургас, преминавайки през Пловдив и Стара Загора. Други проекти водят до подобряване на градската среда, което от своя страна повишава така трудно измеримото качество на живот. Като цяло благодарение на европейските средства местните власти получават достъп до по-голям ресурс. Анализите на Министерство на финансите сочат и че европейските програми имат и известен благоприятен макроикономически ефект, като според МФ фондовете кумулативно към 2017 г. са допринесли с 1.7% по-висок БВП, 3.3% по-висок внос и са намалили безработицата с 1.3 процентни пункта спрямо базов сценарий, в който страната не получава европейски средства. 1. На много места, особено в по-малки общини, европейското финансиране се превръща в заместител на частните инвестиции. Причината за това е най-вече ограниченият административен капацитет – администрацията може да си позволи да се съсредоточи или върху оптимизирането на приходите си от европейски фондове, или върху подобряването на бизнес средата и привличането на повече частни инвестиции. Тъй като шансът за придобиване на средства от ЕС е по-голям, а резултатите често са по-бързи и видими за избирателите. Обратно, частните инвестиции обикновено имат по-бавен ефект, а благодарение на голямата зависимост на общините от трансферите от централния бюджет постъпленията в общинските бюджети са доста по-малки. Оттук фокусът върху еврофондовете изглежда почти предопределен от настоящата институционална структура. Поради това на много места се наблюдава ефект на заместване на частните инвестиции с европейско финансиране. Има основания да се твърди дори, че част от отлива на преките чуждестранни инвестиции през последните няколко години е продукт именно на това заместване. 2. Основното предназначение на структурните и кохезионните фондове е сближаването на равнищата на икономическо развитие в отделните региони на Европейския съюз, а крайната им цел е тяхното относително хармонизиране. Този тип конвергенция най-често се измерва с отстоянието на брутния вътрешен продукт на глава от населението спрямо средноевропейското равнище. Последното проучване на ИПИ сравнява отстоянието на областите от средноевропейското ниво, сравнява позициите им между 2006 и 2014 г. и установява, че такова е налице в почти всички области освен Перник, Бургас, Кърджали и Пазарджик. Въпреки това обаче статистически значимата връзка между усвояването на европейски средства и темпа на сближаване е нищожна; с други думи, приближаване на равнището на благосъстояние има, но то се дължи не толкова на европейските средства, а причините му следва да бъдат търсени другаде. Може да се твърди дори обратното – тъй като икономически най-развитите области и общини съсредоточават в себе си най-много средства от фондовете, то те помагат за раздалечаването на равнищата на благосъстояние вътре в страната. 3. Европейското финансиране създава няколко равнища на зависимости. Най-видимата и особено релевантна в български контекст зависимост е корупционната; достъпът до фондовете значително увеличава способността за разпределяне на средства на бенефициенти, приближени на властта. От значение е и \"пристрастяването\" на местните икономики към евросредствата, което ги поставя в дори по-голяма значимост от централната власт, вече предопределена от модела на формиране на местните бюджети. Последната зависимост е у самите бенефициенти – също както при общините, за някои фирми се оказва по-лесно и достъпно да усвояват европари, отколкото да произвеждат и продават стоки или да предоставят услуги, и съответно да преживяват благодарение на съобразяването си с административни изисквания вместо с условията на пазара. Нужно е решение на проблемите, които създават еврофондовете В никакъв случай не може да се твърди, че европейските фондове имат строго положително или строго отрицателно влияние върху местните икономики. Често те се ползват за изграждане на необходима инфраструктура или за подобряване на качеството на живот и работа, но едновременно с това не успяват да постигнат целите си, обемат значителна част от административния капацитет на местните власти и създават нежелани зависимости. Това обаче далеч не значи, че европейско финансиране не трябва да има; необходимо е да се потърси решение на проблемите, които създава. Голяма част от тях биха били облекчени с помощта на фискална децентрализация и увеличаване на правото на вземане на решения на местните власти, съчетано със затягане на контрола на кандидатстването и отпускането на европейско финансиране. Останалите обаче са неизлечим ефект на \"безплатните пари\", с който ще трябва да живеем, докато се провеждат настоящите политики на сближаване на ЕС.", "date": "2018.05.31", "title": "Ефектът от еврофондовете не е само положителен"}
{"url": "https://www.dnevnik.bg/bulgaria/2018/05/31/3187854_zdravnata_kasa_s_personalniia_kod_na_nap_ne_mogat_da/", "text": "С персоналния идентификационен код (ПИК) на Националната агенция за приходите (НАП), издаден за фирмено ползване, не могат да се разглеждат пациентски досиета на служители на фирмата. Това съобщиха от пресцентъра на Националната здравноосигурителна каса (НЗОК) по повод изразено притеснение на пациентска организация. Вчера на официалния сайт на касата беше публикувана информацията, че здравноосигурените вече ще могат да разглеждат пациентските си досиета с ПИК на НАП, която породи притеснението. \"Подобно твърдение не отговаря на истината. Когато ПИК на НАП е издаден на физическо лице, той се идентифицира с личния идентификатор на гражданина, а когато е издаден за фирмено ползване, той се идентифицира с ЕИК/Булстат на фирмата\", отбелязват от здравната каса. С  новата функционалност  се улесняват около 400 хиляди граждани, които имат ПИК на НАП. Те няма да заявяват и получават отделен код от районните здравноосигурителни каси или електронен подпис, ако желаят да разгледат своето пациентско досие.", "date": "2018.05.31", "title": "Фирмите нямат достъп до досиетата на служителите си, успокои здравната каса"}
{"url": "https://www.dnevnik.bg/zelen/2018/05/31/3187844_entusiast_shte_probiaga_180_km_za_denonoshtie_za_da/", "text": "Председателят на сдружение \"Зелена Странджа\" Владимир Димитров ще направи опит да прекоси 180 километра за 24 часа по най-новия разработен маршрут \"Тур Странджа\", съобщава  www.tourstranja.com . Идеята на начинанието е да покаже, че Странджа е планина, която е леснодостъпна за всички. Началото ще бъде на брега на Тунджа в Елхово, а финалът – на пристанището в град Ахтопол. Димитров планира да направи това с бягане сам и без подкрепителни пунктове. Целият пробег ще може да се следи с GPS в реално време. Най-голям проблем за изпълнението на идеята може да се окаже евентуален дъжд, но на този етап прогнозата за времето е добра. Изчислено е, че трасето може да се извърви с нормално темпо за 8-9 дни, а с велосипед това би отнело около 3 дни. Идеята е \"Тур Странджа\" да съживи туризма в планината, като едновременно привлече туристи от цялата страна и предостави възможност на местните жители да развиват такъв поминък. Една от най-големите пречки в момента е е липсата на туристически хижи и къщи за гости. През следващите месеци ще бъде изготвена карта на местата за подслон и хранене по трасето. Ще бъдат уточнени и местата, които са подходящи за разпъване на палатки.", "date": "2018.05.31", "title": "Ентусиаст ще пробяга 180 км за денонощие, за да популяризира Странджа"}
{"url": "https://www.dnevnik.bg/sviat/2018/05/31/3187789_inscenirovkata_s_babchenko_moje_da_podhrani/", "text": "Киев може да е предотвратил убийство, но следващия път, когато критик на Кремъл бъде убит, първият въпрос ще е: Наистина ли е мъртъв? Както става при драматичните сюжетни обрати, това беше върхът: всички ахват от изненада по време на пресконференция за разследване на убийство, когато звездният гост се оказва самата жертва, ухилен самодоволно и съвсем не мъртъв. Смелият, противоречив и настроен за опозиция журналист Аркадий Бабченко  не е бил застрелян  в гърба от убиец, както украински правителствени служители и изтекли в медиите страховити снимки  накараха всички да повярват . Всъщност той е инсценирал смъртта си като част от свръхсекретна операция на украинските служби за сигурност с цел да бъдат заловени евентуалните истински убийци,  действащи по нареждане на Москва . В Централния дом на журналиста в Москва бързо беше свалена паметна плоча на Бабченко; некролозите бяха махнати или променени с доста значителна поправка. Недоверчивостта и облекчението сред приятелите и колегите, че скръбта и страданието им са били преждевременни, скоро отстъпиха място на въпроси за това дали измамването на света - и както се твърди, на съпругата на самия Бабченко, в продължение на цял ден наистина е било единственият възможен начин за разиграване на тази тайнствена специална операция. \"От мен се очаква за половин час да изпратя корицата за печат с мъртвия Бабченко и статия вътре. Какво да сложа сега на корицата? Бабченко е жив?\", написа във \"Фейсбук\" главният редактор на украинското седмично списание \"Новое время\" Виталий Сич. \"Кой прави това? Добре е, разбира се, че той е жив. Но е малко странно.\" Сагата напомни за криминалните романи на киевския писател Андрей Курков, които често се въртят около поръчкови убийства: в един от тях се разказва за депресиран мъж, който по заобиколен начин поръчва собственото си убийство. Но тази история, въпреки цялата й абсурдност, очевидно не е смешна: Бабченко наистина е избягал от Русия поради страх и е много вероятно да е имало действителен заговор за убийство. Въпросът е предотвратявайки убийство (ако наистина са направили това), и дали не е имало някакъв по-малко провокативен начин за постигане на същите цели. Следващия път, когато критик на Кремъл бъде застрелян или отровен, или мистериозно падне от своя балкон и загине върху бетона долу, първият въпрос винаги ще е: Наистина ли е мъртъв? Няма съмнение, че можем да очакваме \"защитата на Бабченко\" да бъде използвана като редовен отговор от Москва на съобщения или дори снимки за различни свързани с Русия зверства в идните години. \"Следващия път, когато ми покажете снимки от Сирия, представени от \"Белите каски\", ще покажа снимка на \"мъртвия Аркадий Бабченко, убит от Путин\", написа проруски потребител на \"Туитър\" - малък пример за това, което със сигурност ще последва в големи количества. Разбира се, това, че едва ли е основание за спиране на евентуална животоспасяваща мисия. Но дори да допуснем, че е имало отлична оперативна причина за хитруване, остават въпросите за начина, по който е била изиграна инсценировката. Наистина ли е било необходимо да се обявява, че той е мъртъв, вместо, че е тежко ранен, травмирайки по този начин приятелите, роднините и руските журналисти, загубили вече много колеги, които са били застреляни? От по-съществено значение е, че тонът на голямото разкриване изглеждаше забележително недостоен. Вместо сериозно да бъде изтъкната нуждата от подобни извънредни обрати на събитията Бабченко беше показан на пресконференцията с цел да се предизвика максимален шоков ефект, подобно на фокусник, който се наслаждава на изумлението на публиката, когато неговата разрязана наполовина жена стане отново цяла. Украинският президент Петро Порошенко похвали \"блестящата операция\", а съветникът на вътрешното министерство Антон Герашченко едва можа да сдържи вълнението си от мелодраматичния сюжет: \"Дори Шерлок Холмс успешно е използвал метода на инсцениране на собствената си смърт, така че ефективно да разследва трудни и заплетени престъпления, колкото и болезнено да е било това за роднините му и за д-р Уотсън\", написа той във \"Фейсбук\". Украинският министър-председател Володимир Гройсман каза по-рано вчера, че Бабченко е бил убит от \"руската тоталитарна машина\", и поиска \"убийците да бъдат наказани\". Не беше ясно дали всичко това е било част от плана за заблуждаване на евентуалните убийци, или той не е знаел за инсценираната смърт. Сега всичко ще зависи от това какви твърди доказателства за руския заговор може да представи Украйна. Ако Киев разполага със сигурни доказателства, че евентуалните убийци са получили заповеди от Москва, тогава целият епизод може да мине за дързък, макар и противоречив, успех. В противен случай мнозина вероятно ще се съгласят с генералния секретар на  \"Репортери без граници\"  Кристоф Дьолоар, който каза: \"Жалко и достойно за съжаление е, че украинската полиция си играе с истината, какъвто и да е мотивът й за инсценировката.\" /БТА", "date": "2018.05.31", "title": "Инсценировката с Бабченко може да подхрани пропагандната машина на Кремъл"}
{"url": "https://www.dnevnik.bg/sport/2018/05/31/3187855_cska_1948_se_chuvstva_finansovo_stabilen_za_ataka_na/", "text": "ЦСКА 1948\" ще има финансова стабилност за атака на Първа лига. Това заяви изпълнителният директор Добрин Гьонов. Думите му дойдоха дни преди последния мач в Югозападната Трета лига, в която  отборът спечели първото място и се изкачи в професионалния футбол . \"Още от януари-февруари започнахме да правим разчети. Няма какво да крием - с бюджета, който имахме в Трета лига, съвсем спокойно можем да играем и във Втора лига, но няма да сме този фактор, който искаме\", отговори той на въпрос на \"Дневник\". По думите му наскоро две компании сами са се свързали с клуба, като са проявили интерес да станат спонсори. Предстои предоговаряне с част от останалите партньори, като ръководството се надява да постигне по-добри условия. Гьонов добави, че клубът иска да продължи да домакинства в Драгалевци. На въпрос дали спечелената в Трета лига купа може да се озове в музея на \"Българска армия\" той заяви: \"Дай боже, един ден да отиде на \"Българска армия\", но това може да стане само ако ние се върнем да играем на този сатдион.\" Ръководството на \"ЦСКА 1948\" си поставя за цел изкачване в елита, макар да е наясно, че задачата ще бъде много трудна. \"Имаше моменти на изключително големи трудности. Стигнахме до момент, в който бяхме пред угрозата да фалираме. Имахме и дузпи в един бараж. Това са моменти, които са трудни, и считам, че в момента сме много по-силни\", заяви Гьонов. Треньорът Валентин Илиев каза, че вече е изготвена програмата за подготовката на отбора. Ще има два лагера - един високопланински и един в София. През лятото ще има приятелски срещи, като една от тях ще е с \"Ботев\" (Пловдив).", "date": "2018.05.31", "title": "\"ЦСКА 1948\" се чувства финансово стабилен за атака на Първа лига"}
{"url": "https://www.dnevnik.bg/sviat/2018/05/31/3187888_srajeniiata_v_libiiskiia_grad_derna_stavat_vse/", "text": "ООН предупреди днес, че насилието се разраства в либийския град Дерна, чиито жилищни зони са мишена на въздушни удари и артилерийски обстрел, предаде \"Ройтерс\", цитирана от БТА. Има силен недостиг на вода, храна и медикаменти, а 125-те хиляди жители на града нямат електричество и течаща вода, посочи в доклад световната организация. Източният град е обкръжен от юли 2017 г. от Либийската национална армия (ЛНА), чийто лидер Халифа Хафтар се противопоставя на признатото от международната общност правителство в западната част на страната. Разположен на около 270 км от границата с Египет, това е единственият голям град в Източна Либия извън контрола на силите на Хафтар. \"ЛНА обяви, че контролира източния и западния вход на града и околните зони, където има сблъсъци\", се казва в доклада. Силите на Хафтар опитват да превземат града от коалиция местни бойци и ислямисти, известна с името Съвет на муджахидините от Дерна или Сили за защита на Дерна. Хафтар казва, че опитва да изкорени заплахата, която представляват за Либия войнствените ислямистки групировки. Критици го обвиняват, че нарича всички свои опоненти \"терористи\" в опит да разшири властта си. До този месец кампанията на ЛНА се ограничаваше до откъслечни въздушни удари и бомбардировки. От 22 май безразборният артилерийски обстрел отне живота на поне петима цивилни, включително две деца, каза ООН.", "date": "2018.05.31", "title": "Сраженията в либийския град Дерна стават все по-ожесточени, предупреди ООН"}
{"url": "https://www.dnevnik.bg/sport/2018/05/31/3187832_goldun_steit_i_klivland_zapochvat_nai-predvidimata/", "text": "За четвърти път в последните четири години  \"Голдън стейт уориърс\" и \"Кливланд кавалиърс\" се изправят един срещу друг  в битката за титлата в Националната баскетболна асоциация (НБА). Финалите започват в петък сутринта от 4.00 часа българско време в Оукланд, а според специалистите и букмейкърите двубоят изглежда предрешен в полза на шампионите. Леброн Джеймс продължава да твори история и ще играе своя осми пореден и общо девети финал в НБА. Никога досега обаче воден от него отбор не е бил толкова голям аутсайдер преди началото на шампионската серия. Букмейкърите дадоха линия от 12 точки в полза на \"Голдън стейт\" за първия мач от тазгодишните финали. В последните 27 години подобен хендикап е имало само веднъж - през 2001 г., когато \"Лос Анджелис лейкърс\" посрещна \"Филаделфия 76\", показва статистиката на ESPN. Тогава, вдъхновени от страхотната игра на Алън Айвърсън, \"Сикърс\" поднесоха изненада и спечелиха първата среща със 107:101. След това обаче допуснаха четири поредни загуби и \"езерняците\" вдигнаха 13-aта от 16-те си титли. Залози за краен успех на \"Кливланд\" тази година се приемат при коефициент 8.50 (85 лева печалба при залог от 10 лева). Това е над два пъти повече в сравнение с последния толкова \"неравностоен\" според предварителните очаквания финал - \"Детройт пистънс\" срещу \"Лейкърс\" през 2004 г. Тогава \"буталата\" бяха сочени за аутсайдер, но спечелиха титлата след 4:1 победи. Досега най-високият коефициент, който воден от Леброн Джемс отбор е имал преди началото на финалите, е 3.60 на състава на \"Кливланд\" от 2007 г., който загуби 0:4 от \"Сан Антонио\" при дебютната си поява в битката за титлата. \"Това е най-голямата разлика, която мога да си спомня между два претендента за титла, откакто съм в НБА. Не мога да се сетя за по-голяма разлика от гледна точка на класата на двата отбора\", каза анализаторът на ABC Джеф ван Гънди. Въпреки изключителното представяне на Леброн Джеймс през този сезон прогнозите за неравностоен финал са напълно логични. \"Голдън стейт\" притежава същия впечатляващ състав, който преди 12 месеца спечели 15 победи в 16-те си плейофни мача и взе битката за титлата с \"кавалерите\" след 4:1 победи. \"Кливланд\" обаче е коренно различен отбор, а промените не бяха в посока на подсилване. \"Кавалерите\" останаха без втората си голяма звезда - Кайри Ървинг, който пожела да излезе от сянката на Джеймс и премина в \"Бостън селтикс\". Тимът от Охайо имаше доста турбулентен сезон след раздялата с Ървинг. Планът с  привличането на Айзея Томас и Джей Краудър  не сработи и през февруари \"Кливланд\" реши да подмени половината си отбор. Началото на беше обещаващо, но Джеймс доказа защо е кралят на Източната конференция и изнесе \"кавалерите\" на гърба си до финала.  От статистическа гледна точка този състав на \"Кливланд\" е един от най-слабите отбор, достигал до финалите на НБА от разширяването на лигата през 1984 г., пише ESPN. \"Кавалерите\" спечелиха 50 победи в редовния сезон при средна точкова разлика +0.9 в 82-та си мача. Последното е най-лошият показател за финалист в НБА от \"Хюстън рокетс\" през 1981 г. и третият най-лош от обединението на НБА с Американската баскетболна асоциация през 1976 г. \"Голдън стейт\" вкарваше средно по пет точки повече на мач от \"кавалерите\". Ситуацията в плейофите не беше много по-добра за \"Кливланд\". Отборът отбеляза само 1.2 точки средно на владение срещу 3.5 за съперниците му. Това е шестият най-лош коефициент от 1984 г. и най-слабият за последните 16 години. \"Ние сме изцяло фокусирани върху спечелването на титлата. В плейофите играем най-добрия си баскетбол. Ставаме все по-добри и по-добри в хода на елиминациите. Имаме цел и сме концентрирани върху нея, така че нямаме време да се тревожим за това какво говорят хората и какви са прогнозите. Знаем с какво разполагаме и какво трябва да се опитаме да направим\", каза старши треньорът на \"Кливланд\" Тайрън Лу преди занимаването на отбора за Оукланд.  \"Голдън стейт\" показа слабости в плейофите, но продължава да е най-впечатляващият баскетболен отбор в света. Дори когато бяха опрени до стената срещу \"Хюстън рокетс\" при 2:3 и губеха съответно със 17 и 15 точки в шестия и седмия мач, \"воините\" намериха сили не само да направят обрати, а да спечелят с разлика. А дори без Крис Пол в състава \"ракетите\" са по-качествен отбор от настоящия на \"Кливланд\". \"Знаем, че с две минути добър баскетбол винаги можем да заличим пасив от 11-12 точки\", каза един от водещите реализатори на шампионите - Клей Томпсън, след победата в мач №7 срещу \"Хюстън\". С четирима ол стар играчи в лицето на Томпсън, Стеф Къри, Кевин Дюрант и Дреймънд Грийн \"Голдън стейт\" е изключителна машина за точки, която не се вижда как ще бъде спряна от крайно неубедителната защита на \"Кливланд\".  \"Воините\", които преследват трета титла в последните четири години, ще са без една от ключовите си резерви поне за първия мач - Андре Игуадала. Това обаче едва ли ще натежи толкова, още повече при огромната вероятност Кевин Лав да бъде извън сметките на \"Кливланд\" за началото на серията. \"Кливланд\" трудно може да бъде изцяло отписван от сметките, когато разполага с намиращия се във формата на живота си Джеймс. 33-годишният играч обаче ще има нужда от много по-голяма помощ в атака от своите съотборници. Умората при него най-вероятно ще натежи, тъй като в своя 15-и сезон той игра във всеки един от 82-та мача в редовната част на шампионата, а в плейофните мачове почти не получава почивка. В тази ситуация от ключово значение за \"кавалерите\" ще е добрите стрелци от далечно разстояние в отбора да имат ден, а тези на \"Голдън стейт\" да играят под обичайното си ниво. Миналогодишните финали показаха, че Къри и Томпсън могат да бъдат ограничени. Големият въпрос обаче е как може да бъде опазен Кевин Дюрант. \"Не мога да кажа, че шансовете на \"Кливланд\" са нула процента, защото те разполагат с най-добрия играч в света. Но всяка победа, която спечелят във финала, би била огромна изненада за мен\", каза още Ван Гънди.", "date": "2018.05.31", "title": "\"Голдън стейт\" и \"Кливланд\" започват \"най-предвидимата\" битка за титлата в НБА"}
{"url": "https://www.dnevnik.bg/bulgaria/2018/05/31/3188023_za_edna_godina_chujdi_grajdani_sa_uchastvali_v_217/", "text": "През изминалата година чужди граждани са участвали в 217 тежки катастрофи на територията на България. Убитите от тях българи са 27. Това заяви пред Би Ти Ви председателят на Съюза на българските автомобилисти Емил Панчев. Коментарът му дойде след зачестилите в последните седмици инциденти на пътя с участието на международни шофьори на камиони. Преди броени дни тежкотоварен автомобил удари кола на магистрала \"Тракия\", като и двамата пътници в лекия автомобил загинаха. Миналата седмица пък  автобус от градския транспорт беше засечен от турски шофьор на камион  и беше изхвърлен в канавка на същата магистрала. Панчев каза още, че в последните 2-3 години са зачестили случаите на блъснати пешеходци. Именно заради това се обмисляло предложение преди пешеходни пътеки да има препятствия, които да забавят хода на пешеходците и така шофьорите ще имат повече време да ги забележат. \"Избиваме все повече пешеходци. Ние ги научихме буквално да се хвърлят върху автомобилите\", каза Панчев, като уточни, че дотам се е стигнало, след като са се приели много по-либерални закони за правата на пешеходците, каквито са в повечето страни от Европейския съюз.", "date": "2018.05.31", "title": "За една година чужди граждани са участвали в 217 катастрофи в България с 27 загинали"}
{"url": "https://www.dnevnik.bg/sport/2018/05/31/3188033_nadal_dade_samo_chetiri_geima_na_peia_za/", "text": "Десеткратният шампион Рафаел Надал премина успешно второто си предизвикателство на \"Ролан Гарос\". Испанският тенисист се справи безпроблемно с Гуидо Пея. Краля на клея стигна до победа с 6:2, 6:1, 6:1 срещу аржентинския си съперник за малко повече от два часа. Въпреки резултата срещата предложи маратонски завършващ гейм на първия сет, в който Надал проби. След него той взе категорично предимство и не остави никакви възможности на Пея.  В следващия кръг испанецът ще играе с Ришар Гаске. Французинът преодоля алжиреца Малек Жазири. Мачът между Надал и Пея започна с отлична възможност за аржентинеца, който поведе с 40:0 при сервис на съперника си. Десеткратният шампион бързо се вдигна и се защити. Равенството се запази до 2:2, когато испанецът влезе в серия от четири поредни гейма. Ключово значение имаше последният от тях. В него двамата се бориха дълго, но накрая Надал оползотвори петата си възможност за пробив. От този момент до края испанецът имаше пълно превъзходство. Процентите на аржентинеца на втори сервис паднаха рязко, а съперникът му се възползва.", "date": "2018.05.31", "title": "Надал даде само четири гейма на Пея и премина в третия кръг в Париж"}
{"url": "https://www.dnevnik.bg/bulgaria/2018/05/31/3188035_remont_na_dva_uchastuka_ot_magistrala_hemus_shte/", "text": "Агенция \"Пътна инфраструктура\" (АПИ) обяви, че започва ремонт на два участъка от магистрала \"Хемус\". Те са с общо дължина 10 километра и се намират на територията на област Варна. Единият участък е 6-километров и е между пътните възли \"Невша\" и \"Млада гвардия\". Вторият е с дължина от 4 км и е в района на Девня. Ремонтните дейности включват цялостно обновяване на асфалтовата настилка, възстановяване на отводняването, нова хоризонтална маркировка, както и ремонт на прилежащите пътни съоръжения. Първо ще се ремонтира платното за Варна, а трафикът в двата участъка ще се извършва двупосочно в платното за София. След приключване на ремонтните работи в платното за Варна движението в посока София ще бъде ограничено, а превозните средства ще преминават във вече ремонтираното платно за Варна. Ще бъде ограничено качването на магистралата при пътен възел \"Невша\", а пътуващите в посока Варна ще се пренасочват по пътя Русе - Варна и ще се включват в магистралата при пътен възел \"Млада гвардия\". При стартирането на ремонтните дейности в платното за София ще се преустанови слизането от магистралата към Невша и Белоградец. Излизането от магистралата ще се осъществява на пътен възел \"Млада гвардия\". Ще бъде ограничено включването в \"Хемус\" при \"Невша\", а пътуващите за София ще използват отново пътя Русе - Варна до пътен възел \"Каспичан\". Затворен за движение ще бъде и пътен възел \"Неофит Рилски\", а пътуващите ще могат да използват пътя Русе - Варна и ще се включват в \"Хемус\" на пътен възел \"Девня\". Изходът от магистралата в посока селата Гъбарница и Неофит Рилски ще бъде на пътен възел \"Ветрино\".", "date": "2018.05.31", "title": "Ремонт на два участъка от магистрала \"Хемус\" ще затрудни движението в района на Варна"}
{"url": "https://www.dnevnik.bg/bulgaria/2018/05/31/3187928_zaplatite_na_magistratite_veche_sa_s_98_leva_po-visoki/", "text": "Заплатите на всички магистрати вече са с 98 лева по-високи. Това решение беше взето от пленума на Висшия съдебен съвет (ВСС), като актуализацията е със задна дата - от първи април, като изплащането на възнагражденията ще стане накуп след приключване на деветмесечието на тази година. По-високи стават заплатите и на съдебните служители, като тяхното увеличение ще е с 2.5% на всеки. Предложението за по-високите възнаграждения беше на бюджетната комисия и беше взето без дебат. Сред мотивите за актуализацията на парите, е че към 30 април 2018 г. е реализирана икономия от заплати в размер на 4.2 млн. лева. Прогнозите са тази тенденция да се запази и в края на годината да има спестени над осем милиона лева. Според Закона за съдебната власт основното месечно възнаграждение за най-ниската магистратска длъжност е равно на удвоената средномесечна заплата в бюджетната сфера съгласно данните на Националния статистически институт (НСИ). Според института средната работна заплата в бюджетната сфера за първото тримесечие на 2018 г. е 1022 лв., което означава, че възнагражденията на младшите магистрати трябва да бъдат 2044 лева.", "date": "2018.05.31", "title": "Заплатите на магистратите вече са с 98 лева по-високи"}
{"url": "https://www.dnevnik.bg/sviat/2018/05/31/3188030_ubitiiat_jurnalist_vuzkrusnah_preobliakoh_se_i_sednah/", "text": "В моргата ме откараха в стаята на санитарите. Там възкръснах, съблякох тениската и се измих. Пуснах телевизора и седнах да гледам за моето \"убийство\". Това споделя руският журналист Аркадий Бабченко пред Джон Фишър от Би Би Си за инсенировката на покушението срещу него, скандализирала и международни журналистически организации. \"Когато ми предложиха да участвам в операцията, ми се искаше да кажа \"не\". Искаше ми се да си вдигна партакешите и да изчезна някъде на Северния полюс\", разказва Бабченко. \"Но беше невъзможно и се наложи да се работи.\" Запитан дали се е опасявал да участва в подобна измама, той отвръща, че \"не ставаше дума за фалшива новина, а за спецоперация\" \"Когато ти показват всичките ти документи, документите на жена ти, снимки от дома ти и снимки, с които би трябвало да разполага само руската страна, не се питаш дали тази новина е фалшива. Мислиш си за това как да оцелееш.\" Бабченко потвърждава, че съпругата му е знаела за операцията, за което преди това съобщи техен приател. \"Жена ми, разбира се, знаеше, защото всичко, което се правеше в дома ни, беше пред очите ѝ. Но много ви моля да не я набутване в цялата тази работа. Уморих се да се боря за себе си и не искам да се боря и за семейството си\", помоли журналистът и отново се извини, \"че накарах приятели да минат през всичко това\". Не се ли боите, че пострада репутацията ви на журналист и че в крайна сметка случилото се е от полза за руските власти, пита Фишер. \"Когато дойдат и ви кажат, че са поръчали убийството ви, ще заемете горда поза и ще заявите: \"Важна е репутацията на медиите, нека ме убият! Давайте!\", отвръща иронично той. \"Подготовката трая дълго, един месец. Във въпросния ден дойде гримьор, тренирахме как да падна. Гримираха ме. Кръвта беше истинска ( ). Всичко беше като истинско\". След това съпругата му звъннала в полицията и \"Спешна помощ\". \"Дойде дежурен екип и лекари, положиха ме на носилка, свалиха ме в линейката. Легендата беше, че още съм жив. Отпътувахме, а после \"умрях\". От \"Спешна помощ\" съобщиха за кончината ми. После ме откараха в моргата. Докато не затвориха вратата, се правех на мъртъв.\" След като постоял в стаята на санитарите и гледал телевизионните новини, Бабченко бил откаран на \"безопасно място\". Всичко приключило в 5 сутринта. Опитът на Фишър да измъкне нещо повече за резултата от операцията е посрещнат с препоръка да зададе въпросите си на Службата за сигурност на Украйна (СБУ). \"Постигнато бе предотвратяване на престъпление и при това бе събрана цялата доказателствена база.\" Украинецът   е заподозрян за организиране на покушението. Това се вижда от документите на съда, където днес той бе откаран с искане да бъде арестуван за постоянно. Обвинението срещу него не е за опит за убийство, а за терористичен акт. Малко по-рано СБУ разпространи видео запис на това как Герман е спрян на улицата и му поставят белезници, но името не се споменаваше. Властите в Киев твърдят, че инструкциите си Герман е получавал от руските спецслужби. Половината от обещаните 30 хиляди долара са му били преведени като \"аванс\". После той бил казал при разпит, че имал планове за ликвидирането на още 30 души из цяла Украйна. Вечерта в четвъртък се обозначи и човек, който твърди, че е бил нает за физически извършител на убийството. Това е украинецът  ,  написал във \"Фейсбук\" , че \"след публикуването на запис с моя немодулиран глас как получавам аванс за убийство на човек, няма смисъл да се крия\". От думите му, че в СБУ \"работят талантливи млади момчета\", при които \"спокойно можеш да отидеш с информация за закани за убийство и да не се боиш, че ще те изкарат поръчител\", излиза, че той е насочил украинците по конкретна следа. Засега няма други източници, които да потвърдят, че Цичмалюк е бил нает за покушението срещу Бабченко. Руският журналист каза на пресконференция в четвъртък, че има намерение да получи украинско гражданство. По думите му в разговор с представители на президентската администрация му било казано, че могат да му помогнат за това. \"Да ви кажа честно, не бих отказал\", допълни той. В момента Бабченко има право на постоянно пребиваване и има намерение да остане и в бъдеще да живее в Украйна.", "date": "2018.05.31", "title": "\"Убитият\" журналист: Възкръснах, преоблякох се и седнах пред телевизора"}
{"url": "https://www.dnevnik.bg/bulgaria/2018/05/31/3188044_moskovski_predlaga_referendum_dali_bulgarite_sa/", "text": "Министърът на транспорта Ивайло Московски предложи да се направи референдум и да се попитат българските граждани дали са съгласни да плащат дълговете на БДЖ, съобщава пресцентърът на ведомството. Повод за коментара му стана  днешното запориране на сметки на \"БДЖ - Пътнически превози\"  от Софийския градски съд, който одобрил частично иск на двама от кредиторите по втория облигационен заем на дружеството. Искът е бил за 40 млн. лв., а съдът е разрешил временен запор до половината от сумата. По думите на Московски тези заеми са отпуснати през 2007 г. и до този момент няма нито един документ, който да показва как е било предвидено да се изплащат. \"Смятам, че по този начин се цели да бъдат ощетени българските граждани, като се настоява средствата да бъдат платени от държавния бюджет, тоест от данъците. Никой не ги е питал, когато са взети тези заеми, а сега дали е редно да се плащат с пари от държавния бюджет\", посочи Московски и уточни, че само референдум може да реши въпроса. Той каза още, че дружеството може да управлява и дълговете и активите си на пазарен принцип. Московски призова кредиторите и техните акционери да обяснят как са отпуснали заемите, след като са знаели, че дружеството фактически е фалирало в момента на отпускането им.", "date": "2018.05.31", "title": "Московски предлага референдум за дълговете на БДЖ"}
{"url": "https://www.dnevnik.bg/evropa/2018/05/31/3187469_ecb_stava_na_20_godini_i_za_pruv_put_germanec_moje_da/", "text": "Правомощията й са широки - даже прекалено за вкуса на някои хора. А 20 години след основаването й Европейската централна банка (ЕЦБ) може скоро да стане свидетел на немислимото - германец начело на институцията. Като се имат предвид правомощията, с които ЕЦБ се сдоби за двадесет години съществуване, лесно може да се забрави, че институцията започна да работи благодарение на компромис. И не просто какъв да е компромис. Докато европейските лидери се бореха за формирането на банката, беше ясно, че германец или французин начело на институцията ще предизвика вълнения. Това разчисти пътя на холандския централен банкер Вим Дуйзенберг да поеме поста, когато бе учреден. С годините компромисите стават още по-трудни, а еврозоната са разшири до 19 страни. Докато Южна Европа приветства политиката на \"евтините пари\" на ЕЦБ след финансовата криза 2008-2009 година, банката трябва отново и отново да оправдава пред скептичните германци различните специални мерки, които прилага. Първоначалният компромис също се разклати. След Дуйзенберг французинът Жан-Клод Трише пое поста. Французите успешно се аргументираха с мотива, че тъй като ЕЦБ е във Франкфурт, французин трябва да поеме най-високопоставената длъжност в институцията. След него дойде сегашният президент на банката италианецът Марио Драги. Сега е подета инициатива германец да заеме ръководния пост въпреки притесненията какво може да предизвика това в районите на Европа, където мерките за икономии не са особено популярни. Маркус Сьодер от консервативния Християнсоциален съюз, който сега е премиер на провинция Бавария, настоя още през 2016 година за по-отчетлив германски почерк в действията на ЕЦБ. Същевременно в една по-скорошна оценка анализатори от банка UBS правят заключението, че \"германското влияние в съвета на ЕЦБ е прекалено малко, като се има предвид правилото \"един човек, един глас.\" Големи са надеждите, че президентът на Бундесбанк Йенс Вайдман ще поеме ръководната длъжност от Драги начело на ЕЦБ през есента на 2019 година, като за първи път представител на най-голямата европейска икономика ще получи един от най-влиятелните постове в Европа. В суматохата около избора на новия шеф на банката могат да бъдат пропуснати постиженията на един от най-значимите проекти в икономическата история на Европа - обща централна банка, което в замяна означава обща отговорност за стабилна валута в еврозоната. Дуйзенберг, който с пускането на единната европейска валута на 1 януари 1999 година стана върховен пазител на парите на над 300 милиона души в 11 страни, даде ясно да се разбере от самото начало каква ще бъде основната цел на огромната новата институция - спечелване на доверието на хората, които искаха стабилна валута, както стабилни бяха тяхната марка, франк или гулден. Еврото е тяхната валута и те трябва да могат да разчитат на това, че то запазва стойността си, заяви Дуйзенберг. Огромната задача, пред която бе изправен невъзмутимият холандец, е описана от бившия автор на \"Уолстрийт джърнъл\" Мат Маршал в книгата му \"Банката\" (1991): \"Най-трудната задача на Дуйзенберг е да преведе политиката на ЕЦБ през минното поле на националните интереси.\" Нарушени табута Диапазонът на правомощията, които дава постът, бе много силно представен от Драги през лятото на 2012 година. \"ЕЦБ ще направи всичко, за да спаси еврото\", заяви италианският банкер. \"Каквото и да струва\", допълни той. Дори критиците му признават, че простичкото обещание на Драги стабилизира еврозоната през най-тежката криза в кратката й история, в момент, когато политиците се бавеха с решенията си. Това обаче не означава, че подходът е неоспорим. \"Ако ЕЦБ продължи така, скоро ще купува стари колелета и в замяна ще пуска нови хартиени пари.\" Такъв бе саркастичният коментар през лятото на 2011 година, отправен от Франк Шефлер, специалист в областта на финансовата политика към германската пробизнес партия \"Свободни демократи\". Вярно е, че ЕЦБ, борейки се срещу ниската инфлация в Европа и опитвайки се да съживи слабата икономика, наруши някои табута. Това пък накара някои германци да жадуват за строгото поведение на германската Бундесбанк, гарантиращо стабилност. Хората със спестявания имат усещането, че са ограбени, и то въпреки че, от друга страна, купуващите имоти печелят от ниските лихви по кредитите. Същевременно се води дело в съда за това дали ЕЦБ, която не е демократично избрана институция, е превишила правомощията си под ръководството на Драги. И отношенията на банката с обикновените граждани не винаги са гладки. През 2015 година ЕЦБ се премести от \"Юротауър\" в центъра на Франкфурт в нов стъклен небостъргач в източната част на германския банков метрополис. При откриването през март 2015 година маскирани протестиращи нападнаха полицията, запалиха автомобили и хвърляха камъни в акция, организирана от антикапиталистическото движение \"Блокюпай\". Бъдещият високопоставен служител на Бундесбанк Буркхард Балц от дясноцентристкия Християндемократически съюз каза пред бизнес изданието \"Ханделсблат\" през януари, че \"близо 20 години след основаването на ЕЦБ е дошло времето да се отчете какво е било направено добре и какво не чак толкова\".", "date": "2018.05.31", "title": "ЕЦБ става на 20 години и за пръв път германец може да я оглави"}
{"url": "https://www.dnevnik.bg/bulgaria/2018/05/31/3188045_registraciiata_na_avtomobili_moje_da_se_prehvurli_kum/", "text": "Регистрацията на автомобили да бъде извадена от МВР и да премине към Министерството на транспорта. Това е едно от предложенията в новия Закон за пътищата, което беше обсъдено днес от Междуведомствената комисия за безопасност на движението по пътищата, съобщава БНР. Искането на МВР е по този начин \"Пътна полиция\" да има отношение само към контрола, а транспортното министерство - към регистрацията на автомобилите и техническите прегледи. Освен това така щял да бъде решен проблемът с опашките. По време на обсъжданията се разбра, че обявената идея всички шофьори задължително да имат вериги през зимата отпада. Искането е те да останат задължителни само за автобусите и камионите", "date": "2018.05.31", "title": "Регистрацията на автомобили може да се прехвърли към транспортното министерство"}
{"url": "https://www.dnevnik.bg/bulgaria/2018/05/31/3188053_kandidat_za_prezident_na_turciia_e_na_poseshtenie_v/", "text": "Единият от кандидатите за президент на Турция е на посещение в България, съобщава БНТ. Мухарем Индже от Републиканската народна партия е пристигнал на частно посещение в Кърджали. Повод за визитата му е благотворителна вечеря Ифтар, която Кърджали дава заедно с турските общини Одрин и Силиври. В Кърджали Индже пристигна след среща с избиратели в гръцкия град Комотини.Той е бивш учител по физика и един от най-гласовитите критици на настоящия турски президент Реджеп Ердоган. Изборите са на 24 юни.", "date": "2018.05.31", "title": "Кандидат за президент на Турция е на посещение в Кърджали"}
{"url": "https://www.dnevnik.bg/sviat/2018/05/31/3188055_durjavniiat_sekretar_na_sasht_se_sreshtna_s/", "text": "Държавният секретар на САЩ Майк Помпейо и високопоставеният пратеник на Северна Корея Ким Йон-чхол се срещнаха в Ню Йорк, като постигнаха напредък в разговорите за евентуалната среща между президента Доналд Тръмп и севернокорейския лидерКим Чен-ун, съобщава БТА. Помпейо написа в \"Туитър\", че двудневните консултации със севернокорейците са били \"съществени\", като са били обсъждани \"приоритетите\" за срещата между ръководителите на двете страни. Ким Йон-чхол е бивш шеф на военното разузнаване на Пхенян, а Помпейо - бивш директор на ЦРУ. Евентуалната среща на върха между САЩ и КНДР е насрочена за 12 юни в Сингапур. По-рано днес  севернокорейският лидер Ким Чен-ун прие в Пхенян руския министър на външните работи Сергей Лавров . Първият дипломат на Москва пристигна в Северна Корея за разговори за ситуацията на Корейския полуостров. Лавров е първият руснак, който се среща със сегашния лидер на КНДР. Срещата се е състояла в резиденцията за почетни гости Пекуауон.", "date": "2018.05.31", "title": "Държавният секретар на САЩ се срещна с високопоставеният пратеник на Северна Корея"}
{"url": "https://www.dnevnik.bg/sport/2018/05/31/3188062_razvulnuvanata_serena_uilams_postigna_truden_obrat_i/", "text": "С много хъс и воля Серена Уилямс напомни за някои от водещите черти в характера си и се класира за третия кръг на \"Ролан Гарос\". Трикратната шампионка от Париж направи обрат за 3:6, 6:3, 6:4 срещу Ашли Барти. Американката съумя да се съвземе след трудното начало и постепенно заигра добре, за да стигне до успеха. Следващата ѝ съперничка ще е германката Юлия Гьоргес. При нова победа е възможна среща с Мария Шарапова. Рускинята също имаше сложно изпитание. Тя се справи с теста, като постигна 7:5, 6:4 срещу Дона Векич.  \"Много съм развълнувана. Всеки ден за мен е прекрасен\", заяви носителката на 23 титли от Големия шлем Уилямс в интервюто на корта, в началото на което отново говори на френски за радост на публиката. Първият сет от мача беше равностоен, като двете печелеха лесно подаванията си. Поставената под номер 17 в схемата австралийка Барти използва единствената възможност за пробив и това и даде преднина. Тя започна втория сет с нов пробив и тогава Уилямс \"влезе\" в мача. Американката вдигна значително успеваемостта си при разиграванията на втори сервис. Те мигновено върна пробива, след което направи нов и взе преднина, за да изравни след 6:3. Уилямс имаше водещата роля и в третия сет. В него тя проби рано, а накрая подпечата победата си със сервис-гейм на нула.", "date": "2018.05.31", "title": "Развълнуваната Серена Уилямс постигна труден обрат и продължава на \"Ролан Гарос\""}
{"url": "https://www.dnevnik.bg/bulgaria/2018/05/31/3188063_zloumishlenoto_objalvane_na_obshtestveni_poruchki_shte/", "text": "Парламентът прие окончателните промени в Закона за обществените поръчки, които засягат обжалването им. Жалбоподателите вече ще се задължени да докажат качеството си на заинтересовано лице. Освен това с промените призоваването и връчването на жалбата ще става чрез електронен адрес и факс. Новостите бяха одобрени вчера от парламентарната правна комисия . Настояването за законовите промени дойде от премиера Бойко Борисов заради тенденциозно и неоснователно обжалване на поръчки. Целта е да не бъдат спирани с години значими проекти, което води до загуба на средства и невъзможност да бъдат реализирани важни за обществото политики. С измененията се въвежда нов текст, според който \"участващите в производството страни и техните представители са длъжни да упражняват предоставените им процесуални права добросъвестно. Отговорността за вреди при недобросъвестното им упражняване се реализира по общия исков ред\". Преценката за недобросъвестност ще се прави от съда. За подаване на жалба срещу търг пред Комисията за защита на конкуренцията ще трябва да се обосновава и заинтересованост на жалбоподателят, когато това е приложимо. Промените съдържат завишени изисквания към реквизитите на жалбата и доказателствата към нея, като се въвежда способът за призоваване и връчване на съобщения чрез електронен адрес или факс. Страните ще се смятат за уведомени, а призовките или съобщенията - за връчени, ако са изпратени на посочените от тях електронен адрес или факс, ако има такъв. С цел синхронизиране и оптимизиране на работата на регистрите на Агенцията за обществени поръчки и Комисията за защита на конкуренцията е предвидено в жалбата да се посочва уникален идентификационен номер на поръчката от Регистъра на обществените поръчки, като за да се преодолее подаването на бланкетни жалби срещу решенията на възложителите, включително такива срещу избора на изпълнител, се въвежда задължение за жалбоподателите да обосноват и докажат качеството си на заинтересовано лице.", "date": "2018.05.31", "title": "Злоумишленото обжалване на обществени поръчки ще е наказуемо"}
{"url": "https://www.dnevnik.bg/bulgaria/2018/05/31/3188031_finansovoto_ministerstvo_ochakva_bjudjetniiat_izlishuk/", "text": "Министерството на финансите обяви, че се очаква през май бюджетът да е на излишък, който се равнява на 1.4% от прогнозния брутен вътрешен продукт (БВП). Общият му размер ще е 1.45 млрд. лв. За сравнение - салдото по консолидираната фискална програма (КФП) към май 2017 г. отбелязва ръст от 1.29 млрд. лева. Ръстът спрямо предходната година се дължи основно на по-високите данъчни и неданъчни приходи, които нарастват с 1.33 млрд. лв., докато постъпленията в частта на приходите от помощи са по-ниски. Разходите по консолидираната фискална програма към май са в размер на 14.5 млрд. лв., което е 37% от годишния разчет. За сравнение - разходите за същия период на 2017 г. бяха в размер на 13 млрд. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания, по- високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи. Вноската в общия европейски бюджет е 456.5 млн. лв.", "date": "2018.05.31", "title": "Финансовото министерство очаква бюджетният излишък да е близо 1.45 млрд. лева към май"}
{"url": "https://www.dnevnik.bg/photos/2018/05/31/3187878_fotogaleriia_svetovnite_snimki_na_denia_-_31_mai_2018_g/", "text": "Демонстрант по време на протести в Манагуа, Никарагуа.", "date": "2018.05.31", "title": "Фотогалерия: Световните снимки на деня - 31 май 2018 г."}
{"url": "https://www.dnevnik.bg/sport/2018/05/31/3187498_sudut_v_lozana_ostavi_jusein_bolt_bez_edin_ot_devette/", "text": "Ямайският спринтьор Неста Картър загуби обжалването пред Спортния арбитражен съд (КАС) в Лозана по случая с положителната си проба. Решението беше важно, тъй като касаеше пряко и отличното постижение на Юсейн Болт с деветте му златни олимпийски медала. През януари беше обявено, че  пробата на Картър от игрите в Пекин 2008 е положителна . Затова и щафетата на Ямайка губи златния си медал, което означава, че Болт остава с осем олимпийски титли. Картър имаше ключова роля за успехите на щафетата в последното десетилетие. Специалистът в спринта на първи пост стана олимпийски шампион на 4х100 м от Лондон 2012, като взе и три поредни златни медала от световните първенства от 2011, 2013 и 2015 г. \"Повторният анализ потвърди наличието на метилхексанеамин\", пише в решението на съда. То е окончателно и случаят вече е приключен.", "date": "2018.05.31", "title": "Съдът в Лозана остави Юсейн Болт без един от деветте му златни олимпийски медала"}
{"url": "https://www.dnevnik.bg/sport/2018/05/31/3188072_izgrajdaneto_na_stadiona_na_chelsi_vliza_v_zastoi/", "text": "Проблемът на собственика на \"Челси\" с подновяването на британската му виза поставя плановете за изграждането на новия стадион в застой. Бизнесменът няма желание да инвестира в дългосрочни проекти в страна, в която не е допускан да работи, пише Би Би Си. Според информацията обаче събитията около Абрамович няма да се отразят на \"Челси\". До момента британското правителство отказва да коментира конкретно случая със собственика на клуба от Лондон. Той е част от цялостна картина на дипломатическо напрежение между Лондон и Москва. \"Челси\" обяви, че има забавяне в плановете за новия \"Стамфорд бридж\" заради \"настоящия неблагоприятен инвестиционен климат\". В обръщението се посочва, че засега проектът се замразява. Идеята беше в продължение на четири години, докато бъде построено съоръжението, отборът да играе на \"Уембли\". Изчисленията са, че заради забавянето стойността на бъдещия 60-хиляден стадион се е увеличила до 1 млрд. паунда. Доскоро  проблем беше спор със семейство, което живее в близост до терена .", "date": "2018.05.31", "title": "Изграждането на стадиона на \"Челси\" влиза в застой заради проблемите на Абрамович"}
