{"url": "https://www.dnevnik.bg/sviat/2019/07/04/3934168_kristalina_georgieva_se_poiavi_kato_vuzmojen_nov/", "text": "Изпълнителният директор на Световната банка Кристалина Георгиева се появи в списъка с обсъждани по влиятелни медии като \"Файненшъл таймс\" и \"Блумбърг\" имена за възможен нов управляващ директор на Международния валутен фонд. Кристин Лагард, която може да ръководи фонда до юли 2021 г., бе избрана от лидерите на 28-те държави от ЕС за нов управител на Европейската централна банка, когато мандатът на Марио Драги изтече на 31 октомври тази година. Европейският парламент тепърва трябва да одобри номинацията ѝ, но тя веднага се оттегли временно от фактическото ръководство на фонда и задълженията ѝ пое първият заместник Дейвид Липтън. Изборът на наследник на Лагард вече е в неофициална начална фаза и вниманието се фокусира върху потенциални кандидати от Европа. На теория би могло новият директор да е от Азия, Южна Америка или Африка, но традиционно Световната банка се оглавява от американец, а МВФ - от европеец и това правило едва ли ще бъде нарушено този път. Когато Доналд Тръмп предложи Дейвид Малпас за ръководител на Световната банка, европейците си замълчаха за алтернативен кандидат, включително за да запазят монопола си върху поста във фонда, коментира \"Ройтерс\". Затова и една от първите хипотези е, че просто може   да се размени с Лагард и това не е лош вариант, защото той има достатъчно опит не само като банкер, но и в балансирането с искащи противоречиви неща политици и държавници и взимане на важни решения за защита, стабилизиране и измъкване на еврозоната от глобалната финансова криза. Но дори Драги да иска поста във Вашингтон, има един сериозен проблем - той ще е на 72 години, когато си тръгне от ЕЦБ, а правилата на фонда са висшите му ръководители да не са по-възрастни от 65 години Поради тази причина в миналото бе отхвърлена евентуална кандидатура на 67-годишния Станли Фишер. Същият проблем стои и пред Кристалина Георгиева - тя ще навърши 66 години на 13 август и за да оглави МВФ ще трябва да се променят правилата. Лагард е на 63 години. \"Ройтерс\" и \"Блумърг\" споменаха името на управителя на германската централна банка, който до последно се смяташе за водещ кандидат за наследник на Драги. Но   веднага обяви, че няма намерение да напуска поста си в \"Бундесбанк\". Появата на името на бившия финансов министър на Великобритания   предизвика буря от критики в страната му заради провежданата от него политика на свиване на бюджегите разходи и строга фискална дисциплина, заради която сега го обвиняват за най-бавното икономическо възстановяване на страната от 100 години насам. Същият проблем има и  , управителят на финландската централна банка. Макар медиите да завъртяха името му, в страната си и ЕС той има репутацията на налагал бюджетни съкращения като еврокомисар по икономическите и монетарни въпроси. Освен това е вероятно да срещне конкуренция от бившите премиери Александер Стуб и Юрки Катайнен. , управителят на френската централна банка, или  , член на борда на ЕЦБ, също се появиха и те са с високи качетва. Но неизвестно защо изобщо се появяват - едва ли някой би позволил французи да оглавят и МВФ и ЕЦБ едновременно. Същото важи и за посочващите финансовия еврокомисар  . Освен това който и да е техен сънародник би бил третият пореден французин на този пост след Лагард и Доминик Строс-Кан. Още един централен банкер - 54-годишният управител на Bank of England  , е оценяван като един от силните потенциални претенденти за наследник на Лагард. Що се отнася до коментарите за Кристалина Георгиева \"Гардиън\" припомня опита ѝ в ръководство на голяма световна финансова институция и на бюджета на ЕС. Изданието допълва, че освен това тя е известна със засиленото си внимание към климатичните проблеми. Единствената друга жена, споменавана досега, е бившият датски премиер  . Не бива да се забравя, че което и да е името, идващо от Европа, то трябва да бъде одобрено от САЩ. Американците контролират 16.5% от правата за гласуване в борда на МВФ и това им дава ефективно вето върху решенията на 24-членния борд на фонда.", "date": "2019.07.04", "title": "Кристалина Георгиева се появи като възможен нов директор на МВФ"}
{"url": "https://www.dnevnik.bg/evropa/2019/07/04/3934152_pobeda_za_bmw_i_kompaniia_-_es_otkri_putia_kum/", "text": "Опитът в Европейския съюз да бъде наложен само стандартът WiFi за безжичен пренос на данни при колите не успя и мнозинството страни решиха да позволят и навлизането на автомобили, използващи конкурентни телеком системи от пето поколение. Това е победа за група автопроизводители, предвождани от BMW и големи телеком компании, които вече са инвестирали милиарди евро в разработване на 5G мрежи, софтуер и оборудване. Разликата е принципна, включително защото първото е позната и проверена технология за обмяна на информация между коли, докато второто е обещаващо и с много повече капацитет и възможности, но не е прилагано масово в реална среда. Поддръжниците на WiFi стандарта са предвождани от   и включват още  . Опонентите им са доста по-респектираща група:  . Според служител на европейска институция, цитиран от \"Ройтерс\", на днешната среща на национални представители в Брюксел общо 21 държави са гласували против предложението на Европейската комисия и на Европейския парламент да се заложи само на WiFi. Сред тях са били такива държави с мощен автомобилен сектор като Германия, Франция и Италия. Този брой държави е достатъчен за квалифицирано мнозинство, с което се взимат тези решения. Формалното одобряване за допускане на 5G технолонии по пътищата на Европа ще бъде взето от министрите на транспорта в понеделник, 8 юли. Това е избор, от който зависи бизнес за милиарди евро приходи за производители на автомобили, телеком оператори и създатели на оборудване. Самият авто- и технологичен сектор е разделен в отношението си кой стандарт работи по-добре и е по-безопасен. Еврокомисарят по транспортните въпроси Виолета Булц заяви след днешния вот, че \"ще продължим да работим със страните членки, за да отговорим на техните притеснения и да открием подходящ начин да продължим напред\". Резултатът бе приветстван от сдружението на телеком операторите ETNO и неговия генерален директор Лизе Фур. \"Мобилните решения и 5G се завръщат в сферата на пътната безопасност и автоиндустрията вече е свободна да избере най-добрата технология за защита на потребителите и водачите.\" Максим Фламен, главен технологичен директор на 5G Automotive Association (5GAA) коментира, че решението \"е силен сигнал към Комисията, че технологичният неутралитет трябва да е водещ принцип\". \"Само равнопоставеност между съществуващите технологии ще позволи безопасна и по-ефективна мобилност по европейските пътища.\"", "date": "2019.07.04", "title": "Победа за BMW и компания - ЕС позволи навлизане на 5G коли по пътищата"}
{"url": "https://www.dnevnik.bg/biznes/2019/07/04/3934164_angelkova_se_sreshtna_s_biznesa_zaradi_visokite_ceni/", "text": "Министерството на туризма е започнало ревизия на  старите договори за стопанисване на плажовете , в които не присъства клаузата, според която предложените от кандидата цени на чадъри и шезлонги носят 40% тежест при избора на концесионер. При тях съответно няма основание за прекратяване на договора, както е по новите процедури. Това заяви в Слънчев бряг министърът на туризма Николина Ангелкова на работна среща с туристическия бранш от областите Добрич, Варна и Бургас, съобщи пресцентърът на министерството. \"Има много върху какво да работим, има нарушения, не сме си сложили розовите очила, но всички трябва да си дадем ясна сметка колко чувствителен е този сектор и че негативни послания може да увредят имиджа на дестинация България\", отбеляза Ангелкова. \"Постигнахме изключително много, през последните години, откакто министерството е самостоятелна институция, се отчитат двуцифрени ръстове в туризма\", посочи още тя. На въпрос от медии по повод направено предложение може ли държавата да се откаже от част от концесионните приходи, за да се намалят цените, министър Ангелкова коментира, че всички идеи се обсъждат и ще бъдат взети работещи решения, за да се насърчат сезонът и секторът. По думите й е важно туристите да са доволни и този бизнес, който дава хляб на над 326 хил. души и носи 12% от БВП на България, да продължи да се развива. Ангелкова информира, че приходите от концесии на плажове за миналата година са 18.2 млн. лв. \"Те са се увеличили с над 5 млн. от началото на управлението на министерството. 50% от тази сума отива за общините, на чиято територия са курортите, 40% - за Сребърния фонд, и 10% - за областните управи, за да осигурят спасители и медицински пунктове на неохраняемите плажове. Дали държавата може да се откаже от концесионната вноска, или не, е въпрос на анализ и сметки. Министерството на туризма не взема нито един лев от тези приходи\", обобщи министърът.", "date": "2019.07.04", "title": "Ангелкова се срещна с бизнеса заради високите цени на чадъри и шезлонги"}
{"url": "https://www.dnevnik.bg/photos/2019/07/04/3933712_fotogaleriia_svetovnite_snimki_na_denia_-_04_juli_2019/", "text": "Модел представя сватбена рокля на дизайнера Жан Пол Готие в Париж, Франция.", "date": "2019.07.04", "title": "Фотогалерия: Световните снимки на деня - 4 юли 2019 г."}
{"url": "https://www.dnevnik.bg/sport/2019/07/04/3934166_nadal_preskochi_predizvikatelstvoto_kirios_i_natrupa/", "text": "Рафаел Надал спечели най-вълнуващия и очакван двубой в програмата от кръга на \"Уимбълдън\". Испанецът се наложи с 6:3, 3:6, 7:6 (5), 7:6 (3) срещу Ник Кириос. Мачът беше оспорван и очаквано предложи моменти на напрежение между двамата състезатели. В следващия кръг Надал ще срещне Жо-Вилфред Цонга, който два пъти е достигал полуфиналите в надпреварата. Носителят на рекордните 20 титли от Големия шлем Роджър Федерер имаше далеч по-лека задача, като стигна до 6:1, 7:6 (3), 6:2 срещу Джей Кларк. Голямата изненада за деня дойде от женския турнир, където шампионката Анжелик Кербер отпадна. Германката беше отстранена от 95-ата в света американка Лорън Дейвис след 6:2, 2:6, 1:6. Надал започна мача силно и ранен пробив му осигури преднина, която ой съхрани до края на сета. В първия сет Кириос записа зрелищен ас - при това от втори сервис, който стана най-бързият в историята на турнира с 230 км/ч. Най-бързият втори сервис, отчетен в класацията на АТП, е на Иво Карлович от Вашингтон 2007 - 232 км/ч. Надал отиде до съблекалнята преди втория сет и това доведе до недоволство от Кириос, който имаше разговор със съдията. Австралиецът игра добре и излезе победител. Той проби рано, след което при 4:2 испанецът Върна пробива, но веднага след това Кириос отново проби и изравни резултата в мача. Последваха два сета, в които двамата печелеха сервис-геймовете си, без да допускат възможности за пробив. Надал излезе победител и в двата тайбрека и спечели мача.", "date": "2019.07.04", "title": "Надал прескочи предизвикателството \"Кириос\" и натрупа увереност"}
{"url": "https://www.dnevnik.bg/evropa/2019/07/04/3933888_evrodeputatite_vuzraziha_sreshtu_nachina_za/", "text": "Европейският парламент обсъди днес решенията, приети от Европейския съвет за разпределението на висшите длъжности в ЕС, предаде БТА. Повече за тях четете  тук  и  тук . Групата на   (ЕНП) заяви, че не подкрепя начина, по който решенията бяха постигнати и проявеното от европейските държавни и правителствени ръководители неуважение към останалите институции на ЕС. ЕНП посочи, че жертва е станал техният кандидат за председател на Европейската комисия Манфред Вебер, за когото запазва подкрепа. ЕНП съобщи, че ще прояви отговорност и ще подкрепи предложенията на Европейския съвет. Партията възрази срещу това, че Европейският съвет е обсъждал предложения за председател на Европарламента.  настояха, че ЕК е трябвало да бъде оглавена от техния предварителен кандидат  Франс Тимерманс . По техните думи Тимерманс не е постигнал целта заради работата си в защита на законността и европейските ценности. Според либерлите от   (ОЕ) най-важно е занапред да бъде осигурена прозрачност при разпределението на длъжностите. ОЕ съобщи, че ще предложи въвеждането на общоевропейски листи за избор на председател на ЕК. Мнозинството в ЕП избра да бъде изпълнител на чужди решения, заявиха  Зелените . Те определиха решенията на Европейския съвет като съмнителни и заявиха, че ако ЕП излезе отслабен, сам ще бъде виновен. Групата  посочи, че европейските граждани не разбират игрите от последните дни. Ако ЕП наистина искаше да бъде уважаван, трябваше да отхвърли предложенията на Европейския съвет за председател на ЕК, добавиха представители на тази политическа сила. (ЕКР) обявиха за мъртъв процеса на водещите кандидати за председател на ЕК и уточниха, че няма за какво да се съжалява. Тимерманс не беше кандидат на европейските граждани, а на статуквото в лявото крило. Целта на процеса с предварителните кандидати беше запазването на европейското политическо статукво, а не да се открие пространство за гражданите. Европейският съвет няма никакво право да посочва зам.-председателите на ЕК, това е ярко нарушение на договора за ЕС, 2-3 правителства нареждат решенията на всички останали в Общността, добавиха от ЕКР. Групата   посочи, че истинският скандал е във взимането на решенията \"на тъмно\". Говори се за длъжности, а не за съдържание, отбелязаха представителите на тази политическа сила. Евродепутатите трябва да одобрят следващия председател на Европейската комисия с най-малко 376 гласа. Очаква се гласуването да е на следващата сесия на Европейския парламент в средата на юли. Евродепутатът  (ВМРО/ЕКР) определи постигнатите в Европейския съвет договорености като \"нечистоплътен и непочтен пазарлък, сделка без принципи\". По неговите думи липсата на представители на Централна и Източна Европа в разпределените длъжности е позор. Неговият колега   (ГЕРБ/ЕНП) отбеляза, че компромисът означава накрая никой да не бъде доволен. Той упрекна социалистите и либералите за това, че не е бил запазен принципът на водещите кандидати за председател на ЕК. По неговите думи предложената Урсула фон дер Лайен трябва да спечели доверието на политическите групи в ЕП и да представи своите виждания. Тогава ще решим, защото ЕП е независима, самостоятелна институция. Трябва да защитим нашето достойнство. Не може Европейският съвет да налага решения, които не минават през демократичен избор в ЕП, настоя Ковачев.", "date": "2019.07.04", "title": "Евродепутатите възразиха срещу начина за разпределяне на висшите длъжности в ЕС"}
{"url": "https://www.dnevnik.bg/biznes/2019/07/04/3933910_koka-kola_i_lavaca_preustanoviavat_sutrudnichestvoto_si/", "text": "Групата \"Кока-Кола Хеленик Ботълинг Къмпани\" и Lavazza обявиха днес, че преустановяват сътрудничеството си на всички пазари, на които си партнират, включително и българския. В България това ще е факт от 15 септември. В България \"Кока-Кола ХБК\" пое вноса на кафето с марката \"Лаваца\" през октомври 2017 година, след като в продължение на 25 години това се правеше от собственика на дистрибуторската компания \"Софсток\" Мирослав Печев. Освен в България партньорства за дистрибуция между \"Лаваца\" и \"Кока-Кола ХБК\" имаше също в Гърция, Швейцария и Унгария. Според Продромос Николаидис, който отговаря за бизнеса с кафе в \"Кока-Кола Хеленик Ботълинг Къмпани\", партньорството е дало на компанията ценен опит в тази важна категория. \"Кафето ще продължи да играе ключова роля в стратегията ни занапред. Въпреки това се съгласихме, че сега е правилният момент пътищата ни да се разделят, а ние изследваме нови възможности и партньорства в тази област\", допълва той. Глобалният главен търговски директор на Lavazza Group Мауро Мантовани пък казва, че България е стратегическа държава и компанията ще засили бизнес активностите си тук с по-директен подход в маркетинга. Той допълва, че ще се търси изграждане на партньорства с местни експерти в кафе бизнеса.", "date": "2019.07.04", "title": "\"Кока-Кола\" и \"Лаваца\" преустановяват сътрудничеството си"}
{"url": "https://www.dnevnik.bg/video/deniat_s_veselin_dremdjiev/2019/07/04/3933891_toma_belev_edni_plajove_se_podariavat_na_edni_firmi/", "text": "За последните две години в нарушение на евродирективата за концесиите са приети 31 концесии на обща стойност 1,6 млрд. лв. при минимални инвестиции от 31 млн. лв. По този начин се подаряват едни плажове на едни известни фирми, каза природозащитникът Тома Белев в предаването \"Денят с Веселин Дремджиев\" по TV+ и TV1: Продължава битката на гражданската група \"Бетономорие\" против промените в закона за Черноморското крайбрежие. Текстовете ще влязат в Конституционния съд, ако бъде преодоляно ветото на президента, посочи Белев.", "date": "2019.07.04", "title": "Тома Белев: Едни плажове се подаряват на едни фирми (видео)"}
{"url": "https://www.dnevnik.bg/sviat/2019/07/04/3933902_podvodnicata_v_koiato_pojar_ubi_14_dushi_e_iadrena/", "text": "Ядрената енергийна установка на авариралия руски дълбоководен апарат, в който при пожар загинаха 14 моряци подводничари, се намира в напълно работен режим. Това е доложил руският министър на отбраната Сергей Шойгу на президента Владимир Путин, съобщи ТАСС, предаде БТА. Руските агенции предават съобщението три дни след инцидента на 1 юли, след който Кремъл не желаеше да дава подробности заради \"строго секретния\" характер на информацията. \"Ядрената енергийна установка на този апарат е напълно изолирана и там няма никакви хора. Освен това, при действията на екипажа са изпълнени всички необходими мероприятия за защита на реактора, той е в напълно работен режим\", е цитиран Шойгу на сайта на Кремъл. Това, както подчерта министърът на отбраната, дава възможност за надежди за \"възстановяване на апарата в достатъчно кратки срокове\". Министърът уточни, че в този случай ремонтът е не само възможен, но и задължителен. Шойгу е посочил също, че разпространилият се пожар в акумулаторния отсек е станал основна причина за злополуката. На работна среща с Шойгу президентът Путин е разпоредил екипажът на дълбоководния апарат да бъде предложен за държавни награди. Мълчание За пръв път днес, три дни след аварията, президентът Путин разкри, че строго секретната военна подводница, поразена от смъртоносен пожар, е с ядрено задвижване, предаде \"Ройтерс\". Руските власти бяха критикувани, че се опитват да прикрият подробности от инцидента, станал докато моряците изследвали морското дъно край Арктика, посочва \"Ройтерс\". Путин разкри, че подводницата е с ядрен реактор, като попита министър Шойгу за състоянието му след смъртоносния пожар. Шойгу увери президента, че ядреният реактор е напълно изолиран и се управлява автоматично. Руските власти още не са публикували официална информация за каква подводница става дума. Според \"Российская газета\", вестник на правителството, става дума за дълбоководен изследователски апарат, работил на дъното на Арктика. Американски и руски медии публикуваха в последните 48 часа и друга версия - че подводницата, на която е станал пожарът, е АС-13,  известна като \"Лошарик\" и смятана за един от най-новите и загадъчни апарати  на военните. Едва вчера руското министерство на отбраната обяви имената на всички 14 загинали. От тях 7 са били капитани първи ранг, трима - втори ранг, двама - трети ранг, един капитан-лейтенант и един лейтенант-полковник. Капитанът първи ранг е пети в йерархията на руските военноморски сили.", "date": "2019.07.04", "title": "Подводницата, в която пожар уби 14 души, е ядрена, потвърди Русия"}
{"url": "https://www.dnevnik.bg/razvlechenie/2019/07/04/3933892_netfliks_ogranichava_tjutjunopusheneto_v_serialite_si/", "text": "Нетфликс\" ще ограничи сцените с тютюнопушене в сериалите си. Причината за това е проучване, според което стрийминг платформата показва подобни кадри много повече, отколкото го правят телевизиите в САЩ, съобщи Би Би Си. Според изявление на \"Нетфликс\" тютюнопушенето в програми, насочени към младата публика, ще бъде показвано само ако става дума за историческа или фактологична достоверност. В други сериали то ще бъде използвано, ако е съществено за творческата визия на артистите или е определящо за конкретния персонаж. Компанията изтъкна, че \"подкрепя с всички сили\" свободата на изразяване, но призна, че тютюнопушенето е вредно и когато е представено по позитивен начин на екрана, то може да повлияе по негативен начин на младите хора. Промените са следствие от проучване за употребата на цигари на малкия екран, направено от американската общност Truth Initiative, която призовава хората да се откажат от употребата на тютюневи изделия. Сред сериалите, които са разгледани в него, са \"Оранжевото е новото черно\", Stranger Things и \"Къща от карти\". Данните показват, че с развитието на сериалите показаното в тях тютюнопушене се увеличава. То е повече в сравнение с телевизионни продукции като \"Теория за големия взрив\" и \"Живите мъртви\".  Според проучването обаче и в двата случая сцените с тютюнопушене нарастват. \"Пушенето на малкия екран е станало от често до почти неизбежно\", пише в него. В проучването е изтъкнато, че употребата на тютюневи изделия в телевизионните програми не е изследвано толкова много, колкото във филмите на голям екран, но е основателно да се заключи, че то има същото вредно влияние. За сравнение - във Великобритания телевизизиите трябва да спазват стриктни правила по този въпрос. Според тях в програми, които могат да бъдат гледани от непълнолетни, тютюнопушенето трябва да бъде избягвано, то да не бъде окуражавано, да не бъде представяно по привлекателен начин и да не бъде използвано с лека ръка.", "date": "2019.07.04", "title": "\"Нетфликс\" ограничава тютюнопушенето в сериалите си"}
{"url": "https://www.dnevnik.bg/sviat/2019/07/04/3933923_tanker_be_zadurjan_krai_gibraltar_po_podozrenie_che/", "text": "Кораб, за който се подозира, че е доставял петрол в Сирия в нарушение на международните санкции, беше арестуван вчера край Гибралтар, обяви правителството на британската територия, цитирано от \"Франс прес\" и БТА. Властите не съобщават откъде идва петролът, но според специализираното в морския транспорт издание  \"Лойд'с лист\"  плаващият под панамски флаг танкер пренася ирански петрол. Дубайското издание The National отбелязва, че Grace 1, притежаван от базирана в Дубай фирма, се управлява от сингапурска компания. \"Имаме основания да смятаме, че \"Грейс 1\" пренася своя товар от суров петрол за рафинерията Баниас в Сирия, която е собственост на предприятие, подложено на санкции от ЕС\", съобщи шефът на гибралтарското правителство Фабиан Пикардо. Местните власти, подпомогнати от британски морски пехотинци (поне 20 според Би Би Си), са заловили петролния танкер и товара му. По-късно изпълняващият длъжността външен министър на Испания Жозеп Борел обяви, че британските власти са действали по искане на американските, а Мадрид наблюдава внимателно ситуацията, тъй като операцията, изглежда, се е състояла в испански териториални води (Испания не признава водите около Гибралтар за британски). През май европейските санкции срещу Сирия, наложени през 2011 г., бяха удължени до 1 юни 2020 г., като включват петролно ембарго и замразяване на намиращи се в ЕС авоари на Сирийската централна банка.", "date": "2019.07.04", "title": "Танкер бе задържан край Гибралтар по подозрение, че доставя петрол за Сирия"}
{"url": "https://www.dnevnik.bg/razvlechenie/2019/07/04/3933938_pevicata_djos_stoun_e_bila_zadurjana_i_deportirana_ot/", "text": "Британската певица Джос Стоун е била задържана и депортирана от Иран, след като не успяла да убеди властите там, че няма да се опита да направи публичен концерт в страната. 32-годишната изпълнителка, която от пет години прави своето т.нар. тотално световно турне с общо 200 спирки, публикува видео в \"Инстаграм\" профила си, в което носи бял шал на главата си и разказва, че при опита й да влезе в страната заедно с екипа й първо са били задържани на границата, а след това и депортирани. \"Знаехме, че не може да направим обществен концерт, тъй като аз съм жена, а това е незаконно в тази страна. Лично аз нямам желание да ходя в ирански затвор, нито се опитвам да променя политиката в страните, които посещавам, нито пък искам да застрашавам други хора\", разказва тя. Въпреки това обаче властите не са били убедени, че тя няма да направи опит да изнесе публичен концерт, заради което са били поставени в нещо като черен списък. За това тя и хората, с които е пътувала, са разбрали, когато са се озовали в залата за имигранти. \"След дълги дискусии с най-приятелски настроените, чаровни и добронамерени хора от имиграционните служби бе взето решение да ни задържат за през нощта и да ни депортират сутринта\", разказва певицата, след което допълва, че този момент е разбил малка част от сърцето й. Стоун се е опитала да посети остров Киш, който се намира в залива край южния бряг на Иран и е единственото място в Иран, което чужденците могат да посещават, без да им е необходима виза. Стоун допълва, че имиграционните служби на летището са я окуражили да отиде до посолството на Иран във Великобритания, за да осигури всички необходими документи и тогава да се върне отново. По-рано тази седмица Стоун публикува снимки от пътуване до Република Йемен, която пострада силно след четиригодишна гражданска война. Певицата обяви, че е получила разрешение да направи концерт пред публика от мъже и жени, дадено й от управителя на провинция Ал Махра, намираща се на границата с Оман и далеч от боевете между силите на йеменското правителство и бунтовническото движение хути. Спирка номер 198 в нейното световно турне бе в либийската столица Триполи, където подкрепяното от ООН либийско правителство се сражава със силите, верни на военачалника ген. Халифа Хафтар, допълва Би Би Си.", "date": "2019.07.04", "title": "Певицата Джос Стоун е била задържана и депортирана от Иран"}
{"url": "https://www.dnevnik.bg/analizi/2019/07/04/3933959_koi_shte_opredelia_kucheshkata_agresivnost_ili_vsichko/", "text": "А сега отвъд хумора, въпреки опасенията ми, че за много хора само той остана, е време да поговорим за поредните безумия, на които ставаме свидетели в парламента. Трябва да призная, че нивото на политически популизъм е доста високо и професионално, но, чудя се, икономическият интерес дотолкова ли е замъглил ясната представа за обществен морал и работа в името на гражданите, че представителите в Народното събрание се държат като всичко останало, но не и народни. Темата за животните, в частност на кучетата, е на дневен ред, но както с останалите политически теми, и тази бива изтласкана от обществения дебат, който се подменя със \"спешни мерки за защита\". Ама кого, как защитаваме и от какво - не става ясно. Проблем с животните има и той не е от вчера. При бездомните основният аспект е липсата на изпълнение на програмите за кастрация от общините, неконтролираното и незаконно домашно развъждане (в този ред на мисли - Столичната община, съветвам ви да проверите обектите на ваша територия, наричащи се \"фермерски пазари\", на които се случва точно гореописаното. Пример може да дадем с битака в с. Долни Богров, но там още чакаме СО район Кремиковци, нали?), както и отношението сякаш към вещи. При домашните животни проблемът е липсата на контрол и познание що е то куче и какво правим ние сега с него. Аз като собственик на две кучета мога да кажа, че никога не съм била проверявана дали моите кучета са паспортизирани, регистрирани, кастрирани (съответно съм ли аз освободена от данък). Да, те са, и аз нося техните паспорти, така както го изисква законът, заедно с техните поводи и каишки. Което обаче не отменя факта, че държавата в лицето на общините и общинските райони няма и бегла представа за статистиката на обитаващите на нейна територия животни по домовете. Да, това би подпомогнало хазната, но на кого ли му дреме, когато може да правим ремонт на ремонта и да \"усвояваме кинти\". Та, бидейки темата за домашните животни \"гореща\" в НС, нашият любим Валери Симеонов - НФСБ, СКАТ, яхна вълната на популизма и реши да бори тез пусти животни! Вербализирайки спешния си план, той не провежда нито обществено обсъждане, нито се съветва с експерти (да, такива хора съществуват), а на ангро приема, че всичко над 5 кг е агресивно и подлежи на укротяване. И понеже сме на темата с агресивността, питам аз - кой ще определя тази кучешка агресивност или всичко е на килограм? Наред с това, ако приемем, че всяко куче над 5 кг е агресивно, какво правим с тези клетите, живеещи навън? Убиваме ги? Залавяме ги и ги натиряме в приют? Дори на Симеонов да му се ще някое от горните, то няма как да се случи, защото:  страната ни е поела (слава богу) ангажименти за хуманно справяне с проблема  решението не е в това да убиеш 10 000, като не можеш да спреш притока на останалите Х хиляди. Изградените приюти са вече пълни и това също не би било решение. Не и такова, което да пасва на популисткия профил на Симеонов. Убедена съм, че законови промени в Закона за ветеринарномедицинската дейност са твърде необходими, но: в съвсем друга насока  след като се изслушат експертите и законодателите могат да уверят, че законът не просто ще се приеме, но и ще се спазва, а няма да бъде поредният акт, изграден от кухи норми, които нямат приложение. Защото когато говорим за народно представителство и за обществен дълг, какъвто е политиката, говорим и за морал, господа депутати. Все още има чест в тая работа.", "date": "2019.07.04", "title": "Кой ще определя кучешката агресивност или всичко е на килограм"}
{"url": "https://www.dnevnik.bg/ot_vas/novini_ot_vas/2019/07/04/3933689_dobri_hristov/", "text": "Роден е във Варна на 14 декември 1875 г.", "date": "2019.07.04", "title": "Добри Христов"}
{"url": "https://www.dnevnik.bg/sport/2019/07/04/3933613_snimka_na_denia_na_grebena_na_emociiata_s/", "text": "Кори Гоф продължи впечатляващото си представяне в \"Уимбълдън\". 15-годишната американка се класира за третия кръг в турнира от Големия шлем, след като надви с 6:3, 6:3 Магдалена Рибарикова от Словакия.", "date": "2019.07.04", "title": "Снимка на деня: На гребена на емоцията с 15-годишната сензация в тениса"}
{"url": "https://www.dnevnik.bg/analizi/2019/07/04/3933511_triumf_na_sivotata/", "text": "\"Пудела на Берлин\". Така преди двайсетина години наричаха европейския комисар Гюнтер Ферхойген, отговарящ при Романо Проди за разширяването (1999-2004), а в Комисията Барозо I - за индустрията и предприемачеството (2004-2010). Прякорът тръгна от неговия колега Фриц Болкестейн, холандецът пейоративно описваше поведението на германския социалдемократ: послушание, раболепие към правителството на федералната република, но и джафкане и вдигане на врява из коридорите в Брюксел. Когато се наложи - и когато същото федерално правителство му заповяда. Ферхойген, който в младостта си е поработил малко и във вестници, пък сетне е учил история, социология и политически науки в Кьолн и Бон, приемаше прозвището с чувство за хумор. Смееше се, когато му го припомняха. Дори един германски християндемократ веднъж пробва да го изкара от нерви, по време на изслушванията в Еврпопейския парламент на кандидатите за Комисията Барозо I през есента на 2004 г. \"Пуделите\" - разтвори тогава широката си усмивка Ферхойген - \"са особено интелигентни, особено възприемчиви, а някои казват даже особено красиви животни.\" Все пак им е бил генерален секретар, преди да пристане на \"червените\", сиреч социалдемократите. Ханс-Дитрих Геншер го бил забелязал още като младок, в края на 60-те го взел за пиар във вътрешното министерство (първия министерски пост на емблематичния либерал с жълтия пуловер). Та \"пуделът на Берлин\" чинно слушаше канцлера Шрьодер - и по негово указание излайваше или показваше зъби, когато германският интерес виждаше някаква заплаха в решенията, които се вземат в \"Берлемон\". Че и той си имаше кусури, нямаше как да остане скрито. Силен по слабата част (или обратното). През октомври 2006 г. се поразшумя около едни папарашки снимки от плаж в Литва. Комисарят Ферхойген карал лятната ваканция със своята сътрудничка Петра Ерлер. Малка подробност: г-ца Ерлер станала шеф на кабинета на комисаря няколко месеца по-рано, през април. Аферата се точи цяла година и през 2007-а стана ясно, че жененият Ферхойген имал извънбрачна връзка с Ерлер още от 2005-а. Недопустимо смесване на лично със служебно положение. И какво последва? Оставка ли? Никак даже. Барозо, началникът на провинилия се Ферхойген, просто отне част от ресорите му. Дотогова германският еврокомисар отговаряше и за намаляването на бюрокрацията. Дадоха темата на Едмунд Щойбер, бившия баварски премиер. При това със специално създаден пост в Брюксел – е, голямо намаляване на бюрокрацията, няма що. Канцлерът Ангела Меркел успя да прокара сред лидерите на останалите 27 страни от ЕС своето протеже Урсула фон дер Лайен за следващ председател на Европейската комисия. Eдин от универсалните болтове, пасващ на всеки жлеб: Фон дер Лайен беше министър на семейната политика и младежта (2005-2009), министър на труда и социалното дело (2009-2013), министър на отбраната... Винаги плътно зад канцлера, редом с Анегрет Крамп-Каренбауер (новия лидер на Християндемократическия съюз) и Юлия Кльокнер (зам.-председател на ХДС и министър на прехраната и селското стопанство). Макар че, ако трябва да сме съвсем коректни, друга дама стои най-близо до Меркел и се ползва с почти безграничното ѝ доверие: слабо познатата Беате Бауман. Шефка на бюрото на канцлера и най-близка помощничка. Видите ли излъчването на Фон дер Лайен на публични изяви с Меркел, много неща ще прозрете за уж изненадващия изход от маратонските преговори за топ длъжностите в Брюксел в последните дни. Фон дер Лайен неизменно сияе. Особено красноречиви са кадрите от изборната вечер на 22 септември 2013 г. в централата на ХДС в Берлин. Обявяват първите данни, партията на Меркел получава 42%, бурна радост настъпва в залата. Фон дер Лайен След последните избори през 2017 г. и проточилите се преговори за коалиционно правителство някой пусна мухата из Берлин, че министърът на отбраната можело да стане канцлер. Фон дер Лайен решително парира злите езици и пред медиите повтаряше: \"Моят канцлер се казва Ангела Меркел\" (пред \"Берлинер моргенпост\": пред изданията на медийната група \"Функе\"). Не са забравени и обвиненията в плагиатство от 2015 г., макар че официално бяха отхвърлени от Висшето училище по медицина в Хановер, където Фон дер Лайен е защитила докторска дисертация. В момента пък все още тече проверката на специалната анкетна комисия в Бундестага по повод злоупотребите при консултанските договори в отбранителното министерство, установени от Сметната палата. От миналата есен с аферата се занимава и прокуратурата в Берлин, на нейния прицел е самата Фон дер Лайен. Ако тя действително оглави Европейската комисия, това ще е триумф на сивотата. Жалък триумф. На неин фон \"пуделът\" Ферхойген изглежда като питбул. Досегашният председател Жан-Клод Юнкер отнесе доста критики, подиграваха му се заради ишиаса и излъчването, и в неговата мекушавост т.нар. евроскептици виждаха системния и – според тях вече фатален – порок на целия ЕС. Настани ли се сега и домашният любимец на Меркел в \"Берлемон\", злокобният хор на еврокритиците вече ще е неудържим. И впрочем, съвсем оправдан.", "date": "2019.07.04", "title": "Триумф на сивотата"}
{"url": "https://www.dnevnik.bg/sviat/2019/07/04/3933508_zapadna_evropa_i_zapadnite_balkani_otnovo_obsujdat/", "text": "Поне шест са темите, които западноевропейски държави ще обсъдят с министри и лидери от Западните Балкани днес и утре на среща в Познан. Нито една от тях не е евроинтеграцията. Това е идеята на Берлинския процес - формат, създаден по времето, когато Европейската комисия изразяваше \"умора от разширяването\" а ЕС. Днешните разговори ще са между министри на икономиката, вътрешните и външните работи, в петък предстои среща на върха. Председателят на Еврокомисията Жан-Клод Юнкер каза малко след избирането си преди повече от пет години, че в следващите пет няма да се приемат нови държави. Тогава германският канцлер Ангела Меркел свика първата Конференция на държавите от Западните Балкани в Берлин, за да се търси сътрудничество за проекти, създаващи временна алтернатива на разширяването и засилващи сътрудничеството между страните от региона и тези от Западна Европа. По-късно в срещите се се включиха и другите големи западноевропейски държави освен Германия - Великобритания, Франция и Италия - заедно с представители на Европейския съюз и международни финансови институции. България участва в срещата в Лондон през юли, тъй като малко преди това бе приключило шестмесечното председателство на Съвета на ЕС, при което основен приоритет бе европейската перспектива на Западните Балкани. В днешните разговори ще участва и вицепремиерът Екатерина Захариева, която се включи и в предишни министерски срещи, подготвящи форума в Познан. Замисълът на срещите бе шестте държави от Западните Балкани, които са извън ЕС и Хърватия и Словения да работят с големите страни в Западна Европа за общи проекти, които да засилят свързаността и интеграцията им. \"Свързаност\" следователно е обичайна тема на срещите, тази година дневният ред включва въпроси на икономиката, гражданското общество, младежките проблеми, културата и сигурността. Критици на форума обаче обвиняват Берлин и другите западноевропейски столици, че тези срещи не носят значим напредък на Западните Балкани - подписаните споразумения за стотици милиони евро инвестиции рядко се осъществяват. Привържениците изтъкват, че такива споразумения зависят от волята на правителствата и институциите на страните от Западните Балкани. Двудневните срещи днес следват повторните коментари на френския президент Еманюел Макрон, че Европейският съюз не бива да се разширява, преди да се е реформирал. Коментарът му след продължителния неуспех на Европейския съвет да излъчи номинации за ръководните позиции в ЕС съвпадна с очакванията в Албания и Северна Македония, че есента може да се вземе решение дали да бъде предложена дата за начало на преговори с двете страни.", "date": "2019.07.04", "title": "Западна Европа и Западните Балкани отново обсъждат алтернативи на евроинтеграцията"}
{"url": "https://www.dnevnik.bg/analizi/2019/07/04/3933606_sega_ili_predi_-_koga_beshe_po-dobre/", "text": "Проблемът с тълкуването на периода 1944-1989 г. се поражда от възгледите за настоящето и амбициите за бъдещето. Икономическият прочит е относително свободен от произвол и истината се различава лесно. Винаги има данни и анализи от външни и безстрастни наблюдатели. За мнозина от местните наблюдатели, не само по идеологически причини, икономическото сравнение на сегашна България с тази преди 1989 г. е неудобно Ако се вярва на изчисленията на Мартин Иванов, през 1870 г. БВП на човек от територията на сегашна България е бил почти с 40% по-висок от този показател за Гърция, малко по-висок от Испания и Финландия, и само два пъти по-нисък от БВП на човек в САЩ. През 1945 г. Гърция по този показател е вече с 55% по-бедна, Испания е задминала България с 20%, а гражданите на Финландия и САЩ са съответно два и седем пъти по-богати от тези на България. Очевидно независимостта на България не е много икономически изгодно начинание. Поне не удържа предимствата на този показател на благосъстояние в сравнение с вече значително по-заможни икономики към края на Втората световна война. Между другото независимостта към 1906 г. е и десет пъти по-скъпа за поданиците на Царство България от данъците, които те биха плащали на Високата порта. Тези изчисления са по общоприета методика – в щатски долари от 1990 г. Според тях през 1945 г. БВП на човек в България е 7 300 долара. По същата методика КУАНДЪЛ, реномиран портал за икономическа статистика (в основата са данни на МВФ) показва, че БВП на човек в България в края на 1980 г. е бил 6 500 щ.д., т.е. по-малко от 1945 г. (окупираните \"обединени\" територии не са в сметката). В края на 1988 и 1989 г. показателят е 8 700 щ.д. на човек, за да спадне през 1996-1997 г. до 5 400 щ.д. Тук се натрапва неприятният извод, че в постоянни цени благосъстоянието на българските граждани (измерено по този начин) е останало същото като в края на Втората световна война. През това време Гърция, която през 1945 г. е по-бедна от България, е вече над три пъти по-богата от България, нищо че минава през гражданска война и военна диктатура, който траят до средата на 1970-те години. Този факт крещи за обяснение по някакъв начин. Само спадът от 1989 до 1997 г. е 48% от БВП на човек от населението, т.е. около половината доход е изчезнал. Съществен принос за това развитие има обстоятелството, че България е не просто единствената комунистическа страна, която за 45 години е \"успяла\" да фалира три пъти. Тя е единствената страна в северното полукълбо с такъв рекорд през втората половина на ХХ век. Това е така, защото икономиката работи на загуба. А през 1996-1997 г. има още един фактически фалит по вътрешния правителствен дълг. Той е \"изчистен\" с инфлация. През януари 1997 г. средната пенсия е 14 долара, заплатата – 40, за да спаднат през февруари същата година до съответно 5 и 20 долара. Който не помни, може да прочете обзора на МВФ за тези години. Впрочем това е най-ниското сравнително равнище на лични доходи в цялата история на България след 1878 г. След 1997 г. България повтаря реформите от 1991-1994 г., този път по-решително. Резултатът е, че в края на 2018 г. (според същия източник) БВП на човек в България е 12 800 долара. Иначе казано, както и да се тълкува случилото се през последните 20 години, няма как да не се отбележи, че това – с едно 16-месечно прекъсване през 2009-2010 г. - е най-дългият период на стопански растеж след 1878 г. насам и че в сравнителен план след Втората световна война българските граждани никога не са били по-добре. В крайна сметка около 80 на сто от страните в света са по-бедни от България. Включително Русия през повечето години от 1990-те насам, като сега стойностите на БВП на човек са приблизително равни, според същия източник. Ако споменете един от горните факти, неминумо ще трябва да споменете и почти всичко, което следва. Последните 30 години се разделят доста ясно на два подпериода. До средата на 1997 г. и след това. Периодът от 1990 до 1998 г. е време на лутане в стопанската политика: добро, макар и нестабилно, начало на пазарните реформи от 1991 до 1994 г., връщане на централното планиране от януари 1995 до март 1997 г. (проявило се в контрол върху цените, дълбока банкова криза, хиперинфлация и масово обедняване на населението), и второ начало на либерализацията на стопанския живот след март 1997 г. Хрониката на преминаването от единия период към другия е история на преминаването отвъд монументалните стопански нещастия. То никога не е окончателно. Ако признаете успеха на периода след 1998 г., следва да се признае и неуспеха на годините преди това. Ако животът ви е преминал в някаква съществена част преди 1989 г., той е обществено несполучлив, независимо индивидуалното самочувствие и благосъстояние. Ако имате проблем, той е донякъде за психиатър. Ако сте обществен деятел, вие ще трябва да приемете факта на различието между двата периода. Ако сте на това отгоре и политически деятел, ще се окаже, че вие просто няма какво да вършите – \"голямата работа\" вече е постигната. Вие сте ненужен. Вие ще сте толкова по-важен и нужен, колкото повече хора са убедени, че  демокрацията след 1989 г. е отнела нещо на гражданите, летоброенето започва от вас, предшествениците са маскари, а преходът е \"изцяло сбъркан и частично криминален\",  България \"никога не е била толкова зле\" и  ЕС я ограбва, \"колонизира\" и й пробутва по-лошо качество храни на по-високи цени. През 1998 г. БВП на човек от населението спрямо ЕС е 22%. Днес е 50%. Това е заради приватизацията, външните инвестиции, членството в НАТО и перспективата за, а след това и встъпването, в ЕС. До 2009 г. България е сред първите десет страни в света по привличане на чуждестранни инвестиции. След 2010 г. НСИ регистрира 31% ръст на БВП. Дори и вие да сте управлявали, амбицията изисква да неглижирате онова, на което вашият успех е стъпил. Някак си естествено общият знаменател на политическите тълкувания се измества към обругаване на либерализацията от последните 20 години и възхвала на времето, за което няма спомени и документи. Забравата става политическа тактика.", "date": "2019.07.04", "title": "Сега или преди - кога беше по-добре?"}
{"url": "https://www.dnevnik.bg/sviat/2019/07/04/3933604_kosovo_i_albaniia_dogovoriha_stupki_kum_obshta_vunshna/", "text": "Косово и Албания подписаха споразумение, което ще позволи да съгласуват външната си политика и да обединят дипломатическите си мисии, съобщи \"Болкан инсайт\". Според изданието мярката, обявена при посещение на косовския външен министър Беджет Пацоли в Тирана, едва ли ще доведе до сериозни последици. Пацоли написа в \"Туитър\", че друга стъпка, която предстои на Албания и Косово, е да обменят персонал и опит, за да защитават националните си интереси. \"Това е голяма стъпка напред за обединяване пред света,\"  написа  той. Според албанския му колега, също коментирал новината в \"Туитър\", документът \"отваря нови хоризонти за общо институционално действие.\" Той е ценен, \"докато вървим все по-близо до дълбока национална интеграция.\" Eксперт, цитиран от изданието, смята, че става дума по-скоро за \"патриотично шоу\" - двете държави вече са заявявали подобни намерения, но всъщност имат различни външнополитически приоритети. Косовският президент Хашим Тачи отскоро говори отново за обединение на Албания и Косово, след като предложението за гранично споразумение със Сърбия не се осъществи, а в понеделник призова и парламентите в Тирана и Прищина да \"одобрят изявленията на волята на хората да живеят в една държава\", продължава \"Болкан инсайт\". Премиерът Рамуш Харадинай бе по-предпазлив пред медиите и макар да каза, че това е \"проект от век\", определи като най-важно \"премахването на бюрократични и административни пречки\" в сътрудниеството между двете държави. Миналата година албанският премиер Еди Рама отиде по-далеч  и допусна възможността  Прищина и Тирана да имат общ президент, но  получи предупреждение от САЩ .", "date": "2019.07.04", "title": "Косово и Албания договориха стъпки към обща външна политика"}
{"url": "https://www.dnevnik.bg/evropa/2019/07/04/3933411_muchitelnoto_zapulvane_na_visshite_postove_v_es_razkri/", "text": "Преди шест месеца служители в Брюксел предупреждаваха, че надигане на популизма може да спъне дейността на Европейския съюз. Това пророчество  не се сбъдна  на изборите за Европейски парламент през май. Въпреки това блокът се бори с ключови решения - както се вижда в  мъчителния процес  за попълване на висшите постове. Пакетната сделка, според която германският министър на отбраната  Урсула фон дер Лайен  вчера беше номинирана за председател на Европейската комисия, отне на лидерите на ЕС пет седмици и три срещи на високо равнище, за да я обсъдят, завършвайки с три дни на наситени преговори без прекъсване. Незабавно законодателите от ЕС се строиха да обругаят сделката, която изтласка встрани тяхната система на водещи кандидати, целяща да обвърже по-тясно процеса на избор с резултата от изборите за Европейски парламент през май. Щом планът започна да се разпространява, социалистите и зелените евродепутати започнаха да критикуват жестоко Фон дер Лайен като неприемлив избор. Лидерите определиха също белгийския премиер  Шарл Мишел  за председател на Европейския съвет, испанския външен министър Жозеп Борел за следващ първи дипломат и председателя на Международния валутен фонд  Кристин Лагард  за ръководител на Европейската централна банка. Последните двама все още се нуждаят от официално одобрение. Назначенията в ЕС винаги са изпълнени с трудности дела, но този път около мъчителните кръгове разговори и обществена безизходица се появиха въпроси за способността на съюза да действа като едно цяло. Докато лидерите излизаха в понеделник от 20-часови неокончателни преговори на високо равнище, френският президент Еманюел Макрон изригна гневно срещу педантичния процес. \"Нашият авторитет е дълбоко опетнен от тези срещи, които са прекалено дълги и не водят до нищо, създавайки впечатление за Европа, която не е сериозна\", каза обвинително той. Процедурата по номиниране се препъна в някои от най-големите разломни линии, като централно- и източноевропейските държави се противопоставиха на холандския социалист Франс Тимерманс заради усилията му да отстоява върховенството на закона в техните страни. По същия начин кандидати с либерален подход към миграцията станаха обект на критики от тези столици в ЕС, които бяха затворили вратите си за мигранти. Планът за номиниране на Тимерманс , чийто съавтор в кулоарите на срещата на високо равнище на Г-20 миналата седмица в Осака беше германският канцлер Ангела Меркел,  предизвика жестока критика  от няколко нейни колеги в десноцентристката Европейска народна партия (ЕНП), които се почувстваха изключени от консултациите. \"Голямото мнозинство от министър-председателите от ЕНП не вярва, че трябва толкова лесно да се откажем без бой от председателството на комисията\", каза в неделя ирландският премиер Лио Варадкар. Тимерманс беше компромисна идея, след като водещият кандидат на ЕНП, германският евродепутат Манфред Вебер, не успя да осигури подкрепата на лидерите на ЕС, въпреки че неговата група излезе начело на изборите през май. Вебер оттегли вчера кандидатурата си, след като стана ясно, че няма надежда да си подсигури ръководния пост. След изборите главните фракции в парламента не успяха също да се обединят около единствено предложение за председател на комисията, въпреки че се придържаха към система, която трябваше да облагодетелства един от техните собствени водещи кандидати. Месеци наред изобилстваха предупреждения, че новият политически цикъл на ЕС може да бъде спънат от незаобиколими политически разделения; но се смяташе, че опасността произтича от крайната десница, популистите и евроскептичните сили. Изборите за Европейски парламент през май не донесоха популистка вълна, както мнозина се страхуваха. Господстващите десноцентристка ЕНП и левоцентристка Партия на европейските социалисти обаче загубиха места за сметка на либералите и Зелените, което доведе до по-раздробено законодателно тяло, в което изграждането на мнозинства e по-трудно. Проточилата се шарада за най-високите постове в ЕС със сигурност ще отчужди и най-големите почитатели на европейския проект, коментира във вторник сутринта германският всекидневник \"Пфорцхаймер цайтунг\". \"Може би Европейският съюз трябва да се справи с популистите от всички страни. Но в момента ЕС е собственият си най-голям враг\", пишеше в редакционна статия. Това става в критичен момент за бъдещето на ЕС. Блокът не само се опитва да спечели на своя страна евроскептиците, като докаже, че има споделени възгледи и цели, но е изправен и пред глобални предизвикателства на фона на растяща враждебност на САЩ и заплахи от Русия и Китай. В изказване преди редовните разговори на лидерите от ЕС през юни, на които въпросът с постовете също присъстваше, латвийският премиер Артурс Кришянис Каринш каза, че безизходицата е \"симптоматична за времето си\". \"В цяла Европа виждаме, че е много лесно да получиш блокиране на гласуването, така че да кажеш \"не\" на предложение. Хитростта е да получиш положителен вот\", заяви той и добави, че духът на сътрудничество и компромис, с които ЕС се отличава, \"преминава през малко по-бурни води\". Германският канцлер Ангела Меркел обаче заяви, че е важно да не се бърза при такива важни решения. \"Преди да гласуват, лидерите на ЕС трябва да положат усилия да се уверят, че това не води към години на непреодолими напрежения, които са налице на много места\", подчерта Меркел в понеделник, намеквайки за Брекзит като едно от няколкото предизвикателства, които ще изискват обединен подход. \"Зная, че ни отне повече време, отколкото беше планирано, но все още не изоставаме от графика\", каза накрая председателят на Европейския съвет Доналд Туск, като добави, че пакетът \"си е заслужавал чакането\".", "date": "2019.07.04", "title": "Мъчителното запълване на висшите постове в ЕС разкри дълбоки разделения в блока"}
{"url": "https://www.dnevnik.bg/sviat/2019/07/04/3933477_iaponiia_se_gotvi_da_razshiri_flota_si_za_da/", "text": "Един от най-големите японски военни кораби, хеликоптероносачът \"Идзумо\", е на път към родината си, завръщайки се от филипинското пристанище Субик след мощна демонстрация на решимостта на Токио да разшири военното си присъствие и да се противопостави на китайските набези в стратегически акватории. \"Идзумо\" напусна Суби, бивша военноморска база на САЩ във Филипините, след двумесечно присъствие в Индо-Тихоокеанския регион във време на продължително напрежение заради големите китайски териториални претенции във и около Южнокитайско море. Корабът и разрушителите \"Мурасаме\" и \"Акебоно\" току-що приключиха поредица от учения съвместно със САЩ и други страни. Способността на островната държава Япония да демонстрира  военна мощ извън границите си  е строго ограничена от обвързването й с пацифизма и с отхвърлянето на военната сила в конфликти, което е записано в нейната конституция, приета след Втората световна война, макар че през 2015 г. тя получи ново тълкувание, което разрешава използването на военна сила за защита на самата страна и на нейните съюзници. Премиерът  Шиндзо Абе промени конституцията  с цел да се разшири свободата на действие на военните - една от политическите цели на живота му. Президентът Доналд Тръмп се опитва да подпомогне тази кауза, редовно призовавайки Япония да прави повече за своята отбрана в рамките на съюза си със САЩ. През май Япония проведе първите си 4-странни военни учения заедно с Франция, САЩ и Австралия в Бенгалския залив. Франция изпрати своя флагман - ядрения самолетоносач \"Шарл дьо Гол\", а САЩ - разрушителя ракетоносец \"Уилям Лорънс\". Други учения включваха Канада, Индия, Малайзия, Виетнам, Бруней и Филипините. Япония се подготвя да преустрои \"Идзумо\", за да може той да приема американски изтребители тип стелт, включително Ф-35Б, след като обяви, че ще купи 42 самолета от този вид. Те са проектирани да оперират с къси излитания и вертикални кацания, например върху самолетоносачи. Тази покупка подчертава нарастващата роля на Япония в следвоенния й съюз със САЩ. \"За да се добави нещо, което не е било предвидено в първоначалния проект, или нещо ново, за което изобщо не е било мислено, смятам, че това би изисквало проучвания в редица нови области, в противен случай то няма да се получи добре\", каза капитан Кацуйоши Мотояма, командващият офицер на \"Идзумо\". Ясукадзу Танака от Бригадата за амфибийно бързо разгръщане, сходна с морската пехота на САЩ, каза, че неотдавнашните учения са имали за цел да задълбочат координацията между неговите и сухопътните сили, за да се улесни използването на хеликоптероносача за транспортиране на войници към фронтови линии в бъдеще. Тъй като \"Идзумо\" може да осигури и въздушен, и морски транспорт, \"разполагаме с големи възможности да провеждаме амфибийни операции\", каза командирът на кораба, макар той и другите участници да подчертаха, че сухопътните сили и морските пехотинци не са извършвали съвместни учения. Пехотинците все още проучват най-добрите начини за действие при продължителни мисии, когато правилата ограничават употребата на бойни муниции на борда. Те тренираха оказване на бърза помощ при спешни случаи на палубата за излитане и в хангара на кораба, като понякога използваха имитиращи огнестрелни оръжия от гума при сценарии, включващи сражения. Китай разширява своето военно присъствие , за да демонстрира решимостта си да отстоява своите претенции на практика за цялото Южнокитайско море пред лицето на предизвикателствата на САЩ и техните съюзници, разтревожвайки мнозина в региона. Според японското министерство на отбраната военновъздушните сили са вдигали изтребители във въздуха 999 пъти през 2018 г. - вторият най-голям брой, след като японските ВВС започват да пазят въздушното пространство на страната през 1958 година. 64 процента от тези излитания са били в отговор на китайски самолети. Военноморският флот на САЩ и други страни ядосват Пекин, като редовно изпращат свои кораби близо до окупираните от Китай острови, за да \"потвърдят\", както те казват, \"правото на свободно корабоплаване\". Пекин освен това е разположил усъвършенствани оръжейни системи на няколко оспорвани места, включително седем изкуствени острова, които той изгради, натрупвайки пясък и бетон върху коралови атоли. На някои от тези острови вече са построени летищни писти, радарни и ракетни станции, което разширява възможностите на Китай да извършва мониторинг и потенциално да контролира военната активност на други страни в региона. Засега срещите там са мирни, но всички страни са притеснени от потенциала за случайни грешки или недоразумения, които може да разпалят конфликт. По време на 5-дневното си плаване от Бруней до Филипините \"Идзумо\" се придържаше близо до т.нар. пунктирана линия, отбелязваща китайските териториални претенции, докато провеждаше последните няколко елемента от ученията с бойните флотове на Бруней и на Филипините. Японските военноморски сили освен това бяха домакин на програма за обучение на млади представители на страни от Югоизточна Азия, по време на която имаше лекции по международно морско право, програми за хуманитарна помощ и спасителни действия при бедствия, както и упражнения по навигация и комуникации. Повечето участници бяха офицери на възраст между 20 и 40 години. \"По-специално що се отнася до онази част от обучението, свързана с териториални и гранични въпроси, мисля, че това е ключова информация за нас, каза Мухамад Даниал бин Матюсоф, младши лейтенант от флота на Бруней. Ние имаме граници с Малайзия и Виетнам, така че това ще ни е полезно всеки път, когато патрулираме.\" Макар че замисълът зад тези учения е очевиден предвид засилващата се роля на Китай, \"разполагането в Индо-Тихоокеанския регион не е операция, насочена срещу която и да било конкретна страна\", каза Хироши Егава, командващ \"Ескортна флотилия 1\".", "date": "2019.07.04", "title": "Япония се готви да разшири флота си, за да противодейства на Китай"}
{"url": "https://www.dnevnik.bg/sport/2019/07/04/3933644_nadal_izliza_sreshtu_nepredskazuemiia_kirios_v_purviia/", "text": "Когато Ник Кириос е на корта,  шоуто е гарантирано . Звездата на австралийския тенис често изумява феновете с играта си, която варира в огромни граници - от гениални отигравания до незаинтересованост към случващото се в мача. Днес Кириос отново ще бъде в центъра на събитията, когато се изправи срещу носителя на 18 титли от Големия шлем Рафаел Надал. Гвоздеят във втория кръг на \"Уимбълдън\" е последен в програмата на централния корт и няма да започне по-рано от 18.30 ч. българско време. Двубоят е повторение на мача им от четвъртия кръг на кортовете в Лондон от 2014 г., когато дойде големият пробив на Кириос. На 19 години австралиецът отстрани Надал в четири сета и впоследствие игра четвъртфинал, като тогава загатна, че в тениса влиза талант, чието мислене и поведение е различно от останалите. Пет години по-късно двамата отново ще се изправят един срещу друг в мач, който крие много неизвестни и подводни камъни за Надал. 33-годишният испанец, който гради успехите си с дисциплина и усилен труд, ще има трудната задача на укроти веселяка Кириос, чиято спонтанност може да изненада по всяко време. Според легендата Матс Виландер австралиецът представлява сериозна заплаха за Надал, който може да се повлияе от неангажиращото и непредсказуемо поведение на съперника. \"Това е най-опасната ситуация, която може да имаш, ако си Рафаел Надал. Да срещнеш Кириос във втория кръг на хлъзгава трева на централния корт и при положение, че си загубил от него преди пет години. Надал знае за таланта му и Кириос също го осъзнава, особено на бързата тревна настилка. За Рафа нивото на безпокойство е на абсолютния максимум\", каза Виландер в анализа си за \"Евроспорт\". Той допълни: \"Надал се старае да даде най-доброто във всяка точка, докато Кириос може да прекара 10 минути, в които да изглежда, че предпочита да се разхожда по булеварда. Това е бедствие за Надал, който играе сериозно и е дразнещо\". Двамата са се срещали шест пъти, като имат по три победи. Последният им мач се изигра в края на февруари, когато Кириос победи в три сета в турнира в Акапулко, който впоследствие австралиецът спечели. \"Той (Кириос) е гений. Той е гений тактически и физически. Никога няма да го видите да се изпоти. Той не играе тенис по този начин. Той играе, както го чувства, емоционално и физически. Когато се умори, просто ще изпрати няколко сервиса, които нямат връщане и не се интересува от двойните грешки. Заради това е трудно да се изгради тактика срещу Кириос, защото никой не знае какво би направил той\", завърши Виландер. Надал влиза в мача като шампион в \"Ролан гарос\", като това беше последният турнир, в който испанецът игра преди \"Уимбълдън\". Състезателят от Майорка e двукратен победител в \"Уимбълдън\" през 2008 и 2010 г., като преди година игра финал, загубен от Новак Джокович.", "date": "2019.07.04", "title": "Надал излиза срещу непредсказуемия Кириос в първия си голям тест на \"Уимбълдън\""}
{"url": "https://www.dnevnik.bg/detski_dnevnik/2019/07/04/3933447_singapur_shte_premahva_izpiti_za_da_oblekchi_stresa_na/", "text": "Сингапур, лидер в световните класации за образование, предприе реформа в опит да намали стреса в училищата си. Той струва скъпо на децата, които изпитват безпокойство понякога още в началното училище. \"Трябва да постигнем равновесие между радостта от усвояването на знания и взискателността в образованието\", заяви министърът на образованието Он Е Кун, обявявайки наскоро в парламента планираните промени. Целта е да се премахнат някои изпити и да се промени учебният курс, смятан за твърде тежък. Сингапур постави образованието в центъра на развитието си, откакто стана независим през 1965 г. Градът държава е  водеща сила  в Програмата за международно оценяване на учениците (PISA) на Организацията за икономическо сътрудничество и развитие (ОИСР). Това оценяване на образователната система в десетки страни се извършва на всеки три години и е смятано за нещо като \"Мондиал в образованието\". ОИСР обаче е установила също равнище на тревожност над средното при учениците в Сингапур в училищната им работа в сравнение с други страни. Официален доклад, подготвен в самия Сингапур, дава сходни данни. Ученици прекарват часове наред на чина в клас, после над домашните вкъщи, ходят и на допълнителни уроци - стремежът към отлични резултати се отразява негативно на  психическото здраве на учениците  и в някои случаи води до самоубийство. Твърде, твърде рано Уенди, която иска да бъде назована само с малкото си име, е убедена, че само допълнителните курсове могат да осигурят успех на детето й. Два пъти седмично 12-годишната й дъщеря взема частни уроци - по един час математика и природи науки - у дома. Тя посещава също курсове по английски и китайски език три пъти седмично в частен образователен център. \"Трябва да я държа под око, да проверявам дали преговаря достатъчно материала от курсовете\", казва Уенди. Още от началното училище сингапурските ученици са подлагани на изпит за края на годината, тъй като достъпът до престижни училища често зависи от това. Натискът е толкова силен, че допълнителните частни уроци са се превърнали в норма. Учениците в Сингапур се нареждат на трето място в света по време, посветено на учене в къщи, според ОИСР - средно 9.4 часа седмично.  \"Обществото не желае да си позволи лукса да приема нещата спокойно\", казва психологът от центъра \"Инсайтс майнд\" Даниел Кох. Най-малкият му пациент, лекуван от училищен стрес, било дете, току-що приключило последната си година в детската градина. Стрес от изпити Безпокойството е осезаемо през цялата година, но с наближаването на изпитите страдащите от тревожност ученици, които се обръщат за помощ към \"Самаряните от Сингапур\" (Samaritans of Singapore, SOS), се увеличават, подчертава заместник-директорът на тази организация за предотвратяване на самоубийства, Вон Лай Чун. През 2016 г. 11-годишно момче се хвърлило през прозореца в деня, когато трябвало да съобщи на родителите си резултатите от изпита си за средата на година. Било се провалило по два предмета. \"През последните години виждам все повече тийнейджъри от реномирани училища, страдащи от училищен стрес\", казва Лим Чун Гуан от сингапурския Институт за психическо здраве. В същото време той отбелязва, че това явление може да е свързано с нараснало желание да бъдат споделяни тези трудности: училищните ръководства са по-наясно с тяхното съществуване и им обръщат внимание. За да се намали напрежението в училище, сингапурските власти смятат да премахнат някои изпити в началното и средното училище. Реформата предвижда също подборът на учениците в зависимост от резултатите им, за да се сформират групи по нива (т.нар. канализиране), да се ограничи само до някои предмети като математическите или природните науки. За сметка на това всички ще бъдат заедно в часовете по изкуства или физическо възпитание. \"Реформата признава някои вредни последици, които може да има \"канализирането\" за учениците\", казва Джейсън Тан, експерт от сингапурския Национален образователен институт. Взискателни родители Едно препятствие пред тази реформа може да се окаже отношението на родителите. В училищата беше организирана кампания, за да им се разясни \"активно колко полезни за техните деца ще са промените в дългосрочен план\", казва Синди Кху, директор за планирането в министерството на образованието. Тя обаче се съгласява, че в Сингапур обичаят да се карат децата да учат е \"дълбоко вкоренен\". Островната държава не е изолиран случай в Азия. Хонконгският център за изследване на детската смъртност цитира училищната работа като една от главните причини за самоубийства при подрастващите. През 2016/17 г. Япония регистрира най-високото си от 30 години равнище на самоубийствата сред тийнейджърите. Властите освен това признаха, че се наблюдава пик на 1 септември, когато започва учебната година.", "date": "2019.07.04", "title": "Сингапур ще премахва изпити, за да облекчи стреса на учениците"}
{"url": "https://www.dnevnik.bg/evropa/2019/07/04/3933658_slabakov_shte_e_v_komisiiata_po_kultura_na/", "text": "Европейският парламент (ЕП) гласува снощи разпределението на евродепутатите в парламентарните комисии. В следващите пет години в ЕП ще работят 20 комисии и две подкомисии. Предстои парламентарните комисии самостоятелно да определят свои председатели. Българските евродепутати, които ще работят в комисиите и подкомисиите, са разпределени, както следва:  (ГЕРБ/Европейска народна партия) - комисия по култура и образование;  (СДС/ЕНП) - комисия по външни работи;  (ДПС/\"Обнови Европа\") - комисия по заетост и социални въпроси;  (ВМРО/Европейски консерватори и реформисти) - комисия по правни въпроси;  (ГЕРБ/ЕНП) - комисия по вътрешния пазар и защита на потребителите;  (ГЕРБ/ЕНП) - комисия по регионално развитие;  (ВМРО/Европейски консерватори и реформисти) - комисия по култура и образование;  (БСП/Социалисти и демократи) - комисия по промишленост, изследвания и енергетика;  (ДПС/\"Обнови Европа\") - комисия по външни работи;  (ДПС/\"Обнови Европа\") - комисия по промишленост, изследвания и енергетика;  (ГЕРБ/ЕНП) - комисия по промишленост, изследвания и енергетика;  (БСП/Социалисти и демократи) - комисия по граждански свободи, правосъдие и вътрешни работи, както и подкомисия по сигурност и отбрана;  (ГЕРБ/ЕНП) - комисия по граждански свободи, правосъдие и вътрешни работи, както и комисия по петиции;  (ДСБ/ЕНП) - комисия по заетост и социални въпроси, както и комисия по петиции;  (БСП/Социалисти и демократи) - комисия по транспорт и туризъм;  (БСП/Социалисти и демократи) - комисия по външни работи;  (БСП/Социалисти и демократи) - комисия по бюджетен контрол, както и комисия по регионално развитие. Българските евродепутати са зам.-членове в следните комисии: - Елена Йончева и Ангел Джамбазки  - Асим Адемов, Атидже Алиева-Вели, Иво Христов Искра Михайлова  - Ева Майдел, Сергей Станишев  - Александър Йорданов - Радан Кънев, Андрей Слабаков - Цветелина Пенкова  - Андрей Ковачев - Емил Радев  - Ангел Джамбазки, Илхан Кючюк, Андрей Новаков  - Александър Йорданов  - Иво Христов - Андрей Слабаков  - Андрей Новаков  - Андрей Ковачев Сред заместник-председателите на европарламента, определени вчера,  няма българи . Сергей Станишев първоначално  бе предложен  от лидерите на ЕС за председател на институцията за две години и половина, но след това групата на социалистите и демократите в ЕП  реши да номинира  Давид  Сасоли  от Италия, който  бе одобрен  за председател. През този мандат европарламентът ще има седем политически групи. За депутатите не е задължително да се присъединят към която и да е от тях. Към момента 57 членове на парламента ще останат извън съществуващите групи. В същото време политическите групи имат определени предимства - те определят дневния ред на европарламента, получават повече време за изказвания в пленарна зала, разполагат със свой персонал и бюджет за организиране на срещи и разпространение на информация. Групите също така определят състава на парламентарните комисии и делегации, се посочва на сайта на европарламента.", "date": "2019.07.04", "title": "Слабаков ще е в комисията по култура на европарламента, Йончева - по правосъдие"}
{"url": "https://www.dnevnik.bg/evropa/2019/07/04/3933659_rajdaemostta_v_italiia_e_udarila_rekordno_duno_prez/", "text": "Броят на новородените бебета в Италия удари рекордно дъно през 2018 г., а населението на страната се стопява, докато средната му възраст се покачва, отчете вчера националната статистическа служба ИСТАТ, цитирана от \"Ройтерс\". Демографската криза в Италия - страна с намаляващо население и застаряваща работна сила - е една от причините за хроничната стагнация на икономиката, смятат икономисти, и положението се влошава. Ражданията намаляха с близо 18 хил. до 44 хил. миналата година, което е най-ниското ниво от обединението на Италия през 1861 г., отчита ИСТАТ. Смъртните случаи пък са били 633 хил. Общият брой на населението е спаднал със 124 хил. души до 60 360 000. Това е четвърта поредна година на спад, което означава, че от 2014 г. Италия е загубила близо 400 хил. жители, или колкото са жителите на седмия по големина италиански град Болоня. Противопоставящото се на мерките за икономии правителство, което дойде на власт преди една година в Италия, увеличи социалните разходи и обеща да намали данъците в опит да повиши доходите на домакинствата. Според правителството липсата на увеличение на доходите допринася за нежеланието на италианците да имат деца. \"Ние сме в ужасно положение\", каза вътрешният министър и лидер на дясната партия \"Лига\" Матео Салвини по повод изнесените вчера статистически данни, и добави: \"Това е истинска криза, а не такава на финансовия пазар или икономическа.\"", "date": "2019.07.04", "title": "Раждаемостта в Италия е удaрила рекордно дъно през 2018"}
{"url": "https://www.dnevnik.bg/na_put/2019/07/04/3931905_fotogaleriia_festivalut_laulupidu_subira_edna_peta_ot/", "text": "Естонският фолклорен фестивал Лаулупиду, който се открива днес в Талин и ще продължи до неделя, отбелязва 150 г. от създаването си. В галерията са използвани снимки от личния архив на автора и от официалния сайт на фестивала.", "date": "2019.07.04", "title": "Фотогалерия: Фестивалът Лаулупиду събира една пета от Естония"}
{"url": "https://www.dnevnik.bg/evropa/2019/07/04/3933661_litva_obiavi_izvunredno_polojenie_zaradi_sushata/", "text": "Литва обяви вчера извънредно положение заради тежката суша, обхванала балтийските страни, която може да намали наполовина реколтата тази година, предаде \"Франс прес\". Липсата на дъжд е понижила нивото на водите в редица реки, поставяйки в опасност селскостопанските култури, рибните популации и речния транспорт. Официалното обявяване на извънредно положение ще позволи на правителството да компенсира селскостопанските производители за част от загубите им. \"Земеделците прогнозират, че има риск реколтата им да намалее с 40 до 50 процента. Рибните запаси също са застрашени\", заяви пред \"Франс прес\" министърът на околната среда на Литва Кестутис Мажейкa. Според него не бива да има съмнение, че климатичните промени в света са в основата на продължаващите топлинни вълни, които са все по-интензивни през последните години. Мажейка призова съседен Беларус да повиши нивото на река Нерис чрез източване на повече вода от резервоарите. Тази година месец юни е бил най-топлият, регистриран някога в света, най-вече заради изключителните горещини в Европа, се посочва в публикувани във вторник сателитни данни. Литва също е регистрирала най-топлия юни в историята си, с максимална температура от 35.7 градуса по Целзий на 12 юни. Миналата седмица пожарникарите се бориха с горски пожари, предизвикани от горещината в торфищата на Западна Литва и съседната Латвия. Полските власти обявиха тази седмица, че има риск сушата да засегне зърнените култури в 14 от 16-те региона на страната. Академията на науките в Прага обяви, че сушата би могла да засегне цяла Чехия с \"изключително или извънредно засушаване на 80 процента\" от територията на страната.", "date": "2019.07.04", "title": "Литва обяви извънредно положение заради сушата"}
{"url": "https://www.dnevnik.bg/sport/2019/07/04/3933657_domuschiev_iska_burzi_merki_ne_moje_da_sme/", "text": "Собственикът на \"Лудогорец\" Кирил Домусчиев заяви, че отборът се нуждае от още нови попълнения, които да вдигнат нивото му. Според Домусчиев обновяването на състава е необходимо, за да може тимът да е конкурентен в Европа. \"При всички положения трябва да има обновяване в състава, не може да сме най-старият отбор в Европа. Видно е, че на моменти играем с 8-9 души и това не е нормално. Има куп системи кой колко се влага. Някои хора може да имат желание, но като не могат, какво да направим. Треньорът да взима мерки и който не се влага, да почива\", каза Домусчиев след триумфа със Суперкупата. \"Лудогорец\" защити трофея си  след успех с 2:0 срещу \"Локомотив\" (Пловдив) в интригуващ мач, който предложи много възможности за гол. Тимът от Разград спечели четвъртата си Суперкупа, с което изравни ЦСКА на върха по брой титли в турнира. Домусчиев допълни, че по-важното пред отбора е да изгради колектив и свой стил на игра, преди да се гонят резултатите. \"Работим по селекцията. Важно е тази година да изградим силен отбор и колектив, което няма как да стане от днес за утре. Може да съберете най-големите звезди и да ги победи посредствен отбор\", заяви Домусчиев. Той каза още: Искаме да изградим силен състав при нас, и то в Европа. Ако е силен там, тук няма да имаме конкуренция. Въобще не ме интересува кой какви играчи е взел, легенди от втора, трета или четвърта дивизия. Гледаме си нашия отбор\".", "date": "2019.07.04", "title": "Домусчиев призова за мерки: Не може да сме най-старият отбор в Европа"}
{"url": "https://www.dnevnik.bg/morski/2019/07/04/3933662_dostuput_do_plaja_rusalka_otnovo_e_ogranichen_ot/", "text": "Достъпът до плаж \"Русалка\" за поредна година е ограничен от бариера и всеки, който иска да премине, е длъжен да плати 8 лева за паркинг, съобщава \"Нова телевизия\". Собствениците на едноименния курорт - Николай и Евгения Баневи, в момента в ареста, бяха глобени заради спрения достъп до плажа още през 2010 година. Жителка на района обясни, че това е единственият достъпен плаж от нос Шабла до Калиакра. До него се стига по общински път. А на него има бариера на ваканционен комплекс. Всяка година собствениците му обаче повишават такса \"паркинг\". \"За нас това е почти скандално, защото ако е паркинг, би трябвало да бъде почасово поне. И не вярвам, че една община, една област и една държава да не може да се справи с това\", коментира тя. \"Този паркинг е горски фонд. Не е узаконен. Няма начин, по който той да бъде узаконен. Закупени са само сградите върху терена. Хотелът е незаконен. Той не би трябвало да работи\", обясни пред телевизията бившият кмет на Каварна Цонко Цонев и допълни, че в момента за терена се водят дела. Според него проблемът с паркинга на комплекса трябва да бъде решен от държавата.", "date": "2019.07.04", "title": "Достъпът до плажа \"Русалка\" отново е ограничен от бариера"}
{"url": "https://www.dnevnik.bg/evropa/2019/07/04/3933665_germanski_sud_opravda_lekari_ostavili_pacientite_si_da/", "text": "Германски съд постанови, че лекарите в Германия не са задължени да се опитват да спасяват живот на някого след опит за самоубийство против волята на този човек, предаде ДПА, цитирана от БТА. Федералният съд в Лайпциг потвърди вчера съдебни решения на регионални съдилища в Берлин и Хамбург, в които волята на пациентите се определя за решаващ фактор. Двамата лекари, за които се отнасят случаите, са се грижили за пациенти, приели лекарства в смъртоносни дози, но са решили да не взимат никакви мерки, за да спасят живота им. Те бяха обвинени в убийство. Съдът обаче отсъди, че и в двата случая е било ясно, че пациентите са искали да сложат край на живота си, отбелязва ДПА. Според решението, ако \"пациентът се самоубие, дори и с помощта на някой друг, действията на този човек не са наказуеми по силата на закона\". По-рано съдът в Хамбург оправда един от обвиняемите, невролог и психиатър. Той е присъствал, когато през 2012 г. двама пациенти, на 81 и на 85 години, решили да сложат край на живота си, като приели смъртоносна доза лекарства, посочва \"Франс прес\". Те са страдали от множество несмъртоносни заболявания, които са влошавали качеството на живота им. Съд в Берлин оправда друг доктор, предоставил смъртоносно лекарство през 2013 г. на 44-годишна жена, страдаща от хронична болка в продължение на почти 30 години. Той присъствал на смъртта й и не опитал да я предотврати. По думите му е бил негов \"морален дълг\" да помогне на жената. Лекарят от Хамбург призова съда да постигне \"решение, подкрепящо правото на гражданите да взимат решения за себе си\".", "date": "2019.07.04", "title": "Германски съд оправда лекари, оставили пациентите си да се самоубият"}
{"url": "https://www.dnevnik.bg/video/2019/07/04/3933668_video_45_000_buchvi_s_burbun_izgoriaha_v_sasht/", "text": "Склад с около 45 хил. бъчви с бърбън \"Джим Бийм\" (Jim Beam) във Версай, щата Кентъки, се подпали и за няколко часа всичко в него изгоря. Вероятната причина за пожара е мълния. По първоначални данни бърбънът е бил едва на около една година, поради което щетите не са най-тежките и инцидентът няма да се отрази на доставките за крайните потребители, съобщиха от Beam Suntory, собственик на Jim Beam. Медии изчисляват, че според крайните пазарни цени на бутикла \"Джим Бийм\" загубите би трябвало да са в рамките на 90-300 млн. долара. Близо 40 пожарни команди от 5 окръга се бориха с удържането на пожара в 6-7-етажния склад с площ, колкото футболно игрище. Част от буретата бяха оставени да изгорят, за да не попадне алкохол в близките реки, тъй като може да е смъртоносен за живота там.", "date": "2019.07.04", "title": "Видео: 45 хил. бъчви с бърбън изгоряха в САЩ"}
{"url": "https://www.dnevnik.bg/evropa/2019/07/04/3933673_v_avstriia_pusheneto_v_restoranti_i_barove_shte_se/", "text": "Тютюнопушенето в австрийските барове и ресторанти ще бъде забранено от ноември след години на дебати по въпроса, предаде \"Франс прес\". По-рано тази седмица парламентът подкрепи това предложение. Само депутатите от крайнодясната Австрийска партия на свободата гласуваха против забраната, която най-накрая ще отърве Австрия от статута й на \"пепелник на Европа\". Австрийската партия на свободата възпрепятстваше предишни опити за забрана на пушенето в ресторантите и баровете, откакто влезе в правителството през декември 2017 година. Това предизвика силен отпор сред обществеността и Австрийската медицинска асоциация, която организира петиция в подкрепа на забраната, подписана от 900 хил. души, или 14 процента от имащите право на глас. Австрия е сред последните европейски страни, в които пушенето в заведения е разрешено въпреки призивите за забрана. Досега можеше да се пуши в отделени за целта зони в баровете и ресторантите, макар че мярката не се спазваше стриктно. Тази отделени зони не бяха необходими в заведения с площ под 50 квадратни метра, ако собственикът няма нищо против пушенето в обекта. Много ресторанти и кафенета обаче сами решиха да забранят пушенето в помещенията си.", "date": "2019.07.04", "title": "В Австрия пушенето в ресторанти и барове ще бъде забранено от ноември"}
{"url": "https://www.dnevnik.bg/sport/2019/07/04/3933678_s_tri_gola_ot_tri_tochni_udara_peru_detronira_chili_i/", "text": "Перу сътвори нов подвиг и ще играе във финала на Копа Америка. Тимът на Рикардо Гарека стигна до мача за титлата след успех с 3:0 срещу шампиона в предишните два турнира Чили. Чилийците имаха превъзходство, но ефективността на перуанците в атака се оказа решаваща. Те вкараха три гола от трите си точни удара в мача, дело на Едисон Флорес, Виктор Йотун и Паоло Гереро. Във финала Перу ще се изправи отново срещу  Бразилия , като мачът е в неделя от 23 ч. българско време. В събота Аржентина и Чили ще играят в двубоя за третото място. Бразилия и Перу отбора се срещнаха в групите, като бразилците разгромиха съперника с 5:0. Въпреки тежката загуба перуанците се класираха за елиминационната фаза като най-добър трети отбор и  впоследствие отстраниха Уругвай след дузпи . Перу ще играе за трети път във финала на Копа Америка, като досега не е губил в мача за титлата. Тимът става шампион в турнира през 1939 и 1975 г.", "date": "2019.07.04", "title": "С три гола от три точни удара Перу детронира Чили и е на финал"}
{"url": "https://www.dnevnik.bg/sport/2019/07/04/3929510_lichnost_koiato_razdelia_ili_futbolen_svetec_-/", "text": "През какво трябва да премине дете на турски емигранти, за да стане футболист в Германия и звезда в бъдеще. Това написа преди време германското издание \"Билд\", докато Месут Йозил пробиваше в големия футбол. С течение на времето футболистът се превърна в една от най-големите звезди на страната - направи трансфери в \"Реал\" (Мадрид) и \"Арсенал\", стана световен шампион, записа куп рекорди, но и досега не успява да спечели признанието на всички в родината си. За кариерата на Йозил се знае всичко. Плеймейкърът попадна в някои от най-големите отбори на света, винаги е бил в светлината на прожекторите и няма нещо, което да е убягнало на хората, следящи кариерата му. В последната година Йозил се превърна в най-коментираната личност в Германия и тази, която доведе до най-голямо разделение в страната. Снимка с турския президент Реджеп Ердоган доведе до напрежение преди световното първенство през 2018 г., а впоследствие и до отказването му от националния отбор на Германия. През тази година той отново показа близостта си с Ердоган, който го  венча за Мис Турция  на сватбена церемония в Истанбул. Все събития, които разклатиха реномето на футболиста в родината му. Но кой всъщност е Йозил - човекът, който разделя, или този, който се бори да направи света по-разбиращо място? Не забравяй откъде си тръгнал Това не спира да си припомня Йозил в момента, когато кариерата му започва да се развива и той отива да играе в най-големите отбори в света. \"Мястото, което ме изгради, е \"Маймунската клетка\", казва футболистът. Така в родния му град Гелзенкирхен наричат асфалтово игрище, оградено от бодлива тел. Трудните условия и скромното детство, което има Йозил, не го спират да развие кариерата си. Футболистът споделя, че преди време е бил принуден да спи на пода, а сега получава по 350 хиляди паунда седмично. \"Парите никога не са били стремеж за него. Той е човек, който обича да споделя, каквото има, със своите близки. Казвам му много често да внимава, защото около футболистите има хора, които просто искат да се облагодетелстват, но той ми каза, че един ден няма да е жив и просто иска да даде на своите близки по-добър живот\", разказва агентът на футболиста доктор Еркут Согут. За Йозил семейството е най-важната опора, наравно с приятелите, с които е израснал в Гелзенкирхен. Затова при раждане на дете на негов роднина или близък приятел Йозил отваря фонд, който родителите да изпозлват за образованието на детето. Също така футболистът е купил домове на голяма част от своите роднини или е платил първите вноски за къщите на свои приятели. \"Спомням си преди години, че ме помоли да намеря по-добра работа на негов приятел, защото му се беше родила дъщеря. Такъв е той, гледа да помогне на хората, които са важни за него\", добавя агентът Согут. Вдъхновител за бежанци и архитект за по-добър живот \"Използвай богатството си, за да помогнеш на хората, които наистина са в нужда\", това е написано в дома на Йозил и той не спира да го напомня с действията си. Футболистът привлече  вниманието преди своята сватба  с бившата Мис Турция Емине Гюлше, когато двойката помоли гостите си да не носят подаръци, а да дарят средства за благотворителност. Младоженците поеха и разходите за операции на 1000 деца по света като част от инициатива на BigShoe. През 2014 г. Йозил дари премията си от спечелването на световната титла в Бразилия (240 хиляди паунда) за операциите на 23 бразилски деца. Той се включи и в кампаниите през 2016 г. в Африка и преди година в Русия. \"Сега имаме шанс да помагаме на деца по целия свят\", уточни футболистът. Събитието, което го променя, е посещение в лагер за бежанци в Йордания преди няколко години. \"Това отвори очите му за случващото се по света и колко малко ние знаем за живота на някои хора\", добавя агентът на играча. Оттогава Йозил подкрепя най-различни социални каузи. Наскоро той направи и дарение за Червения кръст в Турция, с което беше осигурена храна на 16 хиляди бездомници, както и на сирийски бежанци. Действията на Йозил не се изчерпват с това, като той редовно кани и деца в своята ложа на стадион \"Емиратс\". Футболистът има 15 ВИП места на стадиона на \"Арсенал\", като за всеки домакински мач кани по една фондация, която подпомага деца в неравностойно положение. Освен личните си средства, които дарява, Йозил прави така и с приходите на своя компания. Звездата на \"Арсенал\" е съдружник с бившия си съотборник Матийо Фламини във фирмата Unity, която произвежда козметика от изцяло органични продукти. Двамата решават да даряват 1% от общите приходи на компанията за благотворителност и екопроекти. Последният му проект е в  борба с дискриминацията  във всичките й форми. Йозил обяви, че използва социалните си мрежи и своите 80 милиона последователи, за да помогне на хората.", "date": "2019.07.04", "title": "Личност, която разделя, или футболен светец - тайният живот на Месут Йозил"}
{"url": "https://www.dnevnik.bg/evropa/2019/07/04/3933675_visshite_postove_na_es_balans_na_polovete_i_geografski/", "text": "Спирайки се на номинациите на новите лидери на ключовите институции в ЕС, вестник \"Гардиън\" пише в редакционна статия, че методът, чрез който бяха запълнени висшите постове, очевидно не е добра реклама на европейския проект. Националните лидери се изолираха в конклав и после се появиха с пакет от имена, чиято връзка с гражданите на страните членки изглежда доста слаба, отбелязва британският ежедневник. След като подчертава, че  изходът неизбежно е бил  сложен и многостранен компромис, \"Гардиън\" смята за положителен факта, че двама души от главната четворка са жени, което ще промени традиционния полов дисбаланс в евроинституциите. Негативният факт обаче е, че всички те са от западната част на континента. Изглежда, че \"стара Европа\" отново владее институциите на ЕС, изключвайки страните, присъединили се по-късно. Това вече е \"културен разлом\" между ранните инициатори на европейския проект, които виждат себе си като куратори на основополагащите му идеали, и по-късно присъединилите си, които са по-подозрителни към евроинтеграцията, подчертава \"Гардиън\". Поставянето на  Урсула фон дер Лайен  начело на еврокомисията и на  Кристин Лагард  начело на Европейската централна банка укрепва френско-германската ос, която вече се смята за най-мощния дипломатически канал в ЕС, но малките страни се чувстват пренебрегнати, се казва в редакционния коментар. \"Гардиън\" посочва още, че отказът от системата на водещите кандидати, която все пак изразяваше желание да се свържат ключовите назначения с електоралния процес, е сериозно отстъпление от панконтиненталната демократизация. В днешните разделни времена самата картинка как брюкселският властови елит разпределя главните постове поставя целия проект в глуха защита и го откъсва от реалността. Това на свой ред поражда съмнение в легитимността на политическите решения, вземани на най-високо равнище. Доверието в европейските институции може да бъде възстановено, ако те отразяват ясно интересите на гражданите, а не се превръщат в недостъпни политически лабиринти. Винаги е налице напрежение между необходимостта да се управлява процесът на вземане на решения в един многонационален блок, изискващ пазарлъци по стария начин, и принципа на демократична отговорност. Налице е и растящо напрежение между неотложността, която европейските лидери усещат, да се намерят континентални решения на големите стратегически предизвикателства, стимулиращи по-нататъшна интеграция, и необходимостта от политически реформи, които да дадат пълномощия на възможно най-ниските равнища. Истинският тест за новите председатели на Европейската комисия и на Европейския съвет ще бъде дали схващат този баланс и доколко са в състояние да комуникират по въпроса не само вътре, но и отвъд брюкселските коридори, заключава \"Гардиън\".", "date": "2019.07.04", "title": "Висшите постове на ЕС: баланс на половете и географски дисбаланс"}
{"url": "https://www.dnevnik.bg/politika/2019/07/04/3933677_danail_kirilov_iska_da_osvobodi_shefa_na_zatvorite/", "text": "Министърът на правосъдието Данаил Кирилов обясни, че иска уволнението на директора на затворите заради много натрупани причини. Пред \"Нова телевизия\" той каза, че става дума за тежка система с множество проблеми – с цените, на които се хранят лишените от свобода, с достъпа до телефони, с цените на храните в лавките, проблеми с обществени поръчки. Кирилов разказа, че най-често оплакванията от ръководството на затворите са свързани с цените на храните, продавани в лавките, и че решението да поиска да уволни директора на Главна дирекция \"Изпълнение на наказанията\" към ведомството Васил Миладинов не е само писмо, което неотдавна написала Евгения Банева. Той уточни, че някои от нейните оплаквания имали основание. Кирилов обясни, че Миладинов е 14 дни в болнични и след като се върне, ще му бъде връчена заповедта за освобождаване. Той обясни, че няма да обжалва болничния, макар че има такава възможност. Посочи, че чрез затягане на дисциплината и преодоляване \"вероятно на някои корупционни практики\" дейността на дирекцията ще може да се сведе до изискванията по закон. По повод готвения в петък протест от страна на полицаи и надзиратели в затворите Кирилов обяви, че очаква да му бъде искана оставката, но предупреди, че ако исканията не са само финансови, а и персонални, икономиите, които биха отишли за допълнително възнаграждение, може да се разпределят в други звена на системата на министерството. В отговор на въпрос за качеството на работата на антикорупционната комисия министърът посочи, че е дълбоко убеден, че този орган работи ефективно и по никакъв начин не съжалява, че е създаден и структуриран по този начин. Смятам, че в голяма степен връща доверието и в правната система, и във възможността държавата ни да се пребори с корупцията, обяви той.", "date": "2019.07.04", "title": "Данаил Кирилов иска да освободи шефа на затворите заради много натрупани проблеми"}
{"url": "https://www.dnevnik.bg/bulgaria/2019/07/04/3933729_kratki_novini_zapochva_pruskane_sreshtu_komari_po/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Бяха наградени 27 служители на МВР В навечерието на 140-ата годишнина от създаването на Министерството на вътрешните работи служители на ведомството бяха отличени за доказан висок професионализъм в служба на закона. На тържествената церемония министърът на вътрешните работи Младен Маринов благодари сърдечно на колегите си за готовността, постоянството и вярната служба и за отговорния избор да са част от МВР.  Стопаните са заявили за подпомагане повече зеленчуци Стопаните през тази година са заявили повече полски зеленчуци за подпомагане - домати, пипер, краставици и зрелия чесън, които достигат съответно 4 961 ха, 2 915 ха, 1 425 ха и 466 ха, съобщи земеделското министерство. В същото време през последните 3 г. има намаление при корнишоните като през 2019 г. заявените площи са 222 ха. Отчита се лек спад при картофите, морковите и зрелия лук. Започва умъртвяване на свине в Плевенско заради чума Ветеринарните власти започват умъртвяване на всички домашни свине в 3-километровата зона около огнището в плевенското село Жернов, където вчера беше открито огнище на африканска чума при домашните свине в лично стопанство. В 10-километровата надзорна зона ще започнат клинични прегледи и лабораторен надзор, каза д-р Георги Чобанов от агенцията по храните пред БНР. Директорите на областните дирекции на агенцията по храните в Северна България свикват заседания на областните и общинските епизоотични комисии, включително с представители на индустрията и ловните съюзи. Африканската чума не е заразна за хората.  Започва пръскане срещу комари по поречието на Дунав Това съобщи Министерството на земеделието, след като вчера премиерът Бойко Борисов обяви, че се е разпоредил за това. Унищожаването на насекомите ще се осъществи чрез повсеместно пръскане на засегнатите площи по цялото поречие на река Дунав със самолет, за да бъдат унищожени масово комарите и да се предотврати разпространението на болести по хората и животните в тези рискови региони.", "date": "2019.07.04", "title": "Кратки новини: Започва пръскане срещу комари по поречието на Дунав"}
{"url": "https://www.dnevnik.bg/politika/2019/07/04/3933731_demokratichna_bulgariia_nastoiava_stoian_mavrodiev_da/", "text": "Председателят на управителния съвет и главен изпълнителен директор на държавната Българска банка за развитие да бъде незабавно отстранен от постовете си настоява \"Демократична България\". Според извънпарламентарното обединение той е превърнал финансовата институция, която съществува, за да подкрепя малкия и средния бизнес, в \"придатък на олигархичната хранителна верига Борисов - Доган - Пеевски – Цацаров\". Пореден аргумент за това искане е финансирането със 150 млн. лева на новосъздадена фирма без история, контролирана от Румен Гайтански, наричан Вълка. За кредита в последния си брой писа седмичникът  \"Капитал\".  \"Под ръководството на г-н Мавродиев банката, която разполага с 3 млрд. лв. обществен ресурс, не се занимава единствено с отпускане на множество малки кредити на малки предприятия със затруднен достъп до традиционно банково финансиране, а с огромни за българските мащаби финансирания на компании, контролирани от съмнителни олигарси\", се казва в позицията на \"Демократична България\". Освен заема за компанията, свързана с Гайтански, в нея се изреждат кредити \"за стотици милиони за: - Сделката за \"Юнион Ивкони\", което беше продадено от близка до \"Еврохолд\" (сега кандидати за ЧЕЗ) компания, и бившия депутат от ГЕРБ Ивайло Константинов; - \"Инса ойл\" – дружество на Георги Самуилов, който приватизира Общинска банка; - \"Слънчев ден\", доскоро собственост на Георги Гергов, а сега на фирми на близкия до Делян Пеевски Ангел Палийски\". \"Моделът \"Мавродиев\" трябва да бъде преустановен час по-скоро. Чрез агресивната си политика послушникът и неговите господари налагат удобни за тях и плащащи си победители в редица отрасли на икономиката, което нарушава честната конкуренция и води до бедност, ниски доходи и бягство на българите от страната\", се казва в позицията на извънпарламентарното обединение. Според членовете му съществуването в този й вид е безсмислено в условията на банкова свръхликвидност, на фондовете за рисков капитал, на криптовалутите, на бизнес ангелите. \"Наблюдаваме процес, при който всички институции, не само ББР, работят в услуга на властта и присъдружната й олигархия. И то за сметка на данъкоплатците и през трупането на загуби – за сметка на бъдещето на България, продължава позицията.  \"ББР на Мавродиев не само не помага, но пречи на нормалното функциониране на българската икономика. Превръщането й в черна дупка, в която банките да прехвърлят лошите си кредитни експозиции е изключително порочна практика\", пише \"Демократична България\". Политическата формация настоява за широк публичен дебат в каква посока трябва да се развива Българска банка за развитие, така че да оправдае името и първоначално заложените си цели като предлага за повече прозрачност миноритарен дял от нея да се пусне на борсата.", "date": "2019.07.04", "title": "\"Демократична България\" настоява Стоян Мавродиев да бъде отстранен"}
{"url": "https://www.dnevnik.bg/sport/2019/07/04/3933749_frank_lampard_se_zavurna_v_chelsi_kato_menidjur/", "text": "Легендата на \"Челси\" Франк Лампард е новият мениджър на клуба, обявиха сините в сайта си. 41-годишният англичанин се завръща в тима, в който игра 13 години и спечели 11 трофея. Според британските медии договорът на Лампард с \"Челси\" е за срок от три години със заплата от четири милиона паунда на сезон. Англичанинът ще получава бонус от 1 милиона паунда при всяко класиране на сините в Шампионската лига. \"Изключително съм горд, че се връщам в \"Челси\" като мениджър. Всеки знае колко обичам този клуб и историята, която споделихме. Сега съм фокусиран върху работата и подготовката за предстоящия сезон. Тук съм да работя усилено, за да донеса бъдещи успехи на клуба и нямам търпение да започна\", каза Лампард при представянето си. Той замени на поста Маурицио Сари, който пое \"Ювентус\". От своя страна, Лампард разтрогна с \"Дарби каунти\" след една година в клуба. \"Челси\" ще плати 4 милиона паунда компенсация на тима от второто ниво, допълват британските медии. 41-годишният англичанин води \"Дарби\" в 57 мача, в които записа 24 победи, 17 равни и 16 загуби при голова разлика 90:70. Тимът завърши шести в Чемпиъншип и загуби в плейофите за влизане в елита. Лампард е първият англичанин, който застава начело на \"Челси\" през новия век. За последно това се случи през 1996 г., когато Глен Ходъл водеше отбора. Според мнозина експерти назначаването на Лампард е  изстрел в тъмното за \"Челси\" . Водещият голмайстор на сините за всички времена има едва една година опит като мениджър.", "date": "2019.07.04", "title": "Франк Лампард се завърна в \"Челси\" като мениджър"}
{"url": "https://www.dnevnik.bg/gradska_sreda/2019/07/04/3933750_glavniiat_arhitekt_na_mladost_kontraatakuva_fandukova/", "text": "Главният архитект на район \"Младост\" Стефан Стефанов, чиято оставка беше поискана от кмета Йорданка Фандъкова на 28 юни заради даденото разрешение за строеж в междублоково пространство, отговори на обвиненията с писмо до медиите. \"Искам да заявя, че отправените към мен обвинения с пост във Фейсбук от страна на г-жа Фандъкова са неверни. Издаденото на 20.05.2019 г. разрешение за строеж при бл. 401 в \"Младост\" е резултат от професионално извършена работа, при спазване на законоустановени процедури и срокове, във връзка с искане за издаване на такова разрешение от страна на собствениците от 02.10.2018 г.\", обяснява арх. Стефанов. Той заявява, че законният срок за издаването му е 14-дневен, докато в случая има забавяне с осем месеца поради наложили се поправки в документите, изискани от главния архитект на района. В началото на май той уведомил кмета на \"Младост\" Румен Русев, че предстои да издаде такова разрешение. Става въпрос за 5-етажна жилищна сграда върху 900 кв.м площ. Теренът, отреден за строеж между блоковете 401, 409 и 411, стана повод за постоянни протести от 2016 г. Мястото е било общинско до 2001 г., когато общинската \"Софийски имоти\" го продава на частна фирма за 46 хил. лева. През 2009 г. главният архитект на София, тогава Петър Диков, издава строителна виза, по която се изготвя инвестиционен проект за 7-етажна сграда първоначално, после намалена до 5 етажа. Въпреки бурните протести на гражданите собственикът на терена \"ДЛД-Младост\" ООД получи разрешително за строеж на 20 май от архитекта на \"Младост\". Само два дни по-късно \"ДЛД-Младост\" продаде същия терен от 1.4 дка на друг собственик. Сега той по закон е в правото си да строи, обясни преди дни пред \"Дневник\" кметът на \"Младост\" арх. Румен Русев. Фандъкова поиска оставката на архитекта на \"Младост\" с мотива, че от два месеца работна група на Столична община търси решение на този проблем с евентуално предоставяне на друг имот на собственика, а той въпреки това издал разрешителното за строеж. Във Фейсбук тя окачестви действията на арх. Стефанов по следния начин: \"Това освен явен саботаж на преговорите е и провокация към нашите общи усилия с общинския съвет да запазим за зелени площи терени, които са междублокови пространства и градини.\" Главният архитект на района обаче опровергава тезата на Фандъкова за обсъждана замяна на терена. \"През 2017 г. по инициатива на район \"Младост\" са водени разговори за евентуална замяна с равностоен общински имот, но със заявление от 04.10.2018 г. собствениците на имота заявяват, че не искат да бъде заменян с друг и желаят построяване на жилищна сграда. Така че твърдението, че в момента текат преговори със собствениците, е невярно. Тъй като не само не съм включен, но и не съм информиран за създаването и работата на работната група, сформирана на 02.04.2019 г., не съм имал информация за нейната работа и планове за горепосочения имот\", пише той в писмото си до медиите. \"Смятам, че думите \"провокация\" и \"саботаж\" не звучат нито професионално, нито политически грамотно, когато говорим за диалог между институции, затова няма да ги коментирам. Отправяне на обвинения без проверка на фактите очевидно е лошо ПР решение, кореспондиращо с фалшива новина\", заявява районният архитект на \"Младост\" Стефан Стефанов. На последния протест на живеещите в \"Младост 4\" присъства общинският съветник от БСП Милка Христова, която е член на работната група, сформирана да реши проблема. Тя обясни на всички, че сега лично главният архитект на София Здравко Здравков се е заел да намери изход от ситуацията, тъй като наистина собствениците на терена вече могат да строят, след като имат разрешително за това.", "date": "2019.07.04", "title": "Главният архитект на \"Младост\" контраатакува Фандъкова за строеж в района"}
{"url": "https://www.dnevnik.bg/evropa/2019/07/04/3933736_pobediteli_gubeshti_ili_i_dvete_-_koi_kak_zavurshi/", "text": "Някои губещи станаха победители, докато част от победителите спечелиха просто като не загубиха. А \"кралицата на Европа\" Ангела Меркел бе единственият лидер, който не гласува за собствения си кандидат. \"Политико\" и \"Файненшъл таймс\" обобщават кои са победителите и кои загубилите от  предложенията на лидерите на ЕС  за висшите постове на съюза. Както и кой се озова по средата. Победители Френският президент разби системата с водещите кандидати за избор на председателя на Европейската комисия и \"уби\" кандидатурата на дясноцентристкия претендент, германеца Мартин Вебер, когото смяташе за недостатъчно квалифициран за поста. Макрон извоюва най-висшия пост в Европейската централна банка за своята сънародничка  Кристин Лагард  и успя да настани белгийския си приятел и съюзник, либерала  Шарл Мишел , начело на Европейския съвет. А ако  Урсула фон дер Лайен  получи одобрението на Европейския парламент и оглави еврокомисията, ще бъде задължена на Макрон, за когото се говори, че е предложил нейната номинация. : Те чакаха десетилетия наред жена да оглави ЕС и ето че сега се очаква да има две висши ръководителки.  Фон дер Лайен  и Лагард имат забележителни биографии, макар в кариерите им да не липсват скандали и противоречия. Освен това, въпреки че кандидатурата й за председател на ЕК се провали, Маргрете Вестагер се очаква да заеме висша роля в институцията – тази на зам.-председател. С двама външни министри (един настоящ – Жозеп Борел от Испания – и един бивш – Франс Тимерманс от Холандия) плюс министър на отбраната (Фон дер Лайен), всички те определени за високопоставени позиции в следващата комисия, се очертава едно добро начало за искащите външната политика и политиката за сигурност да се издигат в дневния ред на ЕС. На кого му трябва да спечели народен вот, за да стане лидер? Не и на Мишел. Той понесе тежка загуба на националните и на европейските избори през май в Белгия, но на 43 години ще е най-младият председател на Европейския съвет досега. Лагард може и да не е експерт по валутна политика, но все пак може да е полезна за Париж, ако някоя френска банка се провали на европейски стрес тест и бъде изправена пред преструктуриране. Губещи Водещият кандидат на Европейската народна партия за председател на ЕК не успя да получи работата, въпреки че неговата партия бе първа на изборите за Европейски парламент през май. Сега той трябва да убеди ЕНП да гласува за друг германски десноцентристки политик за поста.  За пореден път страните от Вишеградската четворка (Полша, Унгария, Чехия и Словакия) доказаха, че в Брюксел са добри в рушенето, но не толкова в изграждането. Те, заедно с Италия, успяха да блокират Франс Тимерманс, досегашния зам.-председател на ЕК, отговарящ за върховенството на закона, да оглави институцията.  Официалното възражение  срещу него бе, че \"не разбира\" Централна Европа, отбелязва EurActiv. \"Искаме някой, който разбира нашия регион, който няма негативни възгледи за този регион. Сега сме доволни\", каза чешкият премиер Андрей Бабиш. \"От унгарска гледна точка става въпрос за това дали хората, които заемат тези лидерски позиции, са хора, които уважават Унгария и разбират историята на Централна Европа и значението на европейската християнска култура\", добави унгарският му колега Виктор Орбан. И все пак Тимерманс отново бе предложен за зам.-председател. А срещите на върха на ЕС ще бъдат председателствани от Мишел, един от откритите критици на антиимигрантската политика. Неговото правителство падна, защото той застана зад пакта на ООН за миграцията, срещу който са тези централноевропейски държави. А от техния регион  няма нито един политик  на висш пост в ЕС.  Регионът никога не е имал председател на ЕС или върховен ръководител за външната политика и през 2019 г. се въоръжи с дълъг списък с кандидати за всички пет поста от всяко едно от трите най-големи политически семейства. Но като оставим настрана Вестагер от Дания, северните държави останаха отново с празни ръце. Говореше се много за необходимостта от промяна в поколенията по върховете на ЕС. Но в крайна сметка за ключовите постове бяха определени възрастни политици – на 72 години (Борел), на 64 (Лагард), на 63 (председателят на Европейския парламент  Давид Сасоли ) и на 60 (Фон дер Лайен). Най-младият е Шарл Мишел – на 43 години. Страните от Югоизточна Европа, които таят надежди за еврочленство някой ден, понесоха удар. След като лидерите първоначално не успяха да се договорят след продължили рекордно дълго време среднощни разговори, Макрон обяви, че ще блокира всяко разширяване на ЕС, докато не се реформират процедурите за взимане на решения. А след това лидерите дадоха външната политика на ЕС на испанеца Борел, чиято страна не признава Косово. : Може и да постигнаха  най-добрия в историята си резултат  на евроизбори, но трябва да положат много усилия, за да бъде гласът им чут или техните хора избрани, отбелязва \"Файненшъл таймс\". Съпредседателят им Ска Келер изгуби надпреварата за председател на европарламента. В най-добрия случай може да се надяват да имат първия си еврокомисар (от Люксембург). По средата  Не за пръв път германският канцлер е трудно да бъде сложена в някоя категория. Нейните първи (Вебер) и втори (Тимерманс) кандидати за председател на ЕК бяха отхвърлени от Европейския съвет и от собственото й политическо семейство – ЕНП. В германските медии бе остро критикувана за това, че се отказа от системата с водещия кандидат, а дори не успя да гласува за Фон дер Лайен заради съпротива на коалиционните й партньори у дома. И все пак близък неин съюзник от собствената й партия и правителство е номинирана за председател на комисията. Крайният резултат изглежда доста добър за Меркел, но това определено не бяха най-добрите моменти за \"Кралицата на Европа\". Нито един пост няма да е за \"водещ кандидат\" – удар за европарламента, който преди пет години използва процедурата, за да окаже влияние върху назначаването на председател на комисията, отбелязва \"Файненшъл таймс\". Парламентът обаче не се отказва от битката. Официални лица очакват две бурни седмици на вътрешноинституционални разговори, в които трите или четирите най-големи политически групи ще опитат да накарат Фон дер Лайен да направи някои отстъпки в замяна на гласовете им. Тя трябва да бъде одобрена с най-малко 376 гласа, за да оглави еврокомисията.", "date": "2019.07.04", "title": "Победители, губещи или и двете - кой как завърши битката за ръководството на ЕС"}
{"url": "https://www.dnevnik.bg/sviat/2019/07/04/3933767_federalen_sud_v_sasht_otmeni_zakon_zabraniavasht/", "text": "Федерален съд в САЩ блокира закона, приет в щата Охайо, според който  абортите са забранени  при установен сърдечен ритъм на плода. (Сърдечният ритъм се установява между 6-ата и 8-ата седмица на  бременността , като по това време е възможно жената все още да не знае за състоянието си.) Според съда обаче законът налага нарушаваща конституцията \"прекомерно голяма тежест\" върху правото на жената да направи аборт, преди плодът да бъде способен да оцелее извън утробата ѝ. Съдия Майкъл Барет временно спря действието на закона, който бе подписан от губернатора на щата през април и трябваше да влезе в сила на 11 юли. Предвидените наказания в него са до една година затвор.  Няколко други щата също приеха подобни закони – целта на всички тях е  да стигнат до Върховния съд , който евентуално да отмени свое решение от 1973 г., защитаващо  правото на аборт . ", "date": "2019.07.04", "title": "Федерален съд в САЩ отмени закон, забраняващ аборта при наличие на сърдечен ритъм"}
{"url": "https://www.dnevnik.bg/razvlechenie/2019/07/04/3933756_brus_dikinsun_ot_airun_meidun_predstva_svoe_avtorsko/", "text": "Вокалистът на \"Айрън Мейдън\" Брус Дикинсън ще пристигне в София със свое авторско шоу, озаглавено \"За какво служи този бутон – Вечер - разговор с Брус Дикинсън\" на 23 декември в зала 1 на НДК, съобщиха организаторите от \"София Мюзик Ентърпрайзис\". Брус Дикинсън става вокалист на групата през 1981 г. и след няколко прекъсвания продължава да е неин фронтмен и до днес. Освен това е известен с това, че е действащ самолетен пилот и капитан, който дори управлява самолета при някои от турнетата на метъл бандата. Също така е авиационен предприемач, пивовар, телевизионен актьор, сценарист, автор на бестселъри, а освен това води и лекции на тема мотивация, има два издадени романа и е международен фехтовач. През 2017 г. Дикинсън започва да рекламира  автобиографията си \"За какво служи този бутон\" , която се появи на български език през 2018 г. в каталога на издателство \"Сиела\". В тази връзка той прави няколко литературни четения и срещи с фенове и медии в различни театри във Великобритания. Оттогава, \"За какво служи този бутон – Вечер - разговор с Брус Дикинсън\" се превръща в негово авторско шоу, което наподобява стендъп комедия с продължителност два часа. Шоуто е разделено на две части. В първата Дикинсън разказва по забавен и хумористичен начин за живота си чрез различни истории и лични снимки. Често сред анекдотите от книгата се появяват и непубликувани такива. Втората част е отредена изцяло за въпроси и разговор с музиканта. Билетите за шоуто \"За какво служи този бутон – Вечер с Брус Дикинсън\" са на цени от 45 до 120 лева и влизат в продажба от днес, 4 юли, в мрежата на \"Ивентим\".", "date": "2019.07.04", "title": "Брус Дикинсън от \"Айрън Мейдън\" представя свое авторско шоу в България"}
{"url": "https://www.dnevnik.bg/sviat/2019/07/04/3933775_zashto_biagat_dubaiskite_princesi/", "text": "Британският печат от няколко дни насам съобщава, че принцеса Хая, една от съпругите на дубайския владетел Мохамед бин Рашид ал Мактум, е избягала от Обединените арабски емирства (ОАЕ). По непотвърдени досега сведения в момента тя се намира във Великобритания, но е поискала убежище в Германия. Бягството ѝ от Дубай било организирано с помощта на германски дипломат. \"Не разполагаме с информация по този случай\", заяви говорителката на германското външно министерство. По сходен начин се изказа и говорителят на вътрешното министерство. Шамса, Латифа, а сега и Хая Дочуват се обаче и по-различни информации. Адвокатът Дейвид Хейг е активист на групата \"Свобода за Латифа\", която се ангажира в помощ на Латифа Мактум - една от дъщерите на дубайския емир. Самият Хейг е прекарал няколко месеца в затвор в Дубай заради обвинения в измама. И разказва, че там е бил подлаган на изтезания и сексуални издевателства. Хейг и неговият екип научили от \"множество достоверни източници\", че принцеса Хая се намира във Великобритания. \"Това потвърждават и съобщения на \"Хюман Райтс Уоч\", заяви Хейг пред ДВ. Принцеса Хая е дъщеря на починалия през 1999 крал на Йордания Хюсеин и полусестра на сегашния йордански крал Абдула II. През 2004 година Хая се омъжва за емира на Дубай. Принцесата е следвала в Оксфорд, където завършва политология, философия и икономика. Освен това е голяма любителка на спорта. През 2000 година принцесата представи Йордания на олимпийските игри в Сидни в дисциплината конна езда. Принцеса Хая не е първата жена от обкръжението на емира, която предприема опит за бягство. Шамса, дъщеря на шейх Мактум, избяга през август 2000 година в Англия. Само няколко седмици по-късно обаче тя бе отвлечена в Кеймбридж и насила върната в Дубай, където прекара осем години в затвора. През март миналата година опит за бягство предприе и другата дъщеря на Мактум - Латифа. Документален филм на Би Би Си разказа, че младата жена е планирала бягството си в продължение на седем години, доверявайки съдбата си на един американски бизнесмен от френски произход, който е трябвало да я откара с яхтата си до Индия. Но малко преди да достигнат индийския бряг, яхтата е спряна от бреговата охрана. Предполага се, че това е станало по настояване на шейха. Разтърсващият разказ на принцеса Латифа В едно видео, записано от самата Латифа преди бягството, принцесата разказва за живота си в двора на емира: обсипана с лукс, но без никакви права и свободи. Когато си позволила да изрази протест, Латифа била изтезавана и принудително дрогирана. Същото преживяла и след първия си опит за бягство на 16-годишна възраст. Сходна била съдбата и на по-голямата ѝ сестра Шамса след нейния опит за бягство. И до днес я принуждават да взима таблетки, които я превръщат в зомби, разказва Латифа във видеото. През декември 2018 дубайската държавна осведомителна агенция публикува две снимки, които веднага привлякоха внимание. Фотографиите показват принцеса Латифа в компанията на бившия Върховен комисар на ООН по правата на човека Мери Робинсън, която очевидно поддържа приятелски отношения с емира на Дубай. Снимките доказват, че Латифа е жива, но на тях принцесата определено не изглежда щастлива.", "date": "2019.07.04", "title": "Защо бягат дубайските принцеси?"}
{"url": "https://www.dnevnik.bg/bulgaria/2019/07/04/3933795_zdravnata_kasa_e_gotova_s_obeshtanite_ulesneniia_v/", "text": "Националната здравноосигурителна каса е готова с предложенията си за промени в нормативната уредба, които да премахнат административните пречки в хода на лечението на деца, съобщи пресслужбата на касата. Управителят на НЗОК д-р Дечо Дечев с писмо до министъра на здравеопазването Кирил Ананиев е предложил измененията да бъдат направени спешно. Целта е да се облекчи процедурата за подаване на заявления. Предвижда се изричен текст за алтернативна възможност заявителят, със съгласието на законния му представител, да упълномощава болницата, където се провежда лечението, да подава в НЗОК заявление от негово име, като го окомплектова с нужната документация. По този начин ще се съкрати срокът за разглеждане на заявленията, смятат от НЗОК. Предстои промяна и в други клаузи и текстове, за да се облекчат родителите и да се съкрати пътят на пациента, се казва в съобщението на касата. За улесненията настоя сдружението \"Деца с онкохематологични заболявания\" след смъртта на шестгодишно момиче. Случаят предизвиква  остър дебат за това дали касата плаща своевременно  за извършеното лечение, доколко се бавят отговорите на заявленията на болни деца и адекватно ли изпълнява функциите на Фонда за лечение на деца, който пое наскоро. Дни преди смъртта на детето от болницата предоставят на родителите фактура на стойност 14 000 лв. за покриване на влети лекарства, които не са били платени все още от касата. Тази стойност е трябвало да бъде платена от дарителската сметка на детето, каквато практика има и при предишни подобни казуси. От касата пък дадоха да се разбере, че процедурата по отпускането на парите се е забавила, тъй като от ИСУЛ не са дали навреме документи за цени и разходи за медикаменти. А след предоставянето на тези данни болницата е поискала доста по-различна сума от тази, дадена на родителите - 23 377.40 лв.", "date": "2019.07.04", "title": "Здравната каса е готова с обещаните улеснения в документите на болни деца"}
{"url": "https://www.dnevnik.bg/sport/2019/07/04/3933800_video_strahotni_spasiavaniia_produljeniia_i_holandiia/", "text": "Холандия е вторият финалист на световното първенство за жени. Европейският шампион премина през продължения, за да надделее с 1:0 срещу олимпийски вицешампион Швеция. Единствения гол в мача отбеляза Джаки Грьонен в 99-ата минута. Шведките бяха по-дейни, но не се възползваха от възможностите си, като двубоят се запомни с добрите намеси на двете вратарки. Холандия ще играе във финала на световното при едва второто си участие в турнира. Мачът за титлата е в неделя, а съперникът е САЩ. Американките ще играят трети пореден финал и ще се опитат да защитят титлата си отпреди четири години.", "date": "2019.07.04", "title": "Страхотни спасявания, продължения и Холандия е на финал на световното за жени"}
{"url": "https://www.dnevnik.bg/biznes/2019/07/04/3933863_bolnichnite_za_rabotnite_dni_okolo_praznici_skachali_s/", "text": "Когато има работни дни между празнични, болничните се повишават с 20-30%, каза днес пред Би Ти Ви изпълнителният директор на Асоциацията на индустриалния капитал в България (АИКБ) Добрин Иванов. Повод за коментарът му беше позиция на премиера Бойко Борисов от вчера,  предупредил лекарите , че ще има акции за търсене на фалшиви болнични. Между другото същата закана министър председателят  отправи и през 2017 година. Иванов посочи, че този документ с невярно съдържание се доказва трудно, тъй като издаването на болничния лист и поставянето на диагноза от лекар е една субективна експертиза. По този повод зам.-председателят на Българския лекарски съюз д-р Николай Брънзалов посочи, че фалшивите болнични следва да бъдат следени и от самия бизнес. Добрин Иванов обаче не скри, че такава статистика работодателите не водят. \"Ако има проблем, той трябва да се докаже. Издаването на болничен лист, който не кореспондира със здравословното състояние на даден пациент, е издаване на финансов документ с невярно съдържание. При това положение съответният колега попада под ударите на закона и искам да заявя, че нито БЛС, нито Националното сдружение на общопрактикуващите лекари в България ще застанат зад такъв колега и биха протектирали такъв тип действия\", допълни д-р Брънзалов. Той посочи, че за увеличаването на болничните листове има както субективни, така и напълно обективни причини. Д-р Николай Брънзалов изрази несъгласие, че се формира групова вина, което не било честно спрямо докторите и призова да се премине през диалог, за да се стигне до решаване на проблемите. \"А сега какво стана, вчера отидохте и наклепахте лекарското съсловие, защото не върви бизнесът\", обърна се той към представителя на АИКБ.", "date": "2019.07.04", "title": "Болничните за работните дни около празници скачали с до 30%"}
{"url": "https://www.dnevnik.bg/politika/2019/07/04/3933868_okonchatelno_-_partiinata_subsidiia_stana_1_lv_na_glas/", "text": "Със 119 гласа \"за\" от 206 гласували депутати партийната субсидия беше намалена от 11 лв. на 1 лв. на глас, получен на парламентарни избори. Това стана възможно с гласовете на ГЕРБ, ДПС, \"Воля\" и \"Атака\". Промяната се прави в Закона за държавния бюджет за 2019 г. беше вкарана извънредно в дневния ред на парламента. Гласуванията по промените продължават. Да си спомним фалита на държавата Дебатите по закона по традиция преминаха от спор по същество в размяна на нападки между партиите и припомняне на фалита на държавата по време на управлението на Жан Виденов и истории от първите демократични избори. \"Този дебат ще завърши така, както започна – скандално, неприятно, с повече недоизказано, отколкото казано. Колкото и да се говори последните три-четири седмици по този въпрос, нищо не се каза по същество. Ако това беше целта ви, ако първоначалната идея е била това – публичната дискусия да бъде ангажирана с темата за партийните пари, а не със сериозните проблеми на българското общество, е, в това като че ли успяхте\", започна дебата заместник-председателят на БСП в парламента Крум Зарков. Според него така са покрити грешките на Министерство на финансите, което е направило така, че да се плаща повече, отколкото пише в бюджета. Не са се забелязали протестите на медицинските сестри, протестите за застрояването на София. Слепи и глухи оставате за онези, които протестират, тъй като Законът за черноморското крайбрежие е по-строг към тези с палатките, отколкото към тези с багерите\", каза още Зарков. Според него се наказват по-слабите, за да укрепят по-силните. \"Покрихте тези теми с единия лев, поне засега. Предупреждавам ви, ще платите сериозна цена за това. Вие не само започнахте състезание към дъното, вие сте на път да го спечелите\", каза още Зарков. Юлиян Ангелов защити предложението на ВМРО парламентарно представените партии да получават 1.5 млн. лв. субсидия освен след като тя бъде намалена от 11 на 1 лв., получен на парламентарни избори. \"Това е разумен баланс, но ако балансът ви бъде отхвърлен, как ще гласувате? Освен това политически живот има и извън парламента\", репликира го Крум Зарков. Ангелов му отговори, че извън парламента в момента само една партия, която получава субсидия, която била заявила, че няма да я получава в предизборната си програма (\"Възраждане\" - бел. авт.). За това трябвало да й се помогне. \"Няма как да се съгласим, че субсидията трябва да бъде намалена\", заяви депутатът от ДПС Хамид Хамид. Според него всяко намаляване на субсидията под 11 лв. и оставане на модела на публично финансиране на политическите партии ще води до невъзможност една политическа сила да функционира. За това ДПС предлагат да се отвори американския модел за финансиране. Наказания за обиди срещу ГЕРБ Депутатът от ГЕРБ Лъчезар Иванов заяви, че се чувства лично обиден от обидите срещу ГЕРБ. За това поиска наказание срещу всички обиждащи ГЕРБ. \"Искам всички да бъдат на висотата на морала\", каза Иванов и припомни, че от партията са внасяли предложение за 1 лв. субсидия след референдума, но това не е прието от другите партии. Една фалирала политическа партия, която фалира държавата, не може да казва на нашата, че субсидия от 1 лв. било лицемерие, каза Иванов. Георги Марков не иска да хрантути ДСБ Съпартиецът му Георги Марков се върна към времената на СДС и първите парламентарни избори. Според него тогава без субсидии имало интерес към партиите. \"Нито една партия днес въпреки субсидиите не може да помисли за 1.5 млн. гласа. Защо ние трябва да хрантутим партиите?\", попита още Марков. \"Не искам да хрантутя с моите данъци партията ДСБ, която уби СДС\", подчерта той и призова за финансова диета. (ДСБ не получава субсидия в момента - бел. авт.) Надцакване по популизъм С 1 лв. субсидия умишлено се пуска бизнесът в политическия живот - за пръв път ще се приеме закон, срещу който са всички парламентарни партии, каза лидерът на БСП Корнелия Нинова. Според нея въпросът с партийните субсидии може да се реши, \"Можем да го направим - има решение, стига да има разум. Ако няма, вие приемате това, което искате, и политическият живот отива в изключително лоша посока\", каза още Нинова. \"Вижте си позициите и разберете, че всички парламентарно представени партии се изказаха против намаляването на субсидията от 11 лв. Това е прецедент в българския парламент. Защо тогава този закон ще бъде приет? Никой не го иска, я ще мине. Обяснението е \"защото народът го иска\", каза Нинова. Според нея не е това мотивът, а има надцакване по популизъм. Нинова видя сценарий за смачкване на опозицията. \"Част съм от този процес вече три години. Първо беше морковът – влезте с нас в управлението и вземете постове и пари. Отказахме ви. Второ беше тоягата - бой, клевети и обиди. И тогава не успяхте да смачкате опозицията. Сега сте решили с финансово наказание да унищожите опозицията. Големият въпрос не е за БСП. Днес БСП е опозиция, утре ще сте вие. Въпросът е, че пипате устоите на държавността, на правовата държава и на Конституцията\", каза Нинова. Тя каза още, че никоя партия не е отговорила на поканите на БСП за разисквания за промяна на системата за финансиране на политическите партии. ГЕРБ: БСП не може да се справи и с 11 лв. субсидия \"Моля да се успокоите и да запазите самообладание. Дадохме ви възможност да изкажете всички аргументи, макар и някои от които да нямат никакво отношение към днешния дебат\", отговори на Нинова председателят на групата на ГЕРБ в парламента Даниела Дариткова. \"Г-жо Нинова, имам вашето писмо и то е публично, в което ни поканихте да обсъдим размера на субсидията. Какво значи да обсъдим? Трябваше да направите конкретни предложения, да се възползвате от законодателната процедура и тогава да започнем прозрачно обсъждане на вашите предложения. Не само че не направихте такива, когато ни поканихте, но и впоследствие не направихте никакви предложения\", каза Дариткова. Сега тук като истински матросовци браните партийната субсидия от 11 лв. и това е фактът, който ще стане известен на всички български граждани, каза Дариткова. Според нея БСП не може да се справи и с 11 лв., защото неразумно и нелогично е изхарчила субсидията си. Как се стигна дотук До радикалната промяна в системата на финансирането на партиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Оказа се, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му. Докато проектът, който трябваше да поправи грешката със задна дата, се движеше по пътя си към пленарна зала, премиерът Бойко Борисов се появи изненадващо в парламента сутринта на 6 юни. Вкарваме в парламента закон, с който партийната субсидия ще стане 1 лев , обяви Борисов . \"Много се наслушахме на популизъм. Ще стане накрая като в Чехия, в много страни милиардерите да са и премиери - няма да мине много време и партиите ще станат собственост на бизнесмените\", обяви лидерът на ГЕРБ пред журналисти. Борисов добави, че спестените пари от бюджета ще се дадат за строителство на детски градини и ясли. Шест дни по-късно идеята на Борисов вече беше приета на първо четене в парламента. \"За\" гласуваха 117 депутати от 207, като гласовете \"за\" дойдоха от ГЕРБ, \"Обединени патриоти\" и \"Воля\". От ВМРО също гласуваха \"за\", въпреки че още тогава искаха парите за субсидията да бъдат редуцирани, но не и до 1 лв.", "date": "2019.07.04", "title": "Окончателно: партийната субсидия стана 1 лв. на глас, получен на избори"}
{"url": "https://www.dnevnik.bg/razvlechenie/2019/07/04/3933772_chernokoja_pevica_shte_izigrae_malkata_rusalka/", "text": "Чернокожата певица Холи Бейли ще изиграе ролята на Ариел в предстоящата игрална версия на анимационния филм \"Малката русалка\" от 1989 г. Днес \"Дисни\" обяви, че изборът се е спрял върху изпълнителката, която е част от музикалното дуо Chloe X Halle заедно със сестра си Клои, пише Би Би Си. Режисьор на филма ще е Роб Маршал, известен с мюзикъла \"Чикаго\" от 2002 г. Негово дело беше и \"Мери Попинз се завръща\". По отношение на \"Малката русалка\" той коментира, че след продължителното търсене е нямало спор, че Холи Бейли притежава необходимите качества за ролята, между които страхотен глас, за да влезе в ролята. Новината доведе до възторжени реакции в \"Туитър\", които отбелязват колко е важно, че образът ще бъде изигран от млада чернокожа жена. Холи Бейли публикува в профила си в социалната мрежа как би изглеждала като Ариел и заяви, че дебютът й в киното точно в тази роля е сбъдната мечта.  Маршал ще бъде и един от продуцентите на бъдещия филм, чиито снимки се очаква да започнат през 2020 г. От \"Дисни\" отбелязаха, че в идните седмици ще бъдат обявени и други актьори, които ще бъдат част от проекта. Преди 6 дни \"Варайъти\" съобщи, че според източници на списанието Мелиса Маккарти вече води преговори за ролята на морската вещица Урсула, но още няма подписан договор. Според \"Холивуд Рипортър\" същото е положението и с Джейкъб Трембли. Във филма ще бъдат включени част от песните от анимацията, както и нови композиции от Лин-Мануел Миранда и Алън Менкен. Менкен е работил по няколко класики на \"Дисни\", между които и \"Малката русалка\". Така \"Дисни\" ще вдъхне нов живот и на тази класика, след като направи същото с \"Книга за джунглата\", \"Красавицата и звяра\" и \"Аладин\". Междувременно премиерата на игралната адаптация на \"Цар Лъв\" е насрочена за 19 юли, 2019 г., а \"Мулан\" се очаква да излезе през 2020 г.", "date": "2019.07.04", "title": "Чернокожа певица ще изиграе Малката русалка"}
{"url": "https://www.dnevnik.bg/evropa/2019/07/04/3933878_tusk_prizova_zelenite_da_ne_budat_ostaviani_v_opoziciia/", "text": "Председателят на Европейския съвет Доналд Туск призова днес Зелените да не бъдат оставяни в опозиция, а да бъдат включени в обсъждането на решенията на управляващата коалиция и при разпределянето на длъжностите. Той отправи този призив в Европейския парламент, където отчете работата по  излъчването на следващите ръководители  на институциите на ЕС, предаде БТА. \"Напълно съм убеден, че сътрудничеството със Зелените ще бъде не само от полза за коалицията, а и за Европа. Надявам се предложената за председател на Европейската комисия  Урсула фон дер Лайен  да послуша препоръката ми. В много страни Зелените изразяват надеждата и свободата\", добави Туск. Той отбеляза, че за първи път с решенията на Европейския съвет по-рано тази седмица се предлага две жени да застанат начело на институциите на ЕС. По неговите думи това е много положителна промяна. Надявам се това да насърчи много момичета и жени да се борят за убежденията си, допълни Туск. Той призова ЕП за взаимно уважение и сътрудничество в предстоящото гласуване на предложенията на Европейския съвет. \"За пръв път постигнахме перфектен баланс между половете във висшите позиции. Европа не просто говори за жени, тя избира жени\", допълни Туск, цитиран от \"Ройтерс\". Той изрази надежда това да \"вдъхнови Европейския парламент в решенията му\". Евродепутатите трябва да одобрят следващия председател на Европейската комисия с най-малко 376 гласа. Зелените и социалдемократите вече изразиха скептицизъм за номинацията на Фон дер Лайен. Продължилите три дена разговори на лидерите  бяха сложни и изкараха наяве разделението сред  проевропейския център в ЕС. Туск обаче изтъкна, че крайното решение е било консенсусно и е отнело по-малко време, отколкото преди пет години, когато блокът за последно избираше новото си ръководство. \"Ясно е, че само когато сме обединени можем да контрабалансираме най-могъщите световни играчи\", изтъкна Туск. Макар да има силно представителство на жените в предложенията на лидерите, както и баланс между консерватори, социалисти и либерали, източните държави членки в блока бяха пренабрегнати. Същото важи и за Зелените, които постигнаха най-добрия резултат в историята си на изборите за Европейски парламент през май. Туск призова кандидатите от Изтока и от Зелените партии да бъдат представени на второстепенните длъжности, които предстои да се запълнят. Пред парламента европейският комисар за енергийния съюз Марош Шефчович заяви, че сред най-големите бъдещи предизвикателства са борбата срещу климатичните промени, договарянето на бюджета на блока за 2021-2027 г. и задълбочаването на интеграцията в еврозоната.", "date": "2019.07.04", "title": "Туск призова Зелените да не бъдат оставяни в опозиция"}
{"url": "https://www.dnevnik.bg/sviat/2019/07/04/3933882_alabama_se_otkaza_da_sudi_za_ubiistvo_na_bebe_bremenna/", "text": "Прокуратурата в Алабама отмени обвинението в убийство срещу жена, която загубила нероденото си бебе, след като е била простреляна в корема. На 1 май съдебни заседатели решиха, че тя трябва да бъде подведена под отговорност, но след като прокуратурата се отказа от обвиненията си, няма да има следващи действия. Става въпрос за случая на 28-годишната Маршае Джоунс – през декември тя влязла във физически конфликт с друга жена, която стреляла по нея. Жената, произвела изстрела, не е обвинена, защото е действала в самозащита, но Джоунс бе осъдена. Според съдебните заседатели тя съзнателно е причинила смъртта на фетуса, започвайки битката. \"Това е притеснителен и покъртителен случай\", заяви главният прокурор на окръга Линейс Уошингтън, цитирана от агенция \"Ройтерс\". \"В това изпитание няма победители, само губещи.\" Уошингтън посочи, че съдебните заседатели са взели \"решение, което са сметнали за разумно\", защото са смятали, че някой трябва да бъде отговорен за смъртта на нероденото дете. Алабама е един от  38-те щата , които определят неродените бебета като \"личности\", които могат да стават жертви на насилие и убийства. Миналата година избирателите одобриха на референдум поправка в конституцията, която потвърждаваше \"правата на неродените деца, най-важното от които –  правото на живот \". Наскоро управляващите републиканци  забраниха абортите  във всички случаи, включително ако бременността е резултат от изнасилване или кръвосмешение.", "date": "2019.07.04", "title": "Алабама се отказа да съди за убийство на бебе бременна, простреляна в корема"}
{"url": "https://www.dnevnik.bg/kultura/2019/07/04/3933472_novo_sredstvo_za_biagstvo_ot_chujdicite_v_bulgarskiia/", "text": "Все по-често сме залети от думи, които нямат нищо общо с българския език. Заради това пък все по-рядко успяваме сами да откриваме и чуваме техните аналози или заместители на родния. Малко по малко сами ограбваме богатството на българската реч, просто защото несъзнателно забравяме да използваме нашите собствените думи в голяма част от ежедневието си. Инициативата \"Как беше... на български\" има над 10 хил. последователи на своята страница във \"Фейсбук\" и вече две години се опитва да провокира мисленето на хората в обратната посока с рубрики като \"Помогнете ни да преведем\", \"Как беше... на български?\" и \"Любими цитати\". От вчера в това начинание вече им сътрудничи и новосъздаденият сайт \" чуждица.бг \", който дава възможност на потребителите по лесен и достъпен начин да потърсят значението на дадена чуждица и да намерят нейна адекватна българска алтернатива, която да използват. Проектът обединява усилията на професионалисти от компанията Knowbox, работещи в сферата на PR и маркетинговите комуникации, които са и инициатори на \"Как беше... на български\" заедно с тези на студиото за дигитални и мобилни разработки dev_labs, създатели на сайта \"чуждица.бг\". В сайта има няколко категории като например \"Дума на деня\". В нея всеки ден внимание се обръща на различна, случайно избрана дума. В секцията \"Добавяне на думи\" потребителите сами могат да допринасят за развитието на платформата и обогатяването на базата от думи с нови чуждици. Раздел \"Речник\" пък показва десет от последно добавените чуждици. Една от основните цели на това партньорство е двете платформи да достигнат до колкото се може повече млади хора, да ги провокира да участват в попълването и обогатяването на базата данни от думи и в дългосрочен план да измисля нови и интересни начини, с които да ги накара да ограничат използването на чуждици и заемки за сметка на повече думи на родния език. Всички добавени думи и предложения за техни аналози ще бъдат модерирани от екипа на проекта, допълниха оттам за \"Дневник\". В случаите, когато има определени съмнения за дадена употреба на думите, с експертно мнение ще се включват и специалисти от Института за български език към БАН, които да правят уточнения за значението и използването на думите. От вчера, 3 юли, е активна и игра с награди за петима от желаещите да участват. Името й е \"Напиши чуждици на лятна тематика\", а условията за нея са публикувани във \"Фейсбук\". ", "date": "2019.07.04", "title": "Ново средство за бягство от чуждиците в българския език"}
{"url": "https://www.dnevnik.bg/evropa/2019/07/04/3933887_haos_v_koaliciiata_na_merkel_zaradi_nominaciiata_na/", "text": "Номинацията на министъра на отбраната  Урсула фон дер Лайен  за председател на Европейската комисия не даде на Германската социалдемократическа партия основание да се оттегли от управляващата коалиция, заяви една от временните лидери на социалдемократите, Малу Драйер, цитирана от \"Ройтерс\". Решението на Европейския съвет да номинира германския министър на отбраната разгневи много политици от ГСДП, които го сметнаха като отказ на канцлера Ангела Меркел от обещанието да подкрепи водещ кандидат от изборите за Европейски парламент за заемането на длъжността. Бившият лидер на ГСДП и бивш външен министър на страната Зигмар Габриел изрази мнение, че партията му трябва да напусне управляващата коалиция заради номинирането на министъра на отбраната Урсула фон дер Лайен за председател на Европейската комисия. \"Ако канцлерът Ангела Меркел номинира Фон дер Лайен без одобрението на правителството, това е явно нарушение на правилата на федералното правителство и основание да излезем от коалицията\", каза Габриел пред списание \"Шпигел\". Той нарече \"празни приказки\" обяснението на Меркел, че се е въздържала, когато лидерите на ЕС са гласували номинацията на Фон дер Лайен на срещата на върха в Брюксел. Социалдемократите, които са по-малък партньор в управляващата коалиция в Германия, трябва да се обявят срещу тази номинация, призова Габриел. Но премиерът на провинция Райнланд-Пфалц Малу Драйер, която е един от тримата временни ръководители на ГСДП, заяви пред германската обществена телевизия Цет Де Еф, че не може да обвини Меркел в нарушение на коалиционното споразумение. \"Тя се въздържа при гласуването в съвета\", посочи Драйер. Меркел беше единственият лидер, който не подкрепи нейната близка съюзничка Фон дер Лайен на гласуването в Европейския съвет, след като едночасовите опити да убеди своите коалиционни партньори се оказаха безплодни, отбелязва \"Ройтерс\". На европейските избори на 26 май ГСДП отбеляза най-слабия резултат в историята си след Втората световна война. Мнозина политици от партията искат да прекратят участието си в коалицията с консервативния блок на Меркел. \"ГСДП се погрижи Германия да бъде единствената страна в Съвета, която не можеше да гласува за Германия\", подчерта Маркус Зьодер, премиер на германската провинция Бавария. \"Това със сигурност е уникален случай в историята на страната\", добави той. Германските социалдемократи се готвят да се противопоставят на Фон дер Лайен на европейско равнище, предаде ДПА.  Отхвърлянето на социалдемократическия кандидат Франс Тимерманс  от страни с десни правителства като Унгария засенчва номинацията на германския министър на отбраната, заяви Томас Оперман, заместник-председател на Бундестага и член на ГСДП. Водещият кандидат на ГСДП на изборите за Европарламент Катарина Барли даде да се разбере, че няма да подкрепи Фон дер Лайен на гласуването в парламента по-късно този месец. Други германски партии също отправиха критики към начина, по който министъра беше номинирана за председател на ЕК. Пренебрегването на системата с водещите кандидати от страна на националните правителства е фатален знак за европейската демокрация, заяви председателят на \"Съюз 90/Зелени\" Аналена Бербок. /БТА", "date": "2019.07.04", "title": "Хаос в коалицията на Меркел заради номинацията на Фон дер Лайен за еврокомисията"}
{"url": "https://www.dnevnik.bg/evropa/2019/07/04/3933978_frenskite_deputati_odobriha_danuk_ot_3_za_internet/", "text": "Долната камара на френския парламент одобри данък за интерент гигантите като \"Гугъл\" (Google), \"Амазон\" (Amazon) и \"Фейсбук\" (Facebook), предаде \"Асошиейтед прес\", цитирана от БТА. Целта на приетия днес закон е да попречи на мултинационалните компании да избягват плащането на данъци, като откриват централи в страните от ЕС с ниски данъци. В момента компаниите почти не плащат данъци в страните, в които имат големи продажби, като Франция. Законът предвижда данък от 3 процента за дигиталните компании с глобални приходи от над 740 милиона евро (847 милиона долара) и приходи във Франция от над 25 милиона евро. Законът може да засегне американски компании, включително \"Еърбиенби\" (Airbnb) и \"Юбър\" (Uber), както и компаниите от Китай и Европа. Законът влиза в Сената идната седмица, а френското правителство се надява, че и други страни ще последват примера на Париж. Технологичният сектор предупреди, че това може да доведе до по-големи разходи за потребителите.", "date": "2019.07.04", "title": "Френските депутати одобриха данък от 3% за интернет гигантите"}
{"url": "https://www.dnevnik.bg/sport/2019/07/04/3933966_skorostnata_zaguba_na_burnard_tomich_mu_donese_globa/", "text": "Бърнард Томич беше лишен от премията си за участието в \"Уимбълдън\" заради поведението си в мача от първия кръг. Австралиецът загуби с 2:6, 1:6, 4:6 от Жо-Вилфред Цонга за 58 минути игра, като това беше най-краткият мач в турнира от 2004 г. Според организаторите Томич нарочно не е положил достатъчно усилия, за да се противопостави на съперника. Той няма да получи 45 хиляди паунда, които се полагат на загубилите в първия кръг на \"Уимбълдън\". \"Мнението на съдията е, че представянето на Бърнард Томич в първия кръг срещу Жо-Вилфред Цонга не покрива задължителните професионални стандарти\", се казва в изявлението на организаторите. На въпрос за поведението си в мача 26-годишният Томич отговори: \"Играх доста зле. Просто бях трагичен\". Това не е първият път, в който австралиецът има проблеми с поведението си на корта. През 2017 г. Томич беше глобен 15 хиляди паунда за инсцениране на контузия при загубата си в първия кръг от Миша Зверев. След мача австралиецът заяви, че е бил отегчен. През 2012 г. Томич отново беше обвинен в спекулативна игра при загубата си на US Open от Анди Родик. Австралиецът държи рекорда за най-бърза загуба в турнир от сериите \"Мастърс\" 1000. Тя дойде в Маями през 2014 г., след поражение с 0:6, 1:6 от Ярко Ниеминен в мач, продължил едва 28 минути.", "date": "2019.07.04", "title": "Скоростната загуба на Томич му донесе глоба от 45 хил. паунда"}
{"url": "https://www.dnevnik.bg/zdrave/2019/07/04/3934014_bolnici_vuv_vidin_i_vraca_shte_se_stabilizirat_obiavi/", "text": "Ще се работи за стабилизирането на болниците във Враца и Видин, така че те да оказват качествена и навременна медицинска помощ на населението. Това е било посочена на срещата здравния министър Кирил Ананиев и директорите на областните болници във Видин, Враца и Монтана. На нея е била анализирана дейността на всяко едно от отделенията в лечебните заведения, които на този етап срещат трудности от гледна точка обезпечаване с кадри и все по-малкия брой на обслужваните пациенти. До срещите се стига, след като в здравните заведения във Видин и Враца имаше протести и  дори подавания на колективни оставки . Покрай тях Ананиев коментира, че ресурс за тях има предвиден, но той трябва да се заработи, което е трудно, предвид демографската ситуация. Министърът дори заговори за закриване на неработещи и недостатъчно ефективни отделения в болниците във Видин и Враца. Като вариант беше посочено и окрупняване на някои от отделенията на болниците в Северозападна България. Днес позицията вече е друга, като за болницата във Враца се посочва, че отделения няма да се закриват, а дори се предвижда откриването на две нови – за инвазивна кардиология и съдова хирургия. Министър е посочил, че се водят интензивни разговори с всички банки в страната, за да може да се рефинансират задълженията на лечебното заведение. В момента почти целият приход на врачанската болница е под запор от кредитори и поради тази причина се бавят възнагражденията на медицинския персонал. Основният проблем на видинската болница са кадрите. За последната година финансовото състояние на лечебното заведение е стабилизирано, няма просрочени задължения и редовно се изплащат заплатите на медицинските специалисти, посочват от Министерството на здравеопазването. Там акцентът ще е в подсилването и мотивирането на медицинския персонал. Без просрочени задължения и дори с положителен резултат работи лечебното заведение в Монтана. В него не се предвиждат структурни промени, тъй като няма сериозни проблеми и с необходимия медицински персонал. Ръководството е планирало сега и увеличение на възнагражденията. Министър Ананиев посочи, че в момента Министерството на здравеопазването, НЗОК и БЛС активно работят по финализиране на новите медицински стандарти, новите алгоритми на клиничните пътеки, като успоредно с това се прави и анализ на ефекта от предвидените промени в наредбата за специализациите.", "date": "2019.07.04", "title": "Изненадващо министър Ананиев обяви, че болницата във Враца ще се разширява"}
{"url": "https://www.dnevnik.bg/biznes/2019/07/04/3934009_ministur_petkova_posuvetva_biznesa_da_kupuva_tok_chrez/", "text": "Министърът на енергетиката Теменужка Петкова препоръча на бизнеса да купува ток на базата на двустранни договори. \"Това им гарантира една предвидимост по отношение на разходите за електрическа енергия и по-голяма устойчивост във връзка с производството, което те осъществяват\", каза тя пред журналисти в парламента. Министърът коментира темата след като Асоциацията на организациите на работодателите в България (АОРБ) вчера отново заяви, че свободният пазар на ток у нас е манипулиран и силно спекулативен\", след като цената на електроенергията, договорена в сегмента \"ден напред\", бе най-високата в цяла Европа - за един мегаватчас тя достигна 195.4 лв. базова мощност или два пъти повече от средното ниво за ЕС и с 84% над цената за предишния ден - 2 юли. Днес темата трябваше да се обсъжда в парламентарната енергийна комисия, но заседанието се отложи. По думите на министър платформата \"ден напред\" е създадена да удовлетворява потребностите от електрическа енергия само ако в определен момент някой има необходимост от допълнително количество. В отговор на обвиненията за манипулации Петкова увери, че държавата спазва стриктно Закона за енергетиката. Тя припомни, че след промените в закона от минатата година цялото количество електрическа енергия от всички производители на ток се търгуват само на Българската независима енергийна борса (БНЕБ). Освен това предприятията от държавната енергетика осигуряват приблизително 60% от търгуваната електрическа енергия на борсата. \"Това, което се получи като флуктуации в рамките на тези първи няколко дни на месец юли, компетентен орган е Комисията за енергийно и водно регулиране\", добави министър Петкова. Според енергийния министър БНЕБ работи както всяка друга борса в Европа. По думите й проблемът е само за тези предприятия, които не са успели да купят ток на базата на двустранни договори, затова те са купили чрез платформата \"Ден напред\". \"Ако има някакво напрежение по отношение на цената, трябва да е ясно, че тя се отнася единствено и само за платформа \"Ден напред\", заяви Теменужка Петкова и напомни за съществуването на още две платформи на борсата - за двустранна търговия и в рамките на деня.", "date": "2019.07.04", "title": "Министър Петкова посъветва бизнеса да купува ток чрез двустранни договори"}
{"url": "https://www.dnevnik.bg/evropa/2019/07/04/3932269_kakva_e_rabotata_na_predsedatelia_na_evropeiskiia_suvet/", "text": "Европейските лидери избраха Шарл Мишел да наследи Доналд Туск начело на Европейския съвет. \"Дневник\" обобщава какви ще са задълженията му на поста. Европейският съвет обединява държавните и правителствени ръководители на държавите членки. Той не е законодателна институция на ЕС, така че нито договаря, нито приема закони на ЕС. Вместо това той задава политическия дневен ред на ЕС, като по традиция по време на заседанията си приема \"заключения\", в които се определят областите от интерес и действията, които трябва да бъдат предприети. Ролята на неговия председател е: - ръководи заседанията на Европейския съвет и работата на институцията; - в сътрудничество с председателя на Европейската комисия и на основата на работата на Съвета по общи въпроси осигурява подготовката и приемствеността на работата на Европейския съвет; - стреми се да подпомага сближаването и консенсуса в Европейския съвет; - представя доклад пред Европейския парламент след всяко заседание на Европейския съвет. Председателят на Европейския съвет осигурява също външното представителство на ЕС на равнище държавни и правителствени ръководители: - в областта на общата външна политика и политика на сигурност на ЕС заедно с върховния представител на Съюза по въпросите на външните работи и политиката на сигурност; - на международни срещи на върха, обикновено съвместно с председателя на Европейската комисия. Той се избира за мандат от две години и половина, който може да бъде подновен веднъж. Повече за Шарл Мишел четете  тук .", "date": "2019.07.04", "title": "Каква е работата на председателя на Европейския съвет"}
{"url": "https://www.dnevnik.bg/sviat/2019/07/04/3933424_zagubi_ot_jegata_vse_edno_80_mln_dushi_da_ostanat_bez/", "text": "Засилващите се поради промените в климата горещини ще направят работата толкова трудна или практически невъзможна в някои сектори, че може да доведат до загуба на работни часове, равностойна на закриването на 80 милиона работни места до 2030 г. При водещ сценарий за повишаване на глобалната температура с 1.5 градуса в края на века само в следващите 10 години работните часове ще намалеят с 2.2%, което се равнява на щети за икономиката от 2.4 трилиона долара. Това се казва в доклад на Международната организация на труда, разпространен малко след като гореща вълна с абсолютни температурни рекорди премина през голяма част от Европа. Според авторите стресът, свързан с климатичните промени, вероятно ще е причина за смъртта на 38 000 души по света в периода 2030-2050 г. в сравнение със сценарий без затопляне на климата. Конкретно за България измерението на загубата са 400 работни места до 2030 г. - основно в земеделие и строителство, което е 5 пъти по-малко от Румъния или 10 пъти по-малко от значително по-многолюдната Русия. В бившите съветски сателитни държави в Източна Европа и в Русия загубата е общо близо 9000 работни места. В Южна Европа (от Португалия до Гърция) и Западните Балкани общата прогнозирана загуба е 14.4 хил. работни места. Но само в Турция загубата ще е по-голяма от целия този район - 16.1 хиляди работни места в края на следващото десетилетие. \"Въздействието на стреса от жегата върху производителността представлява сериозна последица от климатичните промени, добавящи такива вредни фактори като променлива честота и сила на валежите, повишаващо се ниво на моретата и загуба на биоразнообразие\", описва Катрин Сагет от МОТ. Температурният стрес е състояние, когато тялото поема повече топлина от поносимото, а екстремните температури може да предизвикат топлинни удари, изтощение, повишена смъртност и зачестяващи проблеми със здравето. Това засяга особено силно земеделието с поне 850 милиона работници, значителна част от тях жени. Именно на този сектор се падат около 60% от всички изгубени заради жегите работни часове в следващите 10 години. Следващият най-засегнат бизнес е строителството с дял от 19% от изгубеното работно време. Следват транспорт, туризъм, спорт и индустрия. Най-много ще пострадат бедните държави в Югоизточна Азия и Африка, смятат в МОТ. \"Освен споменатите значителни икономически загуби заради стреса от горещините ние очакваме също и задълбочаване на неравенството между бедни и богати държави, влошаване положението на най-засегнатите, както и принудително мигриране на много хора\", казва още Сагет. Средните температури на планетата вече са с 1 градус над тези от доиндустриалното ниво, а през 2015 г. страните по Парижкото споразумение за климата си поставиха за цел да задържат температурата на земната повъхрност \"доста под\" 2 градуса над индустриалната епоха и да направят възможното тя да не надхвърля ръст от 1.5 градуса в края на века. Учени предупреждават, че допълнително затопляне увеличава риска от прекрачване на прага, отвъд който определени части от планетата ще станат негодни за обитаване от хора, ще бъдат унищожено земеделието и ще бъдат потопени крайбрежни селища и градове. Как за се адаптира земеделието Повечето от заетите около 850 милиона души в земеделие по света са самонаети или работещи изключително за прехраната си. Те са 26.5% от общата работна ръка на света, но в държавите със среден и нисък доход делът им достига съответно 38.8 и 68.8 процента. Това са и хората, най-застрашени от жегите - на тях са се падали 83% от всички изгубени заради високи температури работни часове пред 1995 г. и този дял няма да падне под 60% през 2030 г. Доста трудно в аграрния сектор се налага спазването на мерки за безопасност като избягване или съкращаване времето на открито под силно слънце, намаляване на натовареността и по-продължителни почивки. Една от причините е, че това е сезонна работа, зависима от земеделския цикъл на реколтите и изискванията на този специфичен пазар за продукти. И все пак има приложими мерки за адаптиране - по-често раздаване и пиене на вода, почивки на сянка, а не просто да се спре работа, подходящо за времето облекло. Но и правителства, и работодатели трябва да свършат своята част - проучване в САЩ от 2015 г. например показа, че заради икономически ползи работниците са склонни да работят по-дълго и с малко почивки. Значение има и това дали се заплаща според изработено време или според изпълнена норма. Вече има и съответните международни документи - Конвенцията за безопасност и здраве в земеделието от 2001 г. и съпровождащите я препоръки. В нея изрично се посочват високите температури като един от опасните за работниците фактори, които трябва да се имат предвид при регулациите. Самите работодатели трябва да проучват как служителите им понасят жегата и на тази основа да предприемат превантивни и защитни мерки на работното място. Документът също така дава право на работниците да получават информация за рисковете от работата си, както и да я напуснат, ако има непосредствена сериозна заплаха за безопасността и здравето им, без това да се отразява на отношенията им с работодателя. Но в бедните държави или няма никакви регулации, или те изобщо не включват нещо за високите температури, или прилагането им трудно се проверява, включително заради това, че фермите са отдалечени и се простират върху обширно пространство. Много често проблем е и това, че защитата на работниците не се прилага към членове на семействата им - обикновено жените и децата, които може да вършат някаква помощна дейност.", "date": "2019.07.04", "title": "Загуби от жегата: Все едно 80 млн. души да останат без работа в следващите 10 години"}
{"url": "https://www.dnevnik.bg/video/deniat_s_veselin_dremdjiev/2019/07/04/3933906_vladislav_panev_sega_e_sezonut_na_golemite_krajbi_v/", "text": "\"Както мой приятел казва: Сега е сезонът на големите кражби в енергетиката.\" Така Владислав Панев - финансист, съпредседател на Зелено движение, коментира в предаването \"Денят с Веселин Дремджиев\" по TV+ и TV1 кризата със скъпия ток за бизнеса. \"Ток от АЕЦ \"Козлодуй\" се продава евтино за износ и за големите потребители, свързани с олигархията. В същото време на т. нар. свободен пазар, се предлагат цени на електроенергията на най-високите нива в цяла Европа. Което обрича нашата индустрия да бъде неконкуретна\", обясни той.", "date": "2019.07.04", "title": "Владислав Панев: Сега е сезонът на големите кражби в енергетиката (видео)"}
{"url": "https://www.dnevnik.bg/razvlechenie/2019/07/04/3934002_pochitateli_na_maikul_djeksun_sudiat_uchastnici_vuv/", "text": "Три групи от почитатели на Майкъл Джексън повдигнаха обвинение за опетняване на името на певеца срещу Уейд Робсън и Джеймс Сейфчук. Двамата твърдят, че звездата е извършила сексуално посегателство над тях, в документалния филм на HBO \"Напускайки Невърленд\". Делото вече се гледа в Орлеан, Франция, а съдът каза, че решението ще бъде обявено на 5 октомври, съобщава \"Ройтерс\".  Адвокатът на феновете Иманюел Людо определи обвиненията на Робсън и Сейфчук като \"истинско линчуване\" на Джексън, който почина през 2009 г. Групите \"Общността на Майкъл Джексън\", the MJ Street и On the Line се борят за символично обезщетение от 1 евро на всяка от тях. Те са решили да действат във Франция, защото законите на страната позволяват защита от клевета и посмъртно - нещо, което не е възможно в САЩ и Великобритания.  Робсън и Сейфчук не присъстваха в съдебната зала и не бяха изпратили адвокат, който да ги представлява. В \"Напускайки Невърленд\" те разказват как са се сприятелили с Джексън, който им е посегнал, когато са били съответно на 5 и на 8 години. Това се е случило в началото на 90-те години. През 2005 г. Джексън бе признат за невинен по дело за посегателство над друго момче. Семейството му отрече обвиненията, повдигнати във филма. \"Напускайки Невърленд\" беше излъчен по канал М6 във Франция и се отрази негативно върху наследството, което Джексън остави след себе си. Някои радиостанции спряха да излъчват негови песни, беше изтеглен епизод от \"Семейство Симпсън\", а луксозната модна марка \"Луи Вюитон\" премахна артикули, свързани със звездата, от лятната си колекция. Иманюел Людо заяви увереност, че ще спечели делото. През 2014 г. той представляваше \"Общността на Майкъл Джексън\", когато групата успя да получи обезщетение от 1 евро от лекаря Конрад Мъри за неволното му съучастие в смъртта на певеца. \"Във Франция не е позволено да клеветиш името на мъртвите\", каза Людо. \"Има морал и емоционално страдание. А когато е налице страдание, има и обезщетение. Много е просто\", завърши той.", "date": "2019.07.04", "title": "Почитатели на Майкъл Джексън съдят участници във филма \"Напускайки Невърленд\""}
{"url": "https://www.dnevnik.bg/evropa/2019/07/04/3932285_kakvi_sa_zaduljeniiata_na_predsedatelia_na/", "text": "Лидерите на Европейския съюз предложиха германския министър на отбраната Урсула фон дер Лайен да наследи Жан-Клод Юнкер на поста председател на Европейската комисия. Какви ще бъдат задълженията й, ако бъде одобрена от Европейския парламент, за което са й необходими поне 376 гласа? Председателят на Европейската комисия  , определя портфолиото на еврокомисарите и може да прави промени по всяко време. Председателят ръководи седмичните срещи на Комисията и  . Той освен това  в срещите на Европейския съвет, срещите на Г-7 и Г-20, двустранните срещи на върха с трети държави, важните дебати в Европейския парламент и в Съвета (с представители на националните правителства). Назначава се за пет години. За първите реакции на евродепутатите четете  тук .", "date": "2019.07.04", "title": "Какви са задълженията на председателя на Еврокомисията"}
{"url": "https://www.dnevnik.bg/politika/2019/07/04/3934073_partiite_veche_moje_da_se_finansirat_ot_biznesa/", "text": "Партиите вече ще могат да се финансират от фирми, реши парламентът, след като преди това  намали партийната субсидия от 11 на 1 лв . По предложение на Валери Симеонов се забрани партиите да бъдат финансирани от дружества, които имат просрочени публични задължения или са регистрирани в офшорни зони. Досега Законът за политическите партии разрешаваше до 10 хил. лв. дарения от физическо лице. Таван за бизнес спонсорства няма да има. Не бяха въведени ограничения за финансиране от фирми, печелещи от държавни поръчки, такива с държавно участие и т.н. ...и Гершуин в изпълнение на Валери Симеонов От БСП се обявиха против частното финансиране под каквато и да е форма, но не внесоха нито едно предложение за промени. \"Въвеждаме нов данък върху българските фирми - данък корупция, за всяка фирма, която не подпомага управляващите\", заяви Драгомир Стойнев. Според него всяка фирма, която не спонсорира властта, ще се сдобие с по-голяма административна тежест. Атанас Костадинов, пак от БСП, не се съгласи с твърденията на ДПС, че финансирането от бизнеса е американски модел. Депутатите от движението, сред които Делян Пеевски, са вносители на това предложение. \"Не може на 4 юли да сравняваме чалгата с джаза\", каза Костадинов и намеси Гершуин и Ал Капоне. След него Валери Симеонов дори запя Summertime по предложение на председателя на парламента Цвета Караянчева, преди да предложи поправката за забрана на финансиране от фирми, регистрирани в офшорни зони. Депутатът от БСП Пенчо Милков отбеляза, че дружество може да е регистрирано в България за 2 лв. капитал, но реалният собственик пак да е офшорна фирма. Председателят на бюджетната комисия Менда Стоянова се скара на БСП, че не правят никакви предложения, а само оплюват всички останали и така бавят процедурата. Партиите ще могат да ползват държавни помещения за своята дейност, но не и да извършват стопанска дейност в тях. Спестените пари ще отидат за детски градини, ама не съвсем Междувременно се разбра, че не е сигурно, че парите, спестени от намаляването на партийните субсидии, ще отидат за детски градини, каквото беше обещанието на премира Бойко Борисов. До края на годината от държавния бюджет ще бъдат спестени разходи за субсидии на политически партии в размер на 14.6 млн. лв. Менда Стоянова обясни, че в закона не е предвидено тази икономия да бъде използвана за друг разход. \"Означава, че тя остава в държавния бюджет и съгласно изискванията на Закона за публичните финанси отива за намаляване на дефицита. Всички знаете, че по план ние имаме дефицит. Респективно за увеличаване на излишъка, ако се отчете такъв\", каза Стоянова. За да отидат парите за детски градини и ясли, ще трябва да има постановление на правителството. Стоянова уточни, че за 14.6 млн. лв. не е възможно да бъдат изградени кой знае колко детски градини.", "date": "2019.07.04", "title": "Партиите вече може да се финансират от бизнеса"}
{"url": "https://www.dnevnik.bg/razvlechenie/2019/07/04/3934051_udi_alun_shte_napravi_rejisyorski_debjut_v_milanskata/", "text": "Американският режисьор и сценарист Уди Алън ще направи режисьорския си дебют в миланската \"Ла Скала\" с операта на Пучини \"Джани Скики\", предаде \"Холивуд рипортър\". На пресконференция преди премиерата, която предстои този уикенд, 83-годишният Алън заяви, че винаги се е радвал на топъл прием в Европа. Изглежда, че на този континент имиджът му не е толкова засегнат от скандалните непотвърдени твърдения за сексуално посегателство над доведената му дъщеря, които нанесоха известен удар върху персоната му в Холивуд. В САЩ студио \"Амазон\" прекратиха договорката си с режисьора за разпространение на последния му филм \"Дъждовен ден в Ню Йорк\". В Европа премиерата му предстои тази есен, а две от знаменитостите, участвали във филма, обявиха, че ще дарят заплатите си на благотворителни организации за борба със сексуалните злоупотреби. Наред с продукцията в \"Ла Скала\" музеят на киното в Милано показва ретроспектива на 28 от филмите на Алън. След премиерата в събота режисьорът възнамерява да посети и Сан Себастиян в Испания, където ще работи по следващия си филм с участието на Кристоф Валц. \"Знам, че когато започнах да правя филми преди 50 или почти 50 години, по незнайно какви причини винаги получавах много топли и емоционални реакции в Европа\", казва режисьорът и допълва, че дори когато филмите му не са имали особен успех в Съединените щати, те винаги са били посрещани добре в Италия, Франция, Германия и въобще в Европа. \"Може би, когато растях, бях пристрастен към европейски филми, гледах ги постоянно. Вероятно чрез някакъв процес на осмоза филмите ми резонират у европейците\", коментира още носителят на \"Оскар\". За първи път Уди Алън поставя \"Джани Скики\" в Лос Анджелис, а в Италия ощерата ще се изпълнява от студенти от академията на \"Ла Скала\". Режисьорът разказва, че Пласидо Доминго дълго време го преследвал, за да го накара да режисира точно тази опера, но му отнело доста време, докато той сам реши да се наеме с такава задача. \"Не знаех дали имам способността да направя подобно нещо. Правил съм кино и не чак толкова сценични неща. Намирам го за много приятно преживяване\", допълва още той.", "date": "2019.07.04", "title": "Уди Алън ще направи режисьорски дебют в миланската \"Ла Скала\""}
{"url": "https://www.dnevnik.bg/evropa/2019/07/04/3933899_zasho_iztochna_evropa_ostana_s_prazni_ruce/", "text": "Източноевропейските страни  останаха с празни ръце  при разпределението на ключовите постове в ЕС, след като изразходваха целия си политически капитал, за да успеят  да блокират номинацията  на холандския социалист Франс Тимерманс за председател на изпълнителния орган - Европейската комисия. Като заместник-председател на досегашния състав на комисията Тимерманс дразнеше националистическите правителства на Полша и Унгария, ставайки изразител на критиките на ЕС срещу тяхната политика за върховенството на закона и демократичните свободи. Той вероятно ще остане заместник-председател на следващата комисия, чийто мандат започва на 1 ноември. Но сега никакъв представител от бившия комунистически Изток няма да оглавява нито една от ключовите институции на ЕС през следващите пет години в резултат на маратонските преговори, които  демонстрираха растящите разделения в блока . Германският консерватор  Урсула фон дер Лайен  бе номинирана да оглави Еврокомисията, французойката  Кристин Лагард  ще бъде начело на Европейската централна банка, белгиецът  Шарл Мишел  ще смени поляка Доналд Туск като председател на срещите на върха на ЕС, а испанският социалист Жозеп Борел ще стане първи дипломат на блока. На преминалата в разпри и пазарлъци тридневна среща на върха, приключила във вторник, източноевропейците не само пропиляха шанса си да укрепят институционалното си влияние. Те също така огорчиха по-богатите западноевропейски страни, които и без това вече са все по-недоволни от отказа им да сътрудничат по миграцията, климатичните промени и други проблеми. \"В-4 (Вишеградската четворка) се заинатиха и успяха да блокират Тимерманс заради готовността му да отстоява върховенството на закона в ЕС\", каза неназован служител от ЕС, визирайки четворката, състояща се от Полша, Унгария, Чехия и Словакия. \"Те действаха обструктивно, постигнаха своето и сега се чувстват окрилени, въпреки че ангажиментът им към европейските ценности е под въпрос.\" Върховенство на закона Според друг дипломат, Фон дер Лайен -  съюзник на германския канцлер Ангела Меркел , е малко вероятно да бъде по-сговорчива за демократичните стандарти. Номинацията й трябва да бъде утвърдена от Европейския парламент. \"Те успяха да блокират Тимерманс, но не им остана нищо друго, освен да подкрепят Фон дер Лайен, а тя няма причина да бъде мека по въпроса за върховенството на закона\", каза дипломатът. Няколко източноевропейци, сред които словакът Марош Шевчович и българката Кристалина Георгиева, настоящ шеф на Световната банка, бяха набелязани за една от топ позициите в ЕС, но правителствата от региона не успяха да се обединят около нито един кандидат. В сряда петият и последният от незаетите постове отиде при италианеца  Давид Сасоли . Вишеградската четворка все повече се разминава с ЕС, отказвайки да помогне за приемането на бежанците, достигащи Европа, или за постигането на по-амбициозни цели по климата, с аргумента за икономическата си неподготвеност. Унгарският премиер Виктор Орбан, който обяви блокирането на Тимерманс за \"важен успех\", е прицел на обвинения за флиртуване с авторитаризма. Орбан и управляващата в Полша партия \"Право и справедливост\" затягат контрола върху техните съдилища и съдии, медиите и научните работници, както и върху неправителствените организации. Въпреки тревогата в Западна Европа и сред правозащитните групи, че техните действия нарушават демократичните принципи, те запазват популярност у дома благодарение на  щедрите си програми за социални разходи  и твърдата си линия спрямо мигрантите. Останали без значимо представителство в Брюксел сега, рискът за източните страни е, че може още повече да се дистанцират от западноевропейските, които са главните платци в бюджета на ЕС и които са все по-недоволни, че субсидират правителства, които после ги атакуват и подкопават либералните ценности. Източноевропейците обаче изглеждат, общо взето, доволни от изненадващата номинация на Фон дер Лайен. Тя си спечели похвали в Полша и другаде като германски министър на отбраната заради острите си критики срещу руската анексия на украинския Крим през 2014 г. и заради подкрепата й за по-силно присъствие на НАТО в региона. \"Имах възможност да говоря с г-жа Фон дер Лайен и мисля, че тя е добър избор\", каза полският премиер Матеуш Моравецки. /БТА", "date": "2019.07.04", "title": "Защо Източна Европа остана с празни ръце"}
{"url": "https://www.dnevnik.bg/photos/2019/07/04/3934096_snimka_na_denia_putin_otnovo_zakusnia_s_1_chas_za/", "text": "Руският президент Владимир Путин закъсня днес с 55 минути за третата си среща с папа Франциск във Ватикана - точно както постъпи през 2013 г. и 2015 г. Това стана ден преди разговорите във Ватикана на украинските католически духовни водачи. \"Беше много съдържателен и интересен разговор\", каза на излизане Путин, без да даде подробности.", "date": "2019.07.04", "title": "Снимка на деня: Путин отново закъсня с 1 час за среща с папата"}
{"url": "https://www.dnevnik.bg/sviat/2019/07/04/3933849_venecualcite_gubiat_doverieto_si_v_guaido_a_maduro/", "text": "Четири дни преди венецуелският опозиционен лидер Хуан Гуайдо да даде ход на военния метеж срещу президента Николас Мадуро, той беше казал следното пред привържениците си на митинг в покрайнините на столицата Каракас: \"В следващите няколко дни ще решим нашата съдбата\". Трийсет и пет годишният политик, прочул се в страната си три месеца по-рано, завърши своята реч с обичайния си лозунг към венецуелците, които отчаяно чакат края на 20-годишното социалистическо управление: \"На път сме!\" Но след бързия край на метежа от 30 април, когато войниците си останаха по казармите, а ключови правителствени фигури отказаха да сменят лагера, много венецуелци вече не са толкова убедени в това. Интервюта с над 25 души от цяла Венецуела - както и наскоро излезли социологически данни - показват, че много хора стават все по-разочаровани от бавния темп на промяната на фона на трудностите в ежедневието си. Няколко от тях казаха, че губят надежда, че Гуайдо е в състояние да отстрани Мадуро. \"На път сме - само че сме на път не по правилния път\", каза Рафаел Нарваес, шофьор на такси в западния крайбрежен град Пунто Фихо. Нарваес заяви, че на 30 април е бил изпълнен с надежда, когато видял Гуайдо на видеоклип в \"Туитър\" заедно с офицери от армията, в който той казва, че е време да се въстане срещу Мадуро. \"Мислех, че най-после е дошъл моментът да си върнем страната\", каза 43-годишният Нарваес. \"Сега съм разочарован\", допълни той. Анализатори заявиха, че най-вероятната развръзка е статуквото да се запази, защото Мадуро набира увереност, че репресиите му срещу опозицията ще останат сравнително безнаказани, а Гуайдо търси нова стратегия как да държи обществото наелектризирано. Когато през януари Гуайдо - председателят на Националното събрание (парламента) - обяви началото на алтернативно президентско управление и с това отправи дръзко предизвикателство към Мадуро, той вдъхна нова надежда на раздробената венецуелска опозиция. След като повечето западни страни заявиха, че преизбирането на Мадуро миналата година е било нагласено, Гуайдо се позова на конституцията и се провъзгласи за временен президент до произвеждането на нови избори. Вашингтон го подкрепи и наложи нови тежки санкции на венецуелската петролна индустрия с целта да принуди Мадуро и приближените му да се откажат от властта. При управлението на Мадуро, който встъпи в длъжност през 2013 г. след смъртта на политическия си ментор Уго Чавес, се стигна до рухване на икономиката, което остави цели части от някога богатата страна без надежден достъп до електричество, вода, храна и лекарства. Над 4 милиона венецуелци емигрираха, а тази седмица Организацията на американските държави предупреди, че до края на следващата година този брой може да се удвои. Гуайдо установи контрол над някои венецуелски активи в САЩ, назначи задгранични дипломатически представители и обяви икономически план за възстановяване на Венецуела. Но обещанията му за амнистия не можаха да убедят въоръжените сили и те остават лоялни към Мадуро. След метежа от 30 април опозицията започна да губи инерция. Присъстващите на митингите на Гуайдо намаляха и оттогава опозицията не е организирала никакви големи протести. Свикано за петък шествие ще бъде лакмус за подкрепата за Гуайдо. Мадуро, който си запазва лоялността на ключовите съюзници Русия и Китай, определи Гуайдо като американска марионетка. При положение че няма никакви изгледи за скорошно отстраняване на Мадуро, опозицията казва, че ще се готви за по-продължителна кампания и че се стреми да изгради стройна обществена организация, която да настоява за избори без Мадуро. Йон Гойкоечеа, представител на политическия екип на Гуайдо, призна, че сред венецуелците има \"умора\". \"Трябва да се борим срещу деморализацията и отчаянието\", каза той. \"Ние, венецуелците, трябва да продължим да сме последователни в подкрепата си за Гуайдо и да сме търпеливи\", допълни Гойкоечеа. Ерозираща подкрепа Гойкоечеа каза, че за да запази импулса в редиците на опозицията, Гуайдо е обиколил 11 от 23-те венецуелски щата, а този месец ще посети още поне пет, за да мотивира привържениците си. По думите на Гойкоечеа Гуайдо се е съсредоточил върху това да разшири мрежата от комитети за свобода и подпомагане, програма, чието начало опозицията постави през април с цел да подобри организираността си на местно равнище - нещо, което например управляващата Единна социалистическа партия на Венецуела направи успешно. Участниците в тази инициатива обаче казват, че комитетите не са предизвикали особен интерес. Рафаел Мора, 27-годишен лекар и привърженик на Гуайдо от северозападния град Баркисимето, заяви, че прекалено много от венецуелците искат промяна веднага, без да са склонни да работят за нея. \"Не може да оставим цялата отговорност само в ръцете на един-единствен лидер, месия\", каза Мора, който се срещнал с Гуайдо при посещението му в края на май. Подкрепата за Гуайдо остава висока, но през май е спаднала леко до 56.7 процента при 61.2 на сто през февруари, сочи съобщение от 10 юни на венецуелската социологическа агенция \"Датаналисис\". През май само 10.1 процента от венецуелците са одобрявали Мадуро, което е най-ниското ниво за президент от 1999 г., се допълва в проучването. В същото време изследване на социологическата агенция \"Датин\" показа, че делът на венецуелците, които признават Гуайдо за легитимен президент, е намалял от 49 на сто през февруари до 36 процента през юни. Раул Галиегос, заместник-ръководител на консултантската компания \"Рискс контрол\", заяви, че основният сценарий, който компанията разглежда, е в края на годината Мадуро все още да е на власт, а опозицията да загуби пара. Не изглежда Гуайдо да има план Б за отстраняване на Мадуро, каза Галиегос. \"Можем да очакваме, че докато Гуайдо не упражнява власт, ерозията в популярността му ще продължи\", каза той. \"Всичко това са само приказки\" През последните седмици кризата във Венецуела получава по-малко публично внимание от правителството на президента Тръмп, на фона на въвличането на Белия дом в конфронтация с Иран и напрегнатия търговски спор с Китай. Когато на 18 юни в Орландо, щата Флорида, Доналд Тръмп даде старт на кампанията си за преизбиране, той спомена само веднъж Венецуела, и то мимоходом, макар съветниците му да настояват, че той продължава да е ангажиран с Гуайдо. Високопоставен представител на правителството на САЩ заяви: \"Съединените щати продължават да изпълняват стратегията на президента на максимален натиск за постигане на мирен преход към демокрация във Венецуела\". \"Само Мадуро желае САЩ да се откажат сега\", каза източникът пред агенция \"Ройтерс\". След метежа през април правителството на Мадуро започна репресии срещу съюзници на Гуайдо, в отсъствието на значителни ответни действия от международната общност. Върховният съд обвини 14 опозиционни депутати в различни престъпления, включително държавна измяна и заговор, което принуди повечето от тях да избягат зад граница или да търсят убежище в чужди посолства в Каракас. Обикновени венецуелски граждани, интервюирани от Ройтерс, разкритикуваха решението на Гуайдо да изпрати емисари в Осло за преговори с представителите на правителството на Мадуро. Те предпочитат вместо това Гуайдо да промени стратегията и да поиска от САЩ военна интервенция - възможност, която Вашингтон нееднократно омаловажаваше. \"Не можем да се отървем от Мадуро с бюлетини. Ще трябва да стане силово\", каза Хуан Пара, 67-годишен учител от андския град Мерида, докато чакаше Гуайдо да говори. Макар според проучването на \"Датаналисис\" най-желаната от венецуелците развръзка е да има преговори, водещи до президентски избори тази година, през май предпочитанията за оглавена от САЩ военна инвазия са се увеличили от 9.4 процента през април до 11.9 на сто през май. За много венецуелци промяната просто е твърде бавна и всяка седмица десетки хиляди напускат страната. \"Обзалагам се, че (Гуайдо) ще промени страната ни\", каза пред Ройтерс 22-годишната Андраими Лая, бивш полицейски курсант, докато чакаше на граничния пункт да влезе в Перу. \"Но имайки предвид, че всичко това са само приказки и няма никаква организация, е доста трудно да се остане тук\", добави тя. /БТА", "date": "2019.07.04", "title": "Венецуелците губят доверието си в Гуайдо, а Мадуро още е на власт"}
{"url": "https://www.dnevnik.bg/sviat/2019/07/04/3934097_vsichki_prouchvaniia_predrichat_sukrushitelno/", "text": "Дори да нямат ясен победител, изборите в Гърция в неделя ще дадат значителна преднина на консервативната \"Нова демокрация\" и опозиционния лидер Кирякос Мицотакис пред лявата \"Сириза\" на премиера Алексис Ципрас. Това пишат \"Ройтерс\" и гръцки медии. Изборите се състоят три месеца преди предвиденото - те трябваше да са в началото на есента. Разгромът на европейския вот обаче, спечелен със значителна преднина от \"Нова демокрация\", подтикна Ципрас  да обяви решението часове след резултатите . Очаква се този резултат да се повтори на 7 юли, пише \"Катимерини\". Изданието цитира анкета на института MRB за вестник \"Та неа\", според което \"Нова демокрация\" може да получи между 35.4 и 40.4% при под 30 на сто за \"Сириза\". Във всички останали проучвания, направени от края на май до вчера, разликата е най-малко 9 пункта в полза на консерваторите, като в някои анкети достига 13 пункта. Според вестника \"Нова демокрация\" има и шанс за мнозинство, ако действително получи подобен резултат. В парламента с 300 депутати най-голямата партия печели бонус, за да може да получи шанс за мнозинство. \"Ако успеем да постигнем тази цел, а съм силен оптимист, мисля, че ще изпратим много ясен сигнал, че имаме четири години пред себе си без допълнителни избори,\" казва Мицотакис в интервю за \"Ройтерс\".", "date": "2019.07.04", "title": "Всички проучвания предричат съкрушително поражение за Ципрас в неделя"}
{"url": "https://www.dnevnik.bg/sport/2019/07/04/3934100_izteche_li_vremeto_na_mesi_s_arjentina/", "text": "Във вторник Лионел Меси показа признаци на живот, когато Аржентина излезе срещу Бразилия в спор за място на финала в Копа Америка. Още веднъж обаче той не успя да вдъхнови съотборниците си и дългата суша в търсене на международен трофей продължава. Бразилия стигна финала, докато Аржентина отново остана с празни ръце, като последната им титла от Копа Америка е от далечната 1993 г. За петкратния носител на \"Златната топка\" това беше просто поредния епизод от дългата линия от разочарования с екипа на Аржентина. Меси беше от губещата страна в четири финала, три от които бяха между 2014 и 2016 г., а най-тежко беше поражението от Германия на световното преди пет години. Сегашният турнир Копа Америка отбеляза деветата надпревара, в който голямата звезда на Аржентина не успя да спечели шампионски медал. Във вторник обаче не опираше до това, че Меси не опита. Той беше нетипично муден в първите четири срещи и се събуди в правилния момент за битката между големите съперници в Южна Америка. Водещият реализатор на Аржентина разтресе гредата през втората част, но отборът му нямаше късмет пред гола, въпреки че превъзхождаше Бразилия в дълги моменти от мача. Това обаче нямаше значение след последния съдийски сигнал. Меси остана вцепенен около централната линия с ръце на бедрата, сякаш, за да опише поредното разочарование. Впоследствие той се ръкува със съперниците и отдаде чест на привържениците на Аржентина. Макар че подобри представянето си в хода на турнира, очакванията бяха още по-високи към Меси, който спечели 29 титли с \"Барселона\", а единственото му отличие с Аржентина остава златния медал от олимпийските игри през 2008 г. Поражението вероятно ще окуражи критиците, които вярват, че въпреки невероятния си талант, на Меси му липсва способността да вдъхнови аржентинския състав по начина, по който го правеше Диего Марадона или Кристиано Роналдо с Португалия в последните години. Меси, който напусна националния отбор след загубата във финала на Копа Америка през 2016 г. и се върна за световното две години по-късно, обяви, че остава отдаден на каузата Аржентина и гледа с надежда към бъдещето. \"Нещо ново се задава на хоризонта. Надявам се, че ни уважават и не ни критикуват. Те (феновете) трябва да позволят на отбора да се развие и израсне. Истината е, че се разбирам добре с тази група футболисти и ако трябва да помогна по някакъв начин, ще го направя\", каза Меси. Примамливото за него е това, че Аржентина ще бъде съдомакин заедно с Колумбия на Копа Америка догодина. Това най-вероятно ще задържи Меси в националния отбор, но докога? За световното през 2022 г. в Катар звездата на \"Барселона\" вече ще е на 35 г.", "date": "2019.07.04", "title": "Изчерпа ли се Меси за националния отбор на Аржентина"}
{"url": "https://www.dnevnik.bg/bulgaria/2019/07/04/3934106_sudut_spria_deloto_za_38_mln_lv_na_martin_petrov/", "text": "Софийският градски съд (СГС) спря гражданското дело, което футболистът Мартин Петров заведе срещу УниКредит Булбанк. Причината е, че по делото липсват документи за над 450 банкови операции. Част от тях са унищожени, други са иззети от прокуратурата, която от две години разследва случая, съобщи mediapool. Документите са основно доказателство и без тях делото не може да продължи, реши съдия Стефан Кюркчиев и го спря до приключване на разследването, което води прокуратурата. Все още не е ясно кога ще приключи то. Футболистът заведе делото  и твърди, че от негови сметки в банката са изчезнали над 3.8 млн. лв. Близо една година е бил заблуждаван от личния си банкер Ирина Аткова, която била уволнена, но твърдяла, че все още работи в банката. Тя изпращала извлечения от сметките на Петров. През 2017 г. той открил, че парите липсват,  подал сигнал до прокуратурата  и още тогава тя е започнала разследване. Не е ясно обаче на какъв етап е то. Междувременно Петров завежда гражданското дело, но се оказва, че голяма част от документите са в прокуратурата. Съдията отправил запиване до държавното обвинение – едно в края на миналата година и оше едно преди няколко дни, но не е получил никакъв отговор. Заради това, докато документите са в държавното обвинение, гражданското дело няма как да продължи и то трябва да бъде спряно, мотивира се съдът. От УниКредит Булбанк твърдят, че не разполагат с документите за преводите. 456 документа от общо 13 банкови сметки липсват – една част от тях били унищожени, защото е изтекъл стокът за съхранението им, а други са в прокуратурата. Адвокатите на Петров също не разполагат с тях. Съдът не може да ги изиска, обясни Кюркчиев. Нито може да претърсва или изземва, защото това са правомощия изцяло на прокуратурата. Аткова, която е сред ответниците по гражданското дело заедно с банката, не се яви. Съдът не може да я издирва, подчерта Кюркчиев. \"Изясняването на обективната истина е сериозно затруднено\", заяви съдията. \"Аз се питам: Какво ще установяваме? Върху какво ще работят вещите лица, те не могат да гадаят за документите\", мотивира се Кюркчиев преди да спре делото. Той подчерта, че главните доказателства са в прокуратурата. Според съдията гражданският процес може да тръгне отново, ако разследването на прокуратурата бъде завършено или поне спряно. Решението на СГС за спиране на делото не е окончателно и адвокатите на Петров могат да обжалват пред Софийския апелативен съд. Ако там все пак бъде решено, че процесът трябва да продължи, не е ясно с какви документи ще борави съдът. Ако футболистът се откаже от обжалване, то процесът може да стартира отново, ако прокуратурата предостави документите. На този етап обаче СГС нито може да ги изисква, нито да назначи претърсване или изземване. Съдът може да назначи експертизите, които адвокатите искат, но вещите лица няма да разполагат с всички документи и на практика няма да има какво да изследват. Всички документи в банките – за откриване и закриване на сметки, данни и информация на клиентите и трансакции, по закон трябва да се съхраняват до 5 години след приключване на договорните отношения между банката и клиента, без значение дали на хартиен или на електронен носител. Според адвокатите на Мартин Петров, че той е станал жертва на организирана престъпна група, тъй като няма как уволнена служителка да извърши трансакциите без знанието на служиели от по-високите нива в банката.", "date": "2019.07.04", "title": "Съдът спря делото за 3.8 млн. лв. на Мартин Петров срещу УниКредит Булбанк"}
{"url": "https://www.dnevnik.bg/sviat/2019/07/04/3934116_misiiata_na_ruskata_podvodnica_s_13_kapitani_e_bila/", "text": "Руските власти обясниха едва дни след пожара на подводница, отнел живота на 14 моряци, че \"научноизследователският апарат\" е ядрен. С аргумента, че мисията е \"секретна\", бе оправдана липсата на информация защо сред хората на борда е имало седем капитани първи ранг, почти толкова с по-нисък и един подполковник. Защо обаче толкова много капитани са били събрани на една подводница с научноизследователска мисия? За \"Телевизия 24\" експерти обясняват, че дейността им е била достъпна само за хора с огромен опит в подводната служба. За изданието \"Медуза\" обаче наблюдатели на военния сектор правят други предположения - от тест на военно оборудване до проучване на отломки и кабели по морското дъно. Според Михаил Ходарьонок, военен наблюдател в \"Газета.ру\" и бивш служител на Генералния щаб на въоръжените сили, обяснението вероятно е по-просто - \"военни, с които успях да поговоря, казват, че това е научноизследователски апарат. Никакви бойни задачи не е решавал,\" казва той. \"Морското дъно е слабо изучено, затова дейността на апарата е била много важна за дейността на военноморския флот. Затова и има такива кораби в състава на Северния морски флот.\" Ходарьонок същевременно твърди, че според военните подводницата не е била атомна и това изглежда като истина. Часове след думите му Кремъл обяви, че става въпрос за ядрена подводница. Според Павел Фелгенгауер - военен наблюдател от \"Новая газета\" - вероятно е извършвана проверка на \"някакви системи\" или \"изпитания, пускови работи, (проверка) на новото оборудване\". Няма други мисии за военноморски съдове в Баренцево море, което е много плитко и подводницата \"Лошарик\" не би трябвало да има задачи там. На мястото на спускането дълбочината е около 200-300 метра, а тази подводница е пригодена за \"километрови дълбочини\". \"Става въпрос за съвършено секретна военна част, която се формира, като се изхожда не от общи съображения, съществуващи в руската армия,\" казва военният наблюдател Александър Голц. \"Защото капитан 1-и ранг е длъжност на старши офицер. Обикновено хора в такива длъжности командват или атомни подводници, или големи атомни крайцери и така нататък. Всичко това говори за необичайния (характер) на тази част.\" Голц не смята, че е възможно екипажът да се е занимавал с \"боева работа\", най-малкото защото няма на кого да противодействат в териториалните води на Русия. Фактът, че има толкова висши офицери обаче, \"говори за това, че манипулациите, които извършват, са достъпни само на хора, които имат гигантски опит в подводната служба.\" Това може да се нарича научна дейност, но не е \"чиста наука\". Може да става дума за събиране на информация и това засяга всичко (отломки от изпитания на оръжия, каквито издирват всички разузнавания по света и кабели например), което лежи на морското дъно. Освен това на по-голяма дълбочина страните оставят сензори, които могат да указват пътя на подводниците на потеницалния противник. Дълбоко има и кабели за връзка и ако те бъдат проследени, \"може много да се открие\", а при военни действия \"унищожаването на тези кабели прекъсва възможността на потенциалния противник за комуникация.\"", "date": "2019.07.04", "title": "Мисията на руската подводница с 13 капитани е била далеч от чистата наука, смята експерт"}
{"url": "https://www.dnevnik.bg/sport/2019/07/04/3934129_na_35_godini_arien_roben_spria_s_futbola/", "text": "Бившият футболист на \"Байерн\" (Мюнхен) Ариен Робен прекрати състезателната си кариера. 35-годишният холандец обясни че отказването му от футбола е най-трудното решение, което някога е взимал. \"19 години изживявах своята страст и опитах да извлека най-хубавото. Това изисква съответното отношение и разбира се, коства много енергия. Когато нещата не вървят както искаш, трябва да си готов да се бориш.В момента съм здрав и във форма, и бих искал да остана така и в бъдеще. Затова е време да спра окончателно\", пише в изявлението на Робен. От лятото холандецът остана без отбор, след като ръководството на \"Байерн\" реши да не му предложи нов договор с мисъл за подмладяване на състава. В кариерата си Робен често страдаше от контузии, заради които игра рядко през последния сезон. В кариерата си холандското крило игра последователно за \"Грьонинген\", ПСВ, \"Челси\", \"Реал\" (Мадрид) и \"Байерн\". За 19 години Робен изигра 606 мача на клубно ниво и има 96 срещи с националния отбор. В кариерата си Робен отбеляза 247 гола и спечели 30 титли. Най-успешният период за Робен беше престоят му в \"Байерн\", където игра в последните десет години. Върхът в кариерата му беше спечелването на Шампионската лига и требъла с тима на баварците през сезон 2012-13. Робен се запомни с отличително движение, което често му носеше успех и голове за отбора. Холандецът пробиваше по дясното крило и с влизаше навътре, с което си отваряше място за изстрел.", "date": "2019.07.04", "title": "На 35 години Ариен Робен спря с футбола"}
{"url": "https://www.dnevnik.bg/sviat/2019/07/04/3934139_albanskiiat_prezident_obvini_soros_v_opit_za/", "text": "Албанският президент Илир Мета стана поредният политик на висок пост в Европа, намесил името на американския милиардер Джордж Сорос в политическата ситуация в страната, предаде \"Болкан инсайт\". Няколко дни след местните избори, спечелени в много провинции от единствената участваща партия - социалистите на премиера Еди Рама - Мета каза, че заговор срещу албанската демокрация е целял да доведе Албания до състояние на \"пленена държава\" и да я дестабилизира по време на изборите. За \"заговора\", който спомена, той не представи доказателства. \"Имам какво да кажа за уважавания милиардер Джордж Сорос,\" продължава Мета, цитиран от изданието. \"Не можах да чуя внимателно какво каза (унгарският премиер Виктор) Орбан през януари 2000 г., когато говорех с обич за Джордж Сорос защото, в интерес на истината, ни помогна, когато бяхме в опозиция, а той (Орбан) ми каза: \"Внимавай, защото той не е толкова демократичен и често заговорничи срещу демокрацията.\"\" Бившата партия на Мета - някога съюзник, сега критичен към Рама - бойкотира изборите. Освен нея (Социалистическо движение за интеграция) това направи и Демократическата партия на бившия външен министър Лулзим Баша. Опозиционни представители се заканваха с насилие, ако изборите се състоят. Бойкот на парламента и многохилядни протести с искане за оставката на Рама и кабинета станата основание и за бойкот на изборите, а Мета поиска отмяната им. Рама обаче настоя, че те трябва да се проведат, а партията му дори започна процедура за отстраняването на Мета. Държавният глава пък иска извънредни парламентарни избори есента. По-рано Организацията за сигурност и сътрудничество в Европа (ОССЕ), чиято мисия наблюдаваше изборите, заяви, че почти пълното отсъствие на опозицията означава, че всъщност не е имало възможност за значим избор на вота. На практика само в една община социалистите на Рама не печелят.", "date": "2019.07.04", "title": "Албанският президент обвини Сорос в опит за \"дестабилизация\""}
{"url": "https://www.dnevnik.bg/bulgaria/2019/07/04/3934141_policaite_razkriha_dve_fabriki_za_nelegalni_cigari/", "text": "Две фабрики за нелегални цигари са разкрити при мащабна полицейска операция в Пловдивско, съобщи БНТ. Първата е в село Ръжево Конаре, където се е подготвял тютюна, а във втората в село Труд са се изработвали цигарите. Според МВР щетите от това производство са били между 15-20 млн. лв. на месец. Арестувани са 11 души и готова продукция за 2 млн. лв. Задържаните работници са молдовци и украинци, които са живеели в самата фабрика. Откритите цигари са от известни марки. Халето е изградено преди година със специални шумоизолиращи панели. Оборудвано е с мощен генератор за ток, за да не бъде регистриран голям разход на електроенергия. Премиерът Бойко Борисов заяви, че разбитата фабрика в Труд е най-голямата в страната. Според заместник главния прокурор Иван Гешев между 10 и 15% от заловените в България незаконни цигари са излизали от фабриката в Труд.", "date": "2019.07.04", "title": "Полицията разкри две фабрики за нелегални цигари"}
{"url": "https://www.dnevnik.bg/analizi/2019/07/04/3934143_spasiavane_na_sezona_danuchni_oblekcheniia_za_firmite/", "text": "С изключително адекватен и смел опит да се спаси туристическия сезон по родното Черноморие блесна държавата. Дясното правителство обяви пакет от данъчни облекчения за фирмите, които поне за 2 седмици изнесат дейността си на морето, така че да не пустее и чайките да не изядат целия ол инклузив.  - споделят вносителите на изненадващо симпатичните мерки. \"Хем разнообразие за кахърните ви служители, хем спасяване на сезона, хем и за вас данъчни облекчения\" - обяви несъществуващ в живия живот министър. Разбира се, това няма да се случи, а вместо това държавата ще позволи да се изсипе двоен бетон, което да стабилизира туризма.", "date": "2019.07.04", "title": "Спасяване на сезона: Данъчни облекчения за фирмите, които си изнесат офисите на морето"}
{"url": "https://www.dnevnik.bg/bulgaria/2019/07/04/3934104_oshte_edna_silna_godina_za_golemite_kompanii_pokazva/", "text": "На официално събитие бяха представени резултатите от годишната класация \"Капитал 100\", която подрежда най-големите компании в България по основен критерий приходи за последната година.  Основните акценти от анализа на данните в новото издание са, че приходите във всички сектори от икономиката, гледани през резултатите на корпоративните гиганти, растат.  Общите приходи на водещите 100 дружества в България са почти 70 милиарда лева, което е с 9% повече от предходния период. За разлика от миналата година обаче, когато печалбите бяха 3.4 млрд. лв., тази година те са само 2 милиарда. При 50-те най-рентабилни компании обаче средният марж на печалбата е 25% и това е рекордно за последните 10 години число. Въпреки новооткритите 1000 работни места наемането на нови хора при най-големите 100 фирми се е увеличило с едва 0.4%, като това се дължи на липсата на кадри, а не на нежеланието на едрия бизнес да отваря нови позиции.  Най-силен ръст – от 32%, отбелязва софтуерният бранш. Вече цели три компании надскачат границата от 100 млн. лв. приходи. За сравнение, преди пет години лидерът в сектора беше с оборот от под 50 млн. лв., а в подреждането преди година само едно дружество имаше приходи от над 100 млн. лв.  Устойчиво расте и друг сектор, насочен основно към външни пазари – топ 40 производители на машини и оборудване постигат с 13% по-високи обороти. Растящите доходи вдигат бизнеса и на търговците на дребно – средно с 8% за топ 30. С по-скромен ръст от 4% заради спадналите цени е сектор \"Метали\", но и там разширенията на фабриките чертаят години на възход.  Тези и други акценти бяха представени пред бизнеса на специално събитие, където бяха отличени и компаниите в секторите с устойчив ръст. Това са:  Най-голяма компания в сектор \"Софтуер\"    Второ място по приходи в сектор \"Софтуер\"    Трето място по приходи в сектор \"Софтуер\"    Най-голяма компания в сектор \"Машини и оборудване\"    Най-голяма компания в сектор \"Търговски вериги\"  Най-голяма компания в сектор \"Метали\"    Най-динамична компания Традиционно на върха в класацията на най-големите компании няма изненади, като точното класиране тази година е следното:  1. \"Лукойл Нефтохим Бургас\" 2. \"Аурубис България\" 3. \"Лукойл България\" 4. НЕК 5. \"Сакса\" 6. \"Кауфланд България\" 7. \"Булгаргаз\" 8. \"Експрес логистика и дистрибуция\" 9. \"Астра биоплант\" 10. \"АЕЦ Козлодуй\"", "date": "2019.07.04", "title": "Още една силна година за големите компании показва класацията \"Капитал 100\""}
{"url": "https://www.dnevnik.bg/bulgaria/2019/07/04/3934133_kak_premina_vtoriiat_den_na_izslushvaniiata_za/", "text": "Кризисното състояние на Българската национална телевизия беше доминиращата тема и по време на втория ден от изслушванията за генерален директор на медията. Вчера първите трима кандидати Сашо Йовков, Никола Тодоров и Явор Симов  представиха пред Съвета за електронни медии своите концепции . Днес по ред на подаване на документите това направиха и журналистът Сашо Диков, изпълняващият длъжността генералния директор на БНТ Емил Кошлуков и Стоил Рошкев. Утре в 11.00 часа в СЕМ ще бъде гласуването, което ще определи кой ще застане на поста за следващите 3 години. За целта някой от кандидатите трябва да събере 3 гласа от петимата членове на съвета. По време на представянето си Сашо Диков беше критичен както към предишното ръководство на БНТ, така и към СЕМ, който според него следи състоянието на обществената телевизия с \"широко затворени очи\". Според него финансовата дисциплина и препрограмирането са ключови фактори за бъдещето на телевизията. Такива са и независимостта от политиците и задаването на \"честните и неудобни въпроси\".  Диков смята, че БНТ е тотален аутсайдер на зрителския и рекламния пазар и изнесе данни, според които гледаемостта на обществената медия е 5 пъти по-малка от тази на Би Ти Ви. По негови думи останалите канали БНТ2, БНТ3 и БНТ4 \"въобще ги няма на зрителската карта\", а телевизията дори не успява да запълва ограниченото си по закон рекламно време.  Той заяви, че ако стане директор на медията, БНТ 2 ще бъде информационно-публицистичен канал с много излъчвания на живо от горещите точки. Новото предаване \"Властта днес\" ще излъчва пряко Народното събрание и Министерския съвет. Диков обеща, че бъде ли избран и новата програмна схема на БНТ2 не заработи до 3 месеца, ще подаде оставка. Диков беше категоричен, че обществената телевизия трябва да прави разследвания по ключови теми в специално предаване, особено след като \"Открито\" е било свалено без каквито и да било ясни аргументи. А около централната новинарска емисия трябва да бъде създаден публицистичен пояс. Той беше крайно критичен към състоянието на медията в момента, което за него е \"престъпление и спрямо самата 60-годишна институция БНТ\". За него вината за това е изцяло на ръководството. Когато свърши представянето на Диков, председателят на СЕМ Бетина Жотева отбеляза, че неговата концепция е най-добра, но и най-трудна за осъществяване. Емил Кошлуков акцентира върху конкурентната среда в глобален план. За него задължително е технологичното модернизиране на БНТ и използването на различни нови платформи за ангажиране на зрителския интерес. В неговия план са включени и нови предавания, филмопроизводство и нови органи на управление. Според него е от първостепенно значение решенията в управлението да не се вземат еднолично. Затова трябва да се създаде програмен съвет, който да функционира като консултативен орган със строго определени членове, които да носят заедно отговорността. Кошлуков би заложил и на по-голяма прозрачност и отчетност към СЕМ, парламентарната комисия и Мистерството на финансите, както и на сътрудничество с  Европейския съюз за радио и телевизия. Относно плачевното финансово състояние на БНТ той отново изтъкна усилията, които е положил като временно изпълняваш длъжността на генерален директор с преразглеждането и прекратяването на важни договори. Както при представянето на последния финансов отчет на телевизията пред СЕМ Кошлуков пак даде пример със \"скъпите\" предавания \"Стани богат\" и \"Референдум\".  За модела на финансиране на БНТ Кошлуков предложи три възможности: минаването на медията изцяло на държавна издръжка без излъчване на реклами, засилване на продажбите на реклами или създаването на Фонд \"Радио и телевизия\", чрез който гражданите да плащат част от издръжкатан а телевизията. На въпроса за намаляването на публицистичните предавания и засилването на т. нар. инфотейнмънт съдържание (представяне на новините като развлекателно съдържание - ) в програмата на БНТ, докато Кошлуков първо беше програмен директор, а после и и.д. генерален директор, той отговори, че не е запознат с данните и трябва да говори с Юлияна Пръмова. \"Вие непрекъснато искате да давам оценка на г-н Каменаров. Вие не познавате ли структурата?\", попита той.  Стоил Рошкев излезе с концепция със заглавие \"Да направим БНТ отново велика\" и обяви, че медията се нуждае от своя телевизионен Тръмп, който да е в състояние да се справи с \"дълбоката телевизия\". Той обеща, че стане ли генерален директор, ще спре кранчетата, чрез които медията бива източвана, но и изтъкна, че БНТ не е във фалит и бюджетът й е достатъчен, за да функционира нормално. Едни от неговите предложения бяха външните предавания да се оставят на собствена издръжка, а във вътрешните да не се канят постоянно едни и същи гости. По негови думи с помощта на еврофондове може да бъде построена нова сграда на телевизията в Национален радио и телевизионен център на \"Цариградско шосе\". На въпрос от страна на члена на СЕМ Розита Еленкова за липсата на управленски опит, Рошкев разкритикува управленския опит на Каменаров. \"Той не управляваше себе си, камо ли да управлява тези 1500 души. Какво значи управленски опит? Това е просто едно работно място\", заяви той. ", "date": "2019.07.04", "title": "Как премина вторият ден на изслушванията за директор на БНТ"}
