{"url": "http://www.dnevnik.bg/sport/2017/08/31/3034393_purvata_pobeda_sreshtu_shveciia_ot_50_g_ostavi/", "text": "Българският национален отбор по футбол постигна първата си победа срещу Швеция след 50-годишно чакане. Воденият от Петър Хубчев състав се наложи с 3:2 на \"Васил Левски\" в квалификация за световното догодина. Освен престиж триумфът донесе и надежди за класиране на първенството в Русия. Франция разгроми с 4:0 Холандия, а Люксембург изненадващо се наложи с 1:0 срещу Беларус. Три кръга преди края \"петлите\" са начело в група А с 16 точки, а шведите остават втори с 13. България заема третото място с 12, а холандците имат десет. В неделя българите имат тежко гостуване на \"лалетата\". Швеция гостува на Беларус, а французите имат наглед лека задача срещу последния Люксембург у дома. Българският отбор спечели и четвъртото си домакинство дотук в квалификациите, след като преди това се справи с 2:0 срещу Холандия, с 1:0 срещу Беларус и с 4:3 срещу Люксембург. Триумфът срещу Швеция беше първият от 1967 г. насам. Той сложи край на черната серия от седем поредни загуби срещу този съперник при голова разлика 0:20. Головете за победата вкараха Станислав Манолев, Георги Костадинов и Ивайло Чочев. Шведите два пъти изравняваха чрез Микаел Лустиг и Маркус Берг. Важен момент в мача беше и дузпата, която Пламен Илиев спаси в 16-ата минута. България поведе в 13-ата минута, когато Станислав Манолев засече с глава центриране от ляво на Георги Миланов. Две по-късно при центриране от свободен удар съдията Талиавенто отсъди дузпа. Той видя нарушение на Георги Костадинов срещу Гранквист при единоборството. Вратарят Пламен Илиев спаси удара на Форсберг, както и добавката на Берг. След това селекционерът Хубчев беше отстранен от резервната скамейка заради невъздържано поведение. Швеция изравни в 29-ата минута след центриране от ъглов удар. Десният защитник Лустиг изпревари Манолев и с глава прати топката във вратата. Пет минути по-късно България си върна преднината. Костадинов се разписа след диагонално центриране от фаул на капитана Ивелин Попов. Лустиг асистира за ново изравняване. Две минути преди почивката той проби по фланга и прати топката в наказателното поле, където Берг изпревари Костадинов и Божиков и отбеляза. След почивката постепенно шведите поеха инициативата и стигнаха до опасности. Илиев се представи силно и направи важни спасявания. В 79-ата минута българският отбор направи решителната крачка. Чочев отне топката, направи комбинация с Попов и с удар по земята направи 3:2. Гостите опитаха да отговорят, но без успех. Във Франция \"петлите\" изиграха силен мач и спечелиха с 4:0 срещу Холандия. Антоан Гризман даде преднина на отбора си. През второто полувреме Строотман усложни положението на отбора си, като за шест минути получи два жълти картона и беше изгонен, заради което ще пропусне мача с България. Французите се възползваха и с два гола на Тома Лемар и един на Килиан Мбапе стигнаха до 4:0.", "date": "2017.08.31", "title": "Първата победа срещу Швеция от 50 г. остави футболистите в играта за световното"}
{"url": "http://www.dnevnik.bg/sviat/2017/08/31/3034229_orban_iska_ot_es_da_otpusne_400_mln_evro_za_granichna/", "text": "Премиерът на Унгария ще поиска от Европейския съюз да поеме половината от разходите на страната за мерките за охрана на границата на страната от мигранти, заяви съветник на Виктор Орбан. Това стана дни преди съдебно решение по повод отказа на Будапеща и Братислава да приемат отредените им квоти за настаняване на вече приети в други държави чужденци. Янош Лазар, който ръководи администрацията на премиера, допълни на пресконференция, че в четвъртък Орбан ще напише писмо до председателя на Европейската комисия Жан-Клод Юнкер с искане за около 400 милиона еврро. Според него границата на Унгария със Сърбия и Хърватия, която е препречена с два реда ограда с бодлива тел, полицейски и военни патрули, \"защитава всички граждани на Европа от наводнение от нелегални имигранти\". Поради това било време еврокомисията да помогне на Унгария, както вече го е сторила за Италия, Гърция и България. \"Не може да се прилагат двойни стандарти\", каза Лазар, цитиран от \"Ройтерс\". През юни Европейската комисия започна процедура и срещу Полша, Унгария и Чехия за отказа им да приемат търсещи убежище. Орбан от няколко години води кампания срещу миграцията и настоява, че всяка страна в ЕС трябва сама да решава кого да допуска и оставя да живее на собствената си територия. В момента в Унгария има по-малко от 700 мигранти, от които около 460 са в строго контролирани лагери от пригодени за живеене контейнери по границата със Сърбия.", "date": "2017.08.31", "title": "Орбан иска от ЕС да отпусне 400 млн. евро за гранична охрана на Унгария"}
{"url": "http://www.dnevnik.bg/bulgaria/2017/08/31/3034145_cacarov_za_sluchaia_s_bjuroto_za_podslushvane_ne_me/", "text": "Главният прокурор Сотир Цацаров отказа да коментира изявленията на шефа на Националното бюро за контрол на СРС-та Бойко Рашков, който обвини държавното обвинение, че пропуска факти в случая с отнетия достъп на члена Георги Гатев. Цацаров досега не е давал изявление по случая, а днес се обърна към журналистите с репликата: \"Вижте, не ме вкарвайте в тази история. Всеки в тази държава е свободен да твърди, каквото иска. Това твърди господин Рашков, аз няма да влизам в диалог с него. Толкова\", заяви Цацаров, който беше питан след  срещата му с лидера на БСП Корнелия Нинова за антикорупционния проект на левицата. ДАНС отне допуска на зам.-шефа  на бюрото по разследвания Георги Гатев след искане на прокуратурата. Гатев обжалва решението на агенцията, но  тя го потвърди. Малко след това председателят на бюрото  Бойко Рашков обяви, че прокуратурата и ДАНС  не са се интересували от факти и не са взели предвид документация, която Рашков е искал да им предостави. \"Има си органи, има си законова процедура, има си ДАНС, има си ДКСИ, има освен всичко друго и Върховен административен съд\", заяви още Цацаров, като преди това на журналистическия въпрос как ще коментира думите на Рашков той няколко пъти заяви: \"Кой е казал, че трябва да ги коментирам?\" След това главният прокурор заяви: \"За яснота ще допълня едно изречение. Наблюдаващият прокурор не просто е предложил отнемане или разглеждане на въпроса с оглед на това дали ДАНС да упражни своето правомощие. Пропуснато е нещо друго. Преди това наблюдаващият прокурор е отказал да образува наказателно производство срещу съответния член на бюрото, защото е счел, че престъпление по реда на Наказателния кодекс няма. Това, разбира се, ще бъде тълкувано различно от различните медии по отношение на обективността на прокуратурата\", завърши главният прокурор. В съобщението на държавното обвинение, от което се разбра за искането за отнемане на допуск на Гатев, на практика тази информация присъстваше. Там беше написано, че \"на втори юни на ДАНС е възложена допълнителна проверка. След приключването й на 24 юли преписката е решена по същество от прокурор от Софийска градска прокуратура (СГП)\". Попитан колко други случаи има, в които прокуратурата е предложила на ДАНС отнемане на секретен достъп, Цацаров отвърна с въпрос: \"А вие колко си спомняте?\". ДКСИ  отхвърли жалбата на Гатев срещу отнетия му от ДАНС допуск до класифицирана информация и така случаят ще стигне до Върховния административен съд (ВАС).", "date": "2017.08.31", "title": "Цацаров за случая с бюрото за подслушване: Не ме вкарвайте в тази история"}
{"url": "http://www.dnevnik.bg/photos/2017/08/31/3034009_fotogaleriia_na_kino_vuv_virtualnata_realnost/", "text": "След дебюта на първата фестивална прожекция на филм за виртуалната реалност (VR) миналата година тази година Венецианският кинофорум представя и първия конкурс за филми, предназначени за VR.", "date": "2017.08.31", "title": "Фотогалерия: На кино във виртуалната реалност"}
{"url": "http://www.dnevnik.bg/razvlechenie/2017/08/31/3034227_chetirideset_godini_po-kusno_ljuk_skaiuokur_moje_da_e/", "text": "Нова снимка на Люк Скайуокър - главното действащо лице от първите три филма от сагата \"Междузвездни войни\", породи спекулации, че героят на Марк Хамил може да е преминал \"от тъмната страна на Силата\" в насрочената за излизане през декември серия \"Последния джедай\" (или \"Последните джедаи\"). Кадърът, публикуван на корицата на унгарско списание, е и от малкото промоционални фотографии на Скайуокър от новите епизоди. На него Хамил е сниман в ризница и черен кожен плащ, с мрачен поглед и ръкавица на ръката, която героят загуби в първите серии в битка с баща си. С други думи напомня на него - тъмният лорд Вейдър, поставил джедайските си умения в услуга на злото, и дори на злия император от началото на сагата. Скайуокър се появи единствено в последните кадри на \"Силата се пробужда\", седмият филм, излязъл през 2015 г., като джедай, живеещ в отшелничество на далечен остров. Доколкото сниманите под шапката на \"Дисни\" епизоди повтарят сюжета на първата трилогия, очаква се той да се превърне или в духовен наставник на Рей - новата главна героиня, или във враг, с който ще бъде изпробвана способността й да овладява мистериозната \"Сила\". Преди време Хамил разясни, че в \"Последният джедай\" Рей ще се срещне с героя си, но ще бъде разочарована от него. \"Знам само една истина. Време е джедайството да бъде погребано\", казва й той в епизода. През май 2017 г. се навършиха 40 години премиерата на първия филм от поредицата - \"Нова надежда\", в който Люк, а и световната публика се срещнаха с джедаите. Засега Хамил се забавлява със смутените реакции на фенове в \"Туитър\". Там той написа на унгарски, че най-сетне и той излиза на корицата на списание.", "date": "2017.08.31", "title": "Четиридесет години по-късно Люк Скайуокър може да е преминал \"от тъмната страна на Силата\""}
{"url": "http://www.dnevnik.bg/sviat/2017/08/31/3033631_sasht_otvoriha_strategicheskiia_petrolen_rezerv_zaradi/", "text": "Министерството на енергетиката на САЩ ще отвори стратегическия петролен резерв на страната заради щетите от урагана \"Харви\", блокирали близо 23% от преработващите мощности (т.е. около 4 милиона барела дневно) и довели до повишаване цената на горивата. Общо 500 000 барела ще бъдат изпратени в рафинерията \"Филипс 66\" в Лейк Чарлз, щата Луизиана. Съоръжението не е засегнато от урагана, преминал в тропическа буря, който връхлетя района в петък и предизвика обширни наводнения. Това е първото използване на петролния резерв за спешни ситуации от 2012г. насам. На практика става дума за заем в натура, който \"Филипс 66\" трябва да върне по-късно. \n     За запасите в резерва това е символичен обем, тъй като там има 679 милиона барела петрол. САЩ използват близо 20 милиона барела петрол всеки ден. Цените на горивата в страната се повишиха в четвъртък допълнително, след като компанията \"Колониал пайплайн\" (Colonial Pipeline Co), оператор на най-обширната система за пренос на горива в САЩ, обяви, че затваря основните тръби за пренос на бензин и дизел към североизточната част на страната. Причината е, че на някои места помпите са останали без захранване, както и защото рафинериите не подават преработена продукция. \"Файненшъл таймс\" съобщи късно в сряда, че флотилия от около 40 танкера се подготвя да отплава от Европа за източните брегове на САЩ или за Тексас и Луизиана в зависимост дали там скоро ще отворят петролните терминали. Търговци на петрол трескаво търсят начини да запълнят дефицита след най-разрушителния ураган в Тексас от половин век насам. Брокери в Лондон казват, че почти 40 пратки с петрол и горива вече са договорени или са във финална фаза на сделка. За 25 от тях е сигурно, че ще отплават, но част от останалите може изобщо да не потеглят. Освен това за някои танкери е включена опция посред Атлантика да бъдат пренасочени - например към Латинска Америка. Цените на горивата на американския пазар се повишиха с 20% (до 1.90 долара за галон) за броени дни до най-високите нива от 2 години насам. Засега пазарът показва, че очакванията са през септември проблемът да бъде преодолян.", "date": "2017.08.31", "title": "САЩ отвориха стратегическия петролен резерв заради бурята \"Харви\""}
{"url": "http://www.dnevnik.bg/bulgaria/2017/08/31/3034286_shkaf_e_padnal_vurhu_dete_v_ofis_na_nap/", "text": "Шкаф е паднал днес върху 3-годишно дете в офис на Националната агенция за приходите (НАП) в София, съобщи институцията. Детето е в \"Пирогов\" и ще остане под наблюдение в болницата за няколко дни. Инцидентът станал в салон за обслужване на клиенти около 12 ч. днес. Родителите разговаряли със служител на банков офис, който се намира в салона, а детето играело край тях, когато шкафът паднал. НАП определя инцидента като нелеп и изказва съпричастност към семейството, а директорът на офиса е отишъл в \"Пирогов\", за да разговаря с родителите и да окаже помощ, ако е необходимо.", "date": "2017.08.31", "title": "Шкаф е паднал върху дете в офис на НАП"}
{"url": "http://www.dnevnik.bg/skorost/2017/08/31/3034292_zapochna_realiziraneto_na_finalnite_etapi_ot/", "text": "Започва строителството на финалните етапи от реализирането на транснационалния проект \"Струма\", обяви днес министърът на регионалното развитие и благоустройството Николай Нанков, цитиран от пресцентъра на министерството. Заедно с транспортния министър Николай Московски той направи символичната първа копка на лот 3.1 на магистралата от Благоевград до Крупник. Участъкът е с дължина 12.6 километра. В тази част на \"Струма\" ще се изградят два нови пътни възели - \"Благоевград- Юг\" и \"Симитли\". Ще се направят повече от 20 инженерни съоръжения- мостове над реките Струма, Логодашка, Суха река и Градевска. Николай Нанков изрази увереност, че между Благоевград и Крупник ще се пътува по магистрала през август 2019 година. Изграждането на участъка между Благоевград и Крупник от автомагистрала \"Струма\" лот 3.1 се финансира от Оперативна програма \"Транспорт и транспортна инфраструктура\" 2014-2020 г, като стойността на договора е 139.021 млн лв. без ДДС. Министърът напомни, че на 11 септември предстои обществено обсъждане на екооценката за частта на магистрала \"Струма\" през Кресненското дефиле. Ивайло Московски пък изрази надежда, че хората ще бъдат мъдри и трезво ще решат кое е по-добре за региона. Утре пък ще се обяви новия търг за изграждането на тунел Железница, който е основна и важна част от изпълнението на направлението към Кресна.  Поръчката беше спряна  от служебното правителство на Огнян Герджиков, след като се установи изнасяне на документи на участник в търга от външен оценител в процедурата. Надеждите са през 2019 година да започне реалното изграждане на тунела и магистралата при Кресненското дефиле. През май министърът на регионалното развитие и благоустройството Николай Нанков обяви, че общата цел е изграждането на автомагистрала \"Струма\" да приключи до декември 2023 година. Ако това стане факт, България няма да връща средства, отпуснати по европейски програми.", "date": "2017.08.31", "title": "Започна реализирането на финалните етапи от магистрала Струма, обяви министър Нанков"}
{"url": "http://www.dnevnik.bg/sport/2017/08/31/3034129_iaponiia_se_klasira_za_svetovnoto_po_futbol_v_rusiia/", "text": "Отборът на Япония се класира за световното първенство по футбол в Русия. Островната държава си гарантира място след победа с 2:0 срещу Австралия. Головете в срещата отбелязаха Такума Асано в 41-ата минута и Йосуке Идегучи в 82-ата. Япония е четвъртата страна, която се класира за шампионата на планетата през 2018 г. Освен домакинът Русия, това сториха Бразилия и Иран. Япония ще участва за пети път на най-големия футболен форум. От 1998 г. страната не е пропуснала световно, а през 2002 г. беше съдомакин заедно с Южна Корея. С успеха си срещу Австралия съставът на Япония събра 20 точки и е недостижим на върха в група B от квалификациите в зона Азия. В спор за второто място, което дава право на директно класиране за световното в Русия, австралийците ще спорят със Саудитска Арабия. И двата тима имат по 16 точки, но Австралия е трета заради по-лошата си голова разлика. До края на квалификациите предстои да се изиграе още един кръг на 5 септември. Австралия ще приеме Тайланд, докато Саудитска Арабия е домакин на Япония. В група А Южна Корея пропусна да се класира за световното, след като записа нулево равенство с Иран.  Иран е на първо място с 21 точки и вече си осигури място на Мондиала , а второто ще е за някой измежду Южна Корея (14 точки), Сирия и Узбекистан (по 12 т.). Регламентът предвижда завършилите на трето място отбори в двете групи да играят плейоф помежду си. Победителят от него ще се изправи срещу четвъртия от зона КОНКАКАФ в спор за място на шампионата на планетата.", "date": "2017.08.31", "title": "Япония се класира за световното по футбол в Русия"}
{"url": "http://www.dnevnik.bg/sviat/2017/08/31/3034281_dubai_razdade_hiliadi_ohlajdashti_iaki_na_chistachite/", "text": "Чистачите по улиците в Дубай вече разполагат с още един начин да се борят с лятната жега - властите раздадоха няколко хиляди \"охлаждащи яки\", чиято цел е да ги предпазват от високите температури и влажността, пише изданието Gulf News. Температурите в емирството често са около 40 градуса по обяд през летния сезон, а във вторник бяха измерени рекордните 48 градуса по Целзий. В прессъобщение отделът за управление на отпадъци към община Дубай отбелязва, че яките съдържат материал, който охлажда частите от тялото, най-силно изложени на слънчеви лъчи, като областта на шията, кръста и тила. Яките позволяват намаляване на телесната температура за интервал \"от четири до шест часа\". Могат да се използват повторно след поставяне в хладилник, където трябва да се държат, докато гелът, който съдържат, замръзне. Същевременно не бива да се дават на други хора, тъй като името на всеки служител, който ги ползва, е записано на тях, предупреди общината. През 2013 г. същият отдел даде на чистачите  и охлаждащи шапки , които се зареждат със слънчева енергия. В Дубай и в другите съставни части на Обединените арабски емирства, както и в  повечето страни  от Залива, по-голямата част от  работниците  са от Азия, предимно от Индия, Бангладеш, Шри Ланка и Непал.", "date": "2017.08.31", "title": "Дубай раздаде хиляди \"охлаждащи яки\" на чистачите"}
{"url": "http://www.dnevnik.bg/sviat/2017/08/31/3034319_putin_s_nova_versiia_za_svaleniia_boing_-_udaren_e_s/", "text": "Повече от три години след трагедията със сваления в Източна Украйна малайзийски пътнически самолет руският президент Владимир Путин споделя нова версия кой и как е ударил с ракета боинга. Тя противоречи на международното техническо разследване, както и на експериментите, които руският производител на зенитни ракети \"Алмаз-Антей\" направи. Версията е в  нова книга, съдържаща пълните текстове на интервютата на Путин  с американския режисьор Оливър Стоун за четирисерийния му филм, разпространен през юни тази година. Разговорът е воден около година преди публикуването на междинния доклад на Международната следствена група през 2016г. Московското издателство \"Алпина Паблишер\" твърди, че в книгата има 3 пъти повече информация, отколкото във филма. Телевизионният канал \"Дождь\" сравни текста с видеото и разпространи няколко откъса, които Стоун не е използвал. Един от тях е за малайзийския боинг, свален на 17 юли 2014г. заедно с всичките 298 души на борда, което направи катастрофата една от най-смъртоносните в историята на гражданската авиация. На практика   за случилото се с полет МН17: \"Преди всичко искам да кажа, че при всички случаи това е огромна беда и страшна катастрофа и в тази връзка веднага ще отбележа: това нямаше да се случи, ако ръководството на Украйна ни беше послушало и не беше започнало мащабни военни действия. Именно украинските власти започнаха войната в Донбас с употребата на всички видове въоръжение. Сега по повод самолетите. Доколкото ми е известно, веднага след тази ужасна катастрофа един от украинските авиодиспечери, според мен той е специалист от испански произход, обяви, че е видял бойна машина в коридора на гражданския самолет. Никаква друга бойна машина не може да е имало там, освен украинска. Това, разбира се, се нуждае от пояснения. Аз не твърдя, че този самолет е свалил гражданския въздушен съд, но все пак въпросът си остава - а какво е правел там, в коридора на граждански самомет? Това е забранено според правилата за международни полети на гражданската авиация. Що се отнася до системите \"Бук\", които нанасят удар от земята, по данни на наши специалисти и експерти - не само на разузнавателнит еслужби, но и на експерти по балистика -  . Ако това е така, то е станало от страната, където са били разположени системите за противовъздушна отбрана на украинската армия. Въобще, непонятно е какво са правили там, защо са били на това място и защо толкова бързо са ги прибрали?\" Във филма Путин казва, че САЩ са планирали да хвърлят вината за боинга върху опълченците от Донбас и косвено - върху Русия. След катастрофата руски държавни медии разпространиха съобщение от \"Туитър\", в което \"испански диспечер\" Carlos Spainbuca твърди, че е видял военни самолети до малайзиския боинг. По-късно този профил бе прекръстен на името на Людмила Лопатишкина, а медиите допълниха, че той може и да е фалшив. Диспечер с такова име никога не е работил в Украйна, а до днес няма потвърждение, че реален авиодиспечер може да е написал туита. На 21 юли 2014г. версията за украински изтребител на 3-5 км от пътническия самолет бе разпространена от руското министерство на отбраната. През ноември 2014г. държавната телевизия \"Первый канал\" показа \"сателитна снимка\", на която уж се вижда как изтребител атакува боинга. Много бързо блогъри и специалисти показаха, че това е груба манипулация, при това направена доста аматьорски. През септември 2016г. министерството на отбраната окончателно спря да говори за каквито и да украински самолети или други обекти в близост с малайзийския боинг. В заключението на \"Алмаз-Антей\" за причината за катастрофата се казва, че ракетата 9М38М1 от комплекс \"Бук-М1\" се е взривила до носа на самолета и вероятно екипажът я е видял миг преди експлозията. Основният удар е попаднал върху мястото, на което седи капитанът, като дясната част от кабината буквално е била отрязана от корпуса. При представянето на заключенията компанията демонстрира какви и от какво са пораженията по носовата част, за което са правени няколко възстановки с бракувани самолети. Версиите за удар по опашната част на самолета или обстрелването му от изтребител бяха опровергани от Международната следствена група. Тя също заключи, че ракета от \"Бук\" е избухнала до кабината.", "date": "2017.08.31", "title": "Путин с нова версия за сваления боинг - ударен е с ракета в опашката"}
{"url": "http://www.dnevnik.bg/bulgaria/2017/08/31/3034332_programa_dostup_do_informaciia_razkritikuva/", "text": "След адвокатурата и фондация \"Прозрачност без граници\" с поредна критична позиция за антикорупционния проектозакон на ГЕРБ излезе днес и фондация \"Програма Достъп до информация (ПДИ). В становище до министъра на правосъдието организацията разкритикува проекта на ГЕРБ на закон за противодействие на корупцията и за отнемане на незаконно придобито имущество и препоръчва за наложително да се преосмисли въобще нуждата от такъв закон, а да се направят изменения в съществуващите закони. препоръчва ПДИ. Проектозаконът на ГЕРБ предвижда създаване на мегаорган - комисия, в основата на който да стои сегашната Комисия за отнемане на незаконно придобито имущество (КОНПИ) и да инкорпорира Комисията за установяване конфликт на интереси, специализираната антикорупрционна дирекция на ДАНС, съответното звено на Сметната палата, и структурата към МС известна като БОРКОР. В становището на \"Програма Достъп до информация\" остро е критикувано въвеждането на доброволни сътрудници за информиране на комисията. ПДИ намира това като въвеждане на платени доносници, нарушаващо основни права и противоречащо на Конституцията и Конвенцията за правата на човека. Такива мерки не могат да бъдат в компетенциите на антикорупционен орган, какъвто е предвиден в проекта на ГЕРБ, а би трябвало да са в правомощията на полицията, прокуратурата и съда. Освен това ПДИ намира, че конфискацията като основно средство за предотвратяване и противодействие на корупцията при установено несъответствие на доходи и имущество няма място в антикорупционния закон. Проблемът идва от неяснотата на понятията корупция и корупционни прояви. Понятието корупция не може да бъде тълкувано произволно широко, което би довело до безконтролна репресия, предупреждават от \"Програма Достъп до информация\".", "date": "2017.08.31", "title": "\"Програма Достъп до информация\" разкритикува антикорупционния проектозакон на ГЕРБ"}
{"url": "http://www.dnevnik.bg/bulgaria/2017/08/31/3034290_ek_bulgariia_e_sred_durjavite_naprednali_nai-mnogo_v/", "text": "България е сред страните, напреднали най-много в интеграцията на ромите, показва оценката на Европейската комисия за ромското сключване от 2011 г. до момента. Повече  деца от ромски произход  участват в образованието и грижите в ранна детска възраст (53 % през 2016 г. в сравнение с 47 % през 2011 г.) — най-големи подобрения са отчетени в Испания, Словакия, България, Унгария и Румъния — и по-малко  напускат училище преждевременно  (68 % през 2016 г. в сравнение с 87 % през 2011 г.), съобщава Брюксел. По втория показател България отново е една от държавите, в които се отчита най-голямо подобрение, заедно с Испания, Словакия и Чехия. Като цяло положението бавно се подобрява: например броят на ромите, участващи в образованието в ранна детска възраст вече се е увеличил, а броят на преждевременно напускащите училище е намалял. От друга страна, оценката показва също, че 80% от ромите в ЕС все още са изложени на риск от бедност. Този процент е по-нисък от този за 2011 г., но подобренията в образованието, заетостта, здравеопазването и жилищното настаняване обаче са неравномерни и скромни. Сегрегацията остава важен проблем, като над 60% от българските ромски деца учат в училища, в които няма други етнически групи. Освен това прекалено малко ученици успяват да стигнат до университет. Липсата на  основно здравно осигуряване  продължава да е сериозен проблем в няколко държави членки. Например половината от  ромското население в България и Румъния  няма достъп до основно здравно осигуряване. Достъпът на ромските домакинства до основни услуги ( питейна вода и електроенергия ) се подобрява, особено в България, Румъния, Словакия и Чешката република, но ромите в Португалия, Чешката република и Испания се сблъскват все по-често с дискриминация, що се отнася до достъпа до жилища, включително социални такива. Нарастващият дял на младите роми, които не участват в никаква форма на образование, трудова заетост или обучение (63 % през 2016 г. в сравнение с 56 % през 2011 г.), е тревожен сигнал, че преходът от образованието към заетостта и други области не е ефективен. Този процент е нараснал в Испания, Словакия, Румъния, Чешката република и Унгария. Вера Йоурова , комисар по въпросите на правосъдието, потребителите и равнопоставеността между половете, заяви: \"С подкрепата на Комисията правителствата от ЕС изготвиха стратегии за интегриране на ромите — това е важно, но е само първата стъпка. Сега държавите членки трябва да изпълнят тези стратегии и да внесат действителни положителни промени в живота на хората. Най-важната сфера, в която това трябва да стане, е образованието. Децата от ромски произход трябва да имат абсолютно същия достъп до училищата като другите деца. Образованието е ключът към по-добро интегриране в обществото. То открива възможности за намиране на работа и за по-добър живот за всеки.\"", "date": "2017.08.31", "title": "ЕК: България е сред държавите, напреднали най-много в интеграцията на ромите"}
{"url": "http://www.dnevnik.bg/sport/2017/08/31/3034330_fors_indiia_vuvejda_zapovedi_ot_boksa_sled_poredicata/", "text": "Отборът от Формула 1  \"Форс Индия\"  затяга дисциплината в редиците си преди състезанието за Голямата награда на Италия. Тимът ще използва заповеди от бокса занапред през сезона, след като няколко пъти пилотите Серхио Перес и Естебан Окон караха опасно и се сблъскаха в редица състезания. Чашата на търпението на оперативния директор Отмар Шафнауер преля след надпреварата на \"Спа\" миналия уикенд. Още в първата обиколка Окон изтласка по-опитния си съотборник в стената, но без да се стигне до сериозни последствия. Перес си върна в края на състезанието, когато \"затвори вратата\" пред французина. Резултатът беше спукана задна гума за мексиканеца и счупено предно крило за Окон. В четвъртък на традиционната пресконференция на ФИА преди старта на  \"Монца\"  Окон и Перес се появиха заедно пред медиите. Те привлякоха изцяло вниманието към себе си, като лидерът в световния шампионат Себастиан Фетел отговори на по-малко въпроси. Окон и Перес увериха, че ще заровят томахавката и вече ще карат основно за интересите на отбора си. \"Напоследък се състезавахме малко рисковано, стигна се до няколко инцидента между нас и е време да си вземем бележка. Тази сутрин имахме разговор - само ние двамата, и изяснихме нещата. Всеки има мнение по въпроса, но е важно да обединим сили и да завършим на четвърто място при конструкторите в края на сезона\", каза Перес. Напрежението между двамата започна в състезанието за Голямата награда на  Азербайджан , когато Окон закачи съотборника си. След това в Канада Перес отказа да пусне французина пред себе си, а в крайна сметка двамата загубиха места спрямо  Себастиан Фетел . \"Не можем да променим миналото, но можем да бъдем по-отговорни занапред. Време е да работим здраво за отбора и да поставим колективните цели над нашите. И двамата преминахме границата на няколко пъти през сезона, но между нас няма лоши чувства. Надявам се да си върнем доверието на нашите шефове и те пак да ни разрешат да се състезаваме помежду си\", каза Окон. След напрежението в последните седмици от \"Форс Индия\" заплашиха, че при нов инцидент пилотите ще получат наказание да не участват в някой от следващите стартове.", "date": "2017.08.31", "title": "\"Форс Индия\" въвежда заповеди от бокса след поредицата удари между пилотите си"}
{"url": "http://www.dnevnik.bg/bulgaria/2017/08/31/3034333_sled_pet_godini_stolichnite_raionen_sud_i_prokuratura/", "text": "Дългогодишната сага с новата сграда за Софийския районен съд и Софийската районна прокуратура е приключила с издаване на чакания акт 16. През септември магистратите най-после ще се преместят на столичния булевард \"Скобелев\" в т.нар. Военно НДК, съобщи \" Правен свят \". \"Предстои тържествено откриване на сградата през месец септември\", посочват от Висшия съдебен съвет по случая. В края на май премиерът Бойко Борисов  беше на последен обход на сградата, в която има 35 съдебни зали, 60 кабинета за съдиите, 119 за прокурорите и подземен паркинг с над 200 места. Обществената поръчка за ремонта на сградата беше спечелена още през декември 2012 г. от строителния Консорциум \"РСРП\" - София. Преместването се проточи заради неуредици с авторските права на сградата, които попречиха за начало на ремонта. В крайна сметка бе постигнато споразумение с архитекта да прехвърли правата си на правосъдното министерство и да се откаже от водените дела срещу 80 хил. лв. Правителството започна поетапно да отпуска милиони за ремонта, първоначално 10,7 млн. лв., като парите постоянно се увеличаваха заради различни проблеми покрай привеждането на сградата в съдебна палата и надвишиха 14 млн. лв. По-късно бяха отпуснати още 2 млн. лева и за мебели. За една от разходките на премиера Борисов из строящата се сграда четете  тук . ", "date": "2017.08.31", "title": "След пет години столичните районен съд и прокуратура ще имат нова сграда"}
{"url": "http://www.dnevnik.bg/sviat/2017/08/31/3034181_triabva_li_erdogan_da_se_strahuva_ot_lidera_na/", "text": "Лидерът на основната опозиционна Народнорепубликанска партия (НРП) в Турция  Кемал Кълъчдароглу  заяви на 27 август, че президентът Реджеп Тайип Ердоган \"се страхува\" от него. В интервю за агенция \"Франс прес\" Кълъчдароглу обеща, че той и неговата партия няма да бъдат спрени от натиска на Ердоган.  Трябва ли Ердоган да се страхува от Кълъчдароглу?  Отговорът е и да, и не.  Да, защото има солидните 25 процента от турските избиратели, които ще гласуват за НРП дори и не непременно да смятат, че това е най-добрата партия, която представлява техните интереси или политически виждания. Значителен дял гласоподаватели дават своя вот за НРП, за да подкрепят светската, модерна и западно ориентирана държава на фона на консервативната и скептично настроена към Запада атмосфера при управлението на Партията на справедливостта и развитието (ПСР) на Ердоган от 2002 година насам.  Досега каквото и да са опитали Ердоган и ПСР, за да привлекат тези гласоподаватели, те не са успели да разбият това 25-процентно ядро. Докато това ядро стои здраво със или без НРП, пълен контрол върху обществото трудно ще бъде наложен. За Ердоган е опасно това, че НРП има солидна подкрепа, която може да нарасне, ако бъде мотивирана с правилната стратегия.  Друга причина защо той може да се страхува от Кълъчдароглу вероятно е това, че лидерът на НРП има потенциал да мотивира хората чрез спонтанни и прости тактики, както беше с \"Похода за справедливост\" от Анкара до Истанбул, който стартира на 15 юни, ден след като депутатът от НРП Енис Бербероглу беше осъден на 25 години затвор. Забранявайки употребата на символи и слогани на НРП по време на похода, Кълъчдароглу успя да привлече хора и с други политически убеждения и да обърне внимание на проблема с правосъдието в Турция, намирайки отклик дори в ПСР. Кълъчдароглу в момента председателства четиридневен конгрес за правосъдие в Чанаккале, опитвайки да наложи същата логика. \"Не очаквайте помощ от никого\" Но, от друга страна, Ердоган може да не се страхува от Кълъчдароглу основно заради сегашното управление вътре в НРП и начина, по който работи.  \"Походът за справедливост\" и \"конгресът за справедливост\" са опити на Кълъчдароглу да разтърси и изведе партията в ново измерение, като разшири електората й от сегашните 25 процента. Няма знак обаче, че тези действия са част от нова голяма стратегия. Подобно на Ердоган Кълъчдароглу също наскоро призова жените и младите хора да играят по-активна роля в политиката. Но докато Ердоган инструктира местните организации да осигурят отговорни позиции на младите и жените, Кълъчдароглу им каза да проправят сами своя път в редиците. \"Не очаквайте помощ от никого\", каза той. Това е огромна разлика. Напътствията на Ердоган имат обвързващ ефект върху организацията на ПСР, така че ние вероятно сега ще видим повече жени и младежи в партийните редици след пролетния конгрес през 2018 г. Думите на Кълъчдароглу също може да окажат въздействие върху организацията на НРП, но той не е давал подобно разпореждане. В действителност ръководителите на различни изпълнителни структури на НРП нямат явно намерение да напуснат креслата си, за да дадат възможност на нови и динамични хора да влязат в партийните редици. Според достоверна информация от НРП дори и в нощта на 14 юни (когато се проведе извънредно заседание заради изпращането в затвора на Бербероглу) много от членовете на изпълнителния съвет на партията са се противопоставили на \"Похода за справедливост\", заявявайки, че партията не е готова за подобно действие психически и физически. Кълъчдароглу е казал, че той ще потегли на път независимо дали те ще се присъединят към него, и се оказа прав. Електоратът на партията, симпатизанти и противници на ПСР извън НРП бяха готови. Гафове и принципи Нещо повече, гафовете в последно време на ръководството разочароват много поддръжници на НРП. Най-скорошният беше изявление на говорителя на партията Бюлент Тезджан. На 25 август Тезджан заяви, че укриващият се от правосъдието Адил Йоксюз, за когото се твърди, че е изиграл водеща роля в осуетения опит за преврат през юли 2016 г., пътувал свободно из страната със самолетни билети на свое име. Йоксюз, както се твърди, е високопоставен представител на мрежата на Фетхуллах Гюлен, живеещия в САЩ ислямски проповедник, обвиняван, че е организирал пуча. Тезджан направи това взривоопасно изявление на пресконференция в опит да представи доказателство на твърдението, че опитът за преврат е бил \"контролиран\" от Ердоган. Оказа се обаче, че Тезджан не е проучил внимателно тази информация и въпросното лице е друг Адил Йоксюз, зарзаватчия от западния окръг Мугла, който пътувал във връзка със семейни дела. Тъй като Кълъчдароглу все още не е обявил кандидатурата си за президентските избори през 2019 г. срещу Ердоган (за разлика от  Мерал Акшенер , бъдещата председателка на нова партия на десницата), голям брой членове на изпълнителните органи на НРП започнаха да лобират да станат евентуален кандидат или поне кандидат за кмет на някой от градовете, в които НРП има най-голямо влияние. Много от тях желаят да заобиколят правилото на Кълъчдароглу, че всички кандидати трябва да отидат и да работят на терена, за да натрупат подкрепа, преди да станат кандидати за депутатски места. Поради това те оказват натиск върху Кълъчдароглу да отложи с една година пролетния конгрес през 2018 г., надявайки се да осигурят своите позиции, без да е необходимо да полагат работа на терена.  НРП освен това има проблем с признаването на промяната на системата на управление, одобрена с малка преднина на референдума на 16 април за преминаване към изпълнителна президентска система. В резултат от тази промяна няма да има пост премиер след 2019 г. и президентът ще оглавява кабинета. Кълъчдароглу все още казва, че вярва в непартиен президентски модел, но конституцията вече се промени и за да извърши промяна, той трябва да намери начин да доминира в парламента.  В крайна сметка с такива административни кадри и такъв манталитет в НРП Кълъчдароглу е изправен пред трудна битка в извеждането на своята партия от 25-процентния капан. Ердоган няма причина да се страхува от Кълъчдароглу, докато ръководството на НРП се противопоставя на каквито и да било промени и продължава без стратегия. /БТА", "date": "2017.08.31", "title": "Трябва ли Ердоган да се страхува от лидера на опозицията"}
{"url": "http://www.dnevnik.bg/sport/2017/08/31/3033670_neviana_vladinova_specheli_bronz_ot_svetovnoto_po/", "text": "Невяна Владинова спечели бронзов медал от световното по художествена гимнастика. Българката стана трета на топка в Пезаро. Владинова изигра много силно съчетанието си и беше оценена със 17.950. Пред нея завършиха две рускини - световна шампионка стана Арина Аверина с 18.950, а среброто отиде при Дина Аверина, получила 18.700. Преди това във финала на обръч българската гимнастичка се класира пета. На първите две места в надпреварата завършиха отново двете рускини, но на върха стъпи Дина Аверина. \"Този бронз е с цената на злато за нас, а Неви се показа за кой ли път като истински боец и състезател от световна класа. На обръч Невяна се класира на 5-то място, нашият щаб подаде контестация, която не беше уважена и така оценката от 17.550 остана непроменена\", написаха от българската федерация във \"Фейсбук\". Другата българка Катрин Тасева остана първа резерва във финала на топка. В четвъртък предстоят квалификациите на бухалки и на лента. Тасева е в група А и ще се състезава сутринта, а Владинова е в група Е и ще излезе следобед. Финалите са в 22.00 часа. Владинова е четвърта в моментното класиране в индивидуалния многобой, а Тасева е девета.", "date": "2017.08.31", "title": "Невяна Владинова спечели бронз от световното по художествена гимнастика"}
{"url": "http://www.dnevnik.bg/sport/2017/08/31/3033683_domakinut_polsha_i_shampionut_franciia_iznenadvashto/", "text": "Домакинът Полша и действащият шампион Франция изненадващо приключиха участието си на европейското първенство по волейбол. Те сензационно бяха отстранени още в осминафиналните плейофи, съответно от Словения и Чехия. Поляците, които преди три години пред родна публика станаха световни шампиони, загубиха с 0:3 (21:25, 21:25, 19:25) от Словения. \"Петлите\" се препънаха след 1:3 (21:25, 25:21, 21:25, 20:25) от Чехия. По-рано  България победи с 3:1 Финландия  и стигна четвъртфиналите. в четвъртък воденият от Пламен Константинов състав ще играе със Сърбия. Пред 8681 зрители поляците играха далеч от познатото си ниво. Словенците бяха агресивни и заслужено стигнаха до успеха. Ален Пайенк и Ален Шкет станаха най-резултатни за финалиста от миналото европейско с по 13 точки. В състава на домакините нито един състезател не успя да завърши с двуцифрен актив. В Катовице Чехия се представи впечатляващо. След равенството 1:1 чешките волейболисти бяха почти безгрешни. Те сбъркаха общо пет пъти в третата и четвъртата части, а французите допуснаха 18 грешки. Михал Фингер допринесе с 19 точки за победителите.  Русия - Словения  Германия - Чехия  България - Сърбия  Белгия - Италия", "date": "2017.08.31", "title": "Домакинът Полша и шампионът Франция изненадващо бяха изхвърлени от Евроволей"}
{"url": "http://www.dnevnik.bg/politika/2017/08/31/3033570_bsp_shte_se_sreshtne_i_s_cacarov_za_antikorupcionniia/", "text": "БСП ще проведе днес среща и с главния прокурор Сотир Цацаров като част от серията разговори с представители на съдебната система, които левицата организира заради готвения от тях антикорупционен закон. Той трябва окончателно да бъде обсъден на пленума на партията в събота и след това внесен в Народното събрание. Вчера депутатите от БСП се срещнаха с представители на Върховния административен съд (ВАС), след което лидерът на партията Корнелия Нинова и шефа на съда Георги Колев говориха пред медии. Колев обясни, че има няколко забележки към проекта и се надява левицата да се съобрази с тях. Нинова пък благодари на представилите на съда за задълбочения анализ на проекта им. Повече четете  тук . Миналата седмица след среща на БСП с най-голямата магистратска организация - Съюзът на съдиите предупреди депутатите, че без независимост на Висшия съдебен съвет от политическо вмешателство борбата с корупцията няма да е успешна. От организацията имаха три основни критики към проекта. За тях четете  тук . Утре предстои среща на левицата с президента Румен Радев. В проекта на БСП се предлага с борбата по високите етажи на властта да се заеме ресорната дирекция в ДАНС, която да бъде извадена от агенцията, да има разследващи функции, директорът да се назначава от президента, а членовете да се избират от парламента с 2/3 мнозинство. Иначе и  Министерството на правосъдието  изготви свой проект за антикорупционен закон, който ще бъде публично обсъден в петък. ", "date": "2017.08.31", "title": "БСП ще се срещне и с Цацаров за антикорупционния си проект"}
{"url": "http://www.dnevnik.bg/politika/2017/08/31/3032844_noviiat_politicheski_sezon_zaiavki_za_borba_s/", "text": "Приемането на антикорупционен закон и изборът на членове на Висшия съдебен съвет (ВСС) са сред приоритетите в работата на Народното събрание през новия политически сезон, който започва на 1 септември. Депутатите ще трябва да изберат и управител на Националния осигурителен институт (НОИ), както и да приемат бюджета за 2018 година. Предстои и второ четене на \"тежки\" закони като този за развитието на академичния състав. Предстоящото българско председателство на Съвета на Европейския съюз (ЕС), което започва от 1 януари, също е определено като приоритет на парламента от председателя му Димитър Главчев. Квалифицирано мнозинство ще избира членове на ВСС На 7 септември правната комисия в парламента ще изслуша 18-те кандидати за членове на новия Висш съдебен съвет. Депутатите трябва да изберат 11 от тях. За първи път това ще се случи с квалифицирано мнозинство - т.е. повече от 2/3 от гласовете. Това означава, че за да бъде избран един кандидат, са нужни гласовете на ГЕРБ и БСП или ГЕРБ и ДПС. Петгодишният мандат на съдебния съвет изтича на 3 октомври. По закон съставът трябва да бъде попълнен месец преди края на мандата, но това досега не се е спазвало. Преди началото на лятната ваканция, председателят на правната комисия в парламента Данаил Кирилов предположи, че изборът ще се случи седмица след изслушването в комисия. Останалата част от новия състав на съвета - 11-те избрани от магистратите вече са известни. Управляващи и опозиция с различни виждания за борба с корупцията  Тази есен парламентът трябва да започне обсъждането и приемането на антикорупционен закон, с който ще се създаде нов орган за борба с корупцията. ГЕРБ и БСП са сходни във вижданията си, че той трябва да има широк набор от средства за следене на гражданите. Различията между законопроектите на двете партии са свързани с това кой ще определя неговото ръководство и какви функции ще има органът. ГЕРБ, чийто законопроект се очаква да бъде приет, предлага в антикорупционна комисия да влизат Комисия за отнемане на незаконно придобито имущество, Комисията за предотвратяване и установяване на конфликт на интереси и Центъра за превенция и противодействие на корупцията и организираната престъпност към Министерския съвет (БОРКОР), както и съответното звено от Сметната палата. Предложението е нейният председател да бъде избиран от парламента. Проектът на ГЕРБ ще бъде обсъден публично на 1 септември. Алтернативата на БСП е президентът Румен Радев да определя ръководството на агенция \"Антикорупция\", която да представлява отделената от ДАНС ресорна дирекция. Социалистите искат агенцията да има разследващи функции. Финал на сагата с нов изтребител На 7 септември ще заседава парламентарната временна комисия за проучване изпълнението на процедурата по избор на нов тип боен самолет. Комисията трябва да приключи работата си до края на септември, за да не пречи на процедурата по купуване на нов изтребител, \"което би било зле за националната сигурност\", според председателя й Емил Христов. Комисията беше създадена от ГЕРБ, за да се види дали при процедурата по избор на \"Грипен\" за фаворит, която бе завършена от служебното правителство е имало нередности. Скритата цел на комисията е да установи дали президентът Румен Радев, като бивш шеф на ВВС, реално е направил изборът сам. Процедурата за избор на доставчик на нов за армията ни изтребител ще премине през промяна на инвестиционния проект от парламента, въпреки, че проектът има одобрението на парламента от миналата година.", "date": "2017.08.31", "title": "Новият политически сезон: заявки за борба с корупцията и избор на съдебен съвет"}
{"url": "http://www.dnevnik.bg/sviat/2017/08/31/3033388_miren_protest_zaradi_spora_za_imeto_posreshta_gruckiia/", "text": "Гръцкият външен министър Никос Коциас е на посещение в Скопие до края на деня, предадоха македонските медии и гръцкото външно министерство, цитирано от БТА. Визитата е реципрочна, след като колегата му Никола Димитров посети Атина малко след встъпването си в длъжност като част от подновения опит да се разреши спорът за името между Македония и Гърция.  Македонските медии съобщават, че Коциас ще бъде посрещнат с протест пред министерството на външните работи, организиран от неправителствените организации Световен македонски конгрес и Македонски манифест във връзка с настояването на Гърция Македония да смени името си. Демонстрацията им ще започне към 11 ч. българско време. Вчера двете организации изпратиха отворено писмо до правителството и до парламентарната опозиция, в което изтъкнаха, че в спора за името трябва да има \"червена линия\". \"Били сме, сме и ще бъдем македонци и Македония. Името на държавата е идентичността на нацията!\", заявяват двете организации и настояват за безусловно прекратяване на преговорите за името. \"При всички разлики между нас, македонците, само Македония е общият ни знаменател! За жалост Европейският съюз и НАТО три десетилетия от независимостта ни изнудват и дискриминират. Първо трябва да имаме самоуважение., за да ни уважават другите.\" Организация Световен македонски конгрес е създадена през 1990 г. в Скопие и се самоопределя като \"неформален световен парламент на всички македонци\", а Македонски манифест обединява група македонски интелектуалци. В македонската столица той ще разговаря с външния министър Никола Димитров, с президента Георге Иванов, с премиера Зоран Заев, с вицепремиера по европейските въпроси Буяр Османи, както и с представители на парламентарни партии.  \"Важно е да установи комуникация, да видим какво е най-важно за Гърция и да обясним какво е най-важно за Македония\", заяви пред журналисти Никола Димитров в очакване на посещението. Той изтъкна, че Гърция е \"по-стара демокрация\" от Македония, членка е на ЕС и НАТО и има много важна геостратегическа позиция в региона, така че може да даде тласък на европейската интеграция на страните от региона. Същевременно е важно Атина \"да признае новия момент в Македония\" и да поддържа тласъка, който властите се опитват да дадат, каза външният министър в Скопие Никола Димитров, цитиран от електронното издание МКД. Той признава, че до момента направените стъпки от двете държави през последните 3 месеца не са свързани със спора за името, но че те са знак за \"новия дух и новата външна политика на Македония\". \"Македония има право да влезе в НАТО с временната референция, която ползва в ООН,\" каза още Димитров, цитиран от Телевизия 24, имайки предвид името \"Бивша югославска република Македония\". Непризнаването на името \"Република Македония\" от Гърция блокира страната като потенциален член на Алианса.", "date": "2017.08.31", "title": "Мирен протест заради спора за името посреща гръцкия външен министър в Скопие"}
{"url": "http://www.dnevnik.bg/sport/2017/08/31/3033632_voleibolistite_izlizat_sreshtu_surbiia_v_tursene_na/", "text": "Националният отбор по волейбол се изправя срещу Сърбия в среща от четвъртфиналите на европейското първенство. Българският състав стигна до срещата след  победата си с 3:1 срещу Финландия . Мачът е тази вечер в 21.30 часа. Първоначално двубоят беше предвиден за 17.30 ч., но впоследствие в сайта на европейската конфедерация се появи промяна. Вероятно тя е продиктувана от изненадващите резултати в късните двубои в сряда. Домакинът Полша и действащият шампион Франция  бяха изхвърлени от турнира от Словения и Чехия . Сензационните резултати дават надежди на българския отбор за пробив в турнира. При успех тази вечер воденият от Пламен Константинов отбор ще играе в полуфинала с победителя от мача между Германия и Чехия. Сърбия се представя силно до момента, като след три победи спечели група А и се класира директно за четвъртфиналите. Още на старта воденият от Никола Гърбич състав се наложи с 3:0 срещу Полша в исторически мач,  игран пред 65 000 зрители на националния стадион във Варшава . България победи Сърбия в последния мач помежду им. По-рано през сезона  капитанът Виктор Йосифов и съотборниците му спечелиха с 3:2 в Световната лига . В същия турнир миналата година сърбите стигнаха до 3:1 и 3:0.  Русия - Словения  Германия - Чехия  България - Сърбия  Белгия - Италия", "date": "2017.08.31", "title": "Волейболистите излизат срещу Сърбия в търсене на пробив на европейското"}
{"url": "http://www.dnevnik.bg/analizi/2017/08/31/3033263_zashto_vlastta_podgoni_zelenite/", "text": "В разгара на Миндя рок фест, който съвпадна с  пожара в Кресна , се опитах да се хвана на бас, че властта до ден-два ще изкара виновни зелените. Никой не се хвана на този бас, защото на всички им беше ясно, че точно така ще стане.  И то взе, че стана. Държащата властта групировка обвини зелените по две направления: първо, техен човек запалил гората; второ – не били хукнали да гасят.  Държавната машина вие срещу зелените от месеци. Зелените са обявени за най-зли врагове на народа, по-лоши от соросоидите дори. Отсега се хващам на бас, че предстоят арести на зелени по списък. Преди да са ме прибрали и мен, като един от основателите на ПП \"Зелените\", да си кажа. Че после – не е ясно... Защо групировката, управляваща страната (и нейните ресурси) в свой собствен интерес, изведнъж обяви зелените за враг номер 1? Според групировката, зелените са: - подлъгали хората в  Трън   да не допускат златодобив; а после направили същото с хората в Ъглен да гласуват против близката кариера; - виновни за това, че Европейската комисия осъди България за фрапантни нарушения във връзка със застрояването на защитени територии около  Калиакра ; - виновни, че предстои Европейската комисия да осъди България за още поне едно подобно фрапантно нарушение, този път – в Рила; - виновни, че групировката предстои да връща едни доста големи пари поради задаващия се провал на магистрала Струма; - основни замърсители на плаж Корал и други незастроени (все още) плажове; - запалили Кресна и не са ходили да гасят. Всичкото това идва отгоре на обичайния вой за това, че зелените пречат на стопанското развитие на Банско и пр. В последните дни на тази пропаганда се поддават дори инак разумни хора, включили се във всеобщия държавен крясък: \"Дръжте зелените, те са виновни за всички!\", поразително приличащ на едновремешното германско: \"Дръжте евреите, те са виновни за всичко!\". Не зелените запалиха Кресна – а именно те ходиха да гасят, предвождани от Андрей Ковачев (не се включих, защото имах на главата си рок фестивал на другия край на България; инак дотук съм участвал в гасенето на два горски пожара). А милицията ги е спирала и тормозела, за да ги обвини по-късно. Властта мина всякакви граници и онова, което прави всяка будна секунда е – да лъже. Нагло, предизвикателно, подло и отровно. Зад всяка дума на властта трябва да надзъртаме и да проверяваме – това пак лъжа ли е (понеже не са заровени нечии интереси) или все пак е истина? Не зелените, а мутрите застроиха защитените зони в Калиакра. Не зелените, а правителството, поставило се в услуга на мутрите, категорично отказва да строи одобрените от Брюксел варианти на магистрала Струма; и ни залъгва с някакви други пет-шест проекта, за които никой в Брюксел не е чувал, камо ли да е заделил пари.  И не зелените ще осъдят България за това, че протежирани от правителството местни тарторчета се настаниха в защитената територия \"Рила-буфер\".  Тази причина е вкоренена в основното противоречие, което разтърсва всички управляващи от десетина години насам. А то е следното.  Управляващата групировка е по природа такава, че иска да изгради олигархия по руски образец – т.е. група богати мъже да управлява завинаги в свой интерес. Средата, обаче, в която се развива това действие, е европейска – т.е. правилата, приети от България са такива, че властта да управлява в интерес на гражданите, а не на мутри. Тези две реалности – природата на власт-имащите от една страна и средата, в която са поставени, от друга – са в непрестанен, всекидневен сблъсък. Те не могат да съществуват едновременно, по дефиниция. Или обслужване на мутрите, или – управление по европейските правила. Докато в парламента и в управлението имаше проевропейски субекти, те криво-ляво успяваха да отстояват правилата срещу набезите на групировката. Ще рече: от време на време властта работеше и за гражданите, не само за мутрите. Днес в парламента няма такива субекти. Всички са в групировката. Отпадналите от парламента ДСБ и \"Да, България\" не произвеждат никакви действия, с помощта на които да удържат правилата срещу хищническите апетити.  И тъкмо групировката си каза: \"Юруш!\" – и се оказа, че не всички, които отстояват правилата против апетитите, са в кома. Отново, както често се случва, се оказа, че на бойното поле са останали зелените. И непрекъснато тикат правилата под носа на разюздалата се групировка.  И тук вече нещата се вързват. След като зелените са единствените, които продължават да отстояват правилата срещу алчността – те са обявени за главен враг на властта. Някъде изчезнаха предишните врагове – соросоиди, грантаджии, еврогейове и либерасти. Всъщност, не са изчезнали съвсем. Срещу всички министри от последните години, които са горе-долу настроени да играят по европейските правила, има повдигнати от прокуратурата обвинения.  И ето я картинката. На полуумрелите \"соросоиди\" нож вади Цацаров. На нагло-живите зелени се нахвърля цялата власт, подкрепена от партизанските действия по места на нейните мутри.  Т.е. властта да бъде ползвана единствено за удовлетворяване на алчността на властта и на нейните приятелски мутри. Докато съществуват зелените, отбраняващи европейските правила на управление, това не може да се случи. За да стане алчността единствената основа на управлението, на бойното поле не трябва да има никой, който да припомня и защитава правилата. Само че премахването на зелените няма да реши този проблем на властта. Защото правилата не са на зелените, а на ЕС. За да престанат тези правила да действат, групировката трябва да извади България от състава на ЕС. А за да постигне трайно целта си – управление, подчинено единствено на алчността – най-добре за групировката ще е да вкара България в някакъв съюз с държави, където управлението на алчността е вече утвърдени, като Русия, Беларус, Узбекистан и подобни. В момента управляващата групировка не е докрай наясно, че ако продължава така, ще трябва да напуска ЕС. Все си мислят, че след като обезвредиха \"соросоидите\" и сега унищожат зелените, ще могат да крадат, та макар в рамките на ЕС.  Няма как да стане. А ако европейските правила – то всичко живо, днес имащо властта, ще трябва да се окаже в затвора. И така нашите умници се самонатикаха в ъгъл, от който няма излизане. От една страна, не им стиска да изкарат България от ЕС, за да си крадат. От друга – докато България е член на ЕС, винаги съществува опасността европейският ред да надделее над местните бандити; и днешните министри, прокурори и кметове да гледат изгрева през прозорчета на квадратчета. Присъдата по повод Калиакра накара някои от властващите внезапно да разберат тази си дилема. И се поуплашиха. И решиха да превърнат страха си в агресия. Срещу зелените. Нищо ново под слънцето. Така беше през 2007 година, когато започнаха протестите за спасяване на Странджа от лапите на мутрите. Така беше при \"Бойко-1\", когато властта организира първите контрапротести срещу опитите на зелените да спасят Пирин от резачките, багерите и фадромите. Така беше през 2012-та, когато протести спряха онзи закон за горите, който даваше българската гора на разположение на мутрите.  Така, между другото, беше и през есента на 1989 година, когато зелените (тогава – \"Екогласност\") бяха обявени за врагове на народа. После някак си се оказа така, че падна режимът на бай Тошо... ", "date": "2017.08.31", "title": "Защо властта подгони зелените"}
{"url": "http://www.dnevnik.bg/sviat/2017/08/31/3033540_siriiski_uchilishta_prevrushtat_dvorovete_si_v/", "text": "Училищни дворове в Сирия се превръщат в зеленчукови градини, за да могат децата, страдащи от недохранване заради продължаващата от шест години война, да се учат да отглеждат и после да ядат патладжани, марули, чушки, зеле и краставици. Традиционната сирийска кухня е типична за региона и е богата на зеленчуци. Основните ѝ съставки включват хумус, агнешка кайма, сготвена с кедрови ядки и подправки, хубави и разнообразни салати, яхнии със зелен боб, бамя или тиквички и домати, зелеви сарми и сърцевина от артишок. Шестгодишната война обаче промени това. Мнозина сега преживяват главно с хляб или хранителна помощ. По данни на ООН безработицата в момента е над 50%, а почти 70% от населението на страната, която някога беше сравнително богата, живее в крайна бедност. \"Продължаващата криза в Сирия оказва опустошително въздействие върху здравето и храненето на цяло поколение деца\", каза и.д. представител на Организацията на ООН за прехрана и земеделие (ФАО) за Сирия Адам Яо във вторник преди началото на новата учебна година. ФАО помага на около 17 начални училища в области, контролирани както от правителството, така и от опозицията, да засаждат овощни и зеленчукови парцели с площ 500 квадратни метра в съсипани от войната райони, включително Алепо, Хама, Хомс, Идлиб и околностите на Дамаск. Малките деца често са най-уязвими на  недохранване  при криза, което може да има сериозни и дълготрайни последици за техния растеж и бъдещо развитие. \"Доброто хранене е първата защита на детето срещу широко разпространени заболявания и е важно, за да може детето да води активен и здравословен живот\", добави Яо. Досега началните училища, започнали засаждането през май, са произвели 12 тона плодове и зеленчуци. Очаква се скоро още 35 училища в Алепо и селските райони около Дамаск да започнат да преобразяват своите дворове. От началото на войната цената на храната се увеличава, селскостопанското производство рязко намалява, а страната сега разчита на внос на храна, за да запълни недостига. Превозването на храна в страната също става трудно и скъпо. Около 13.5 милиона души в Сирия имат нужда от хуманитарна помощ. От тях 7 милиона не са в състояние да задоволят основните си нужди от храна. Близо 5 милиона души получават международна хранителна помощ, но не всеки нуждаещ се може да бъде достигнат, а Световната програма по прехраната казва, че ѝ се налага да намали количеството на калориите в своята семейна хранителна кошница заради недостиг на финансиране. \"Дарителите са щедри, но не знаем колко дълго могат да продължат да бъдат щедри и да разчитат на парите на данъкоплатците\", заяви Яо от ФАО пред Фондация \"Томсън Ройтерс\". Уязвими семейства получават помощ от ФАО, за да отглеждат храна у дома, така че да не са толкова зависими от хранителната помощ. \"Хранителната помощ е много важна, но би трябвало да съчетаваме и двете неща, така че хората сами да си отглеждат храна и постепенно да оставят хранителната помощ\", каза той. В страна, където повече от половината население е принудено да избяга от домовете си, а мнозина се местят по няколко пъти, инвестирането в земеделие помага на хората да се установят някъде, докато там е безопасно, добави Яо. \"Земеделието се превръща в надежда за (мнозина), защото могат сами да си отглеждат храната и да преживяват, дори в обсадените райони.\" /БТА", "date": "2017.08.31", "title": "Сирийски училища превръщат дворовете си в овощни градини, за да изхранят децата"}
{"url": "http://www.dnevnik.bg/zelen/2017/08/31/3033290_kude_i_kak_praznuvat_leshoiadite/", "text": "Лешоядите предоставят незаменима услуга за останалия жив свят – те са санитарите на природата, спират разпространението на заразни болести по животните и хората. Заради своята важна екологична роля и други ползи от опазването на вида, еколозите са им посветили специален празник.  Международния ден на лешоядите тази година ще се проведе на 3 септември (тази неделя) в природозащитния център \"Източни Родопи\" край Маджарово. Целта на организаторите е да информират и ангажират повече хората за нуждата и ползите от опазването на този вид птици.  В миналото в България са гнездили четири вида лешояда – брадат, черен, белоглав и египетски. Днес могат да се видят само белоглавият и египетският лешояд, а експерти от Българско дружество за защита на животните и \"По-диви Родопи\" активно работят за връщането на още един вид – черния лешояд.  Тази година за децата и любителите на дивата природа и лешоядите организаторите предлагат работилница за изработка на хвърчила със силует на черни и белоглави лешояди. После хартиените птици ще полетят над красивия бряг на река Арда. Работилницата ще е безплатна, а за изработката и дизайна на хвърчилата ще помагат момичетата от  ателие \"Трион\" . Паралелно ще се провежда още една работилница, в която участниците ще дадат нов \"лешоядски\" живот на старите тениски, ще правят щампа, която всеки да може да използва, за да направи принт на лешояд или елен на стара тениска. Всеки, който иска да се включи работилница е хубаво да си носи по избор стара тениска. Началният час за двете работилници е 15 ч., а от 17ч. ще се проведе втора серия. През цялото време в центъра ще са на разположение и табла с белоглав и черен лешояд и всеки ще може да влезе в тялото или под крилата на любимия си лешояд. Повече информация може да намерите във  фейсбук събитието.", "date": "2017.08.31", "title": "Къде и как празнуват лешоядите"}
{"url": "http://www.dnevnik.bg/skorost/2017/08/31/3033665_predvestnikut_na_purvoto_seriino_mini_na_tok/", "text": "МИНИ ще използва тазгодишното международно автомобилно изложение във Франкфурт, което започва на 12 септември, за да представи бъдещето на индивидуалната градска мобилност. Посетителите на автосалона ще видят концептуален автомобил на ток. Очакванията са МИНИ да представи своя напълно електрическия сериен модел през 2019 година. Концептуалната кола има всички типични за марката черти – култов дизайн, пътно поведение като на картинг и пригодност за всекидневието, при това с нулеви емисии. Още през 2008 година  МИНИ пусна прототип на електромобил , който беше и първата кола на ток за БМВ груп. При практическите изпитания бяха тествани над 600 екземпляра МИНИ E по целия свят. През пролетта на тази година пък дебютира първият зареждащ се от контакта хибрид на британската премиум марка –  \"Купър S E Кънтримен ALL4\" . В бъдеще всички електрифицирани продукти на марката МИНИ ще бъдат групирани заедно под наименованието \"МИНИ Електрик\".", "date": "2017.08.31", "title": "Предвестникът на първото серийно МИНИ на ток"}
{"url": "http://www.dnevnik.bg/sport/2017/08/31/3033666_futbolnite_nacionali_shte_tursiat_purva_pobeda_sreshtu/", "text": "С надежда за победа и край на черната серия срещу Швеция излизат българските футболни национали тази вечер в световна квалификация. Успех на \"Васил Левски\" ще съхрани шансовете за класиране за турнира в Русия следващото лято. България има серия лоши спомени срещу скандинавците, последният от които е от загубата с 0:3 в гостуването в Солна миналия октомври. Двубоят е тази вечер от 21.45 ч. на Националния стадион \"Васил Левски\". Ситуацията в групата След шест изиграни мача Швеция дели първото място в група А заедно с Франция, като двата тима имат по 13 точки. България се намира на четвъртата позиция с девет, с една по-малко от Холандия. Съставът на Петър Хубчев се нуждае от задължителен успех, след като в следващите си два мача се изправя срещу Холандия като гост и Франция у дома. След загубата от Беларус като гост българите намалиха шансовете си за класиране на световното, но победа срещу Швеция може да промени ситуацията. \"Не искам да си правим сметки, а да гледаме всеки мач поотделно. Загубата от Беларус не променя с нищо плановете ни. Дори когато дойдох начело на отбора, класирането не беше поставено като задължителна цел\", каза Хубчев в навечерието на мача. В този квалификационен цикъл България се представя добре у дома, като спечели и трите си мача (Люксембург 4:3, Беларус 1:0 и Холандия 2:0). Швеция вече загуби като гост, отстъпвайки с 1:2 на Франция миналия ноември. Срещу традицията Швеция е най-неудобният съперник на България в исторически план. Отрицателната серия се простира вече в десет официални мача. Последният успех на България е от преди 50 години. На 12 ноември 1967 г. националите побеждават в европейска квалификация с 3:0 с голове на Никола Котков, Васил Митков и Георги Аспарухов в София. Пет месеца по-рано България печели и на \"Росунда\" с 2:0 след точни попадения на Петър Жеков и Динко Дерменджиев. От 15 мача българският отбор има само тези две победи и две равенства – от 1974 и 1993 г. От 24 години насам националите са в серия от седем поредни загуби без нито един отбелязан гол. А головата разлика в тези срещи е 0:20. Треньорите Петър Хубчев показа обичайния си умерен изказ и не пожела да прави прогнози или гръмки изказвания. \"Това, което искахме да свършим, го направихме. Имахме няколко дни да се подготвим и от наша страна мисля, че сме готови. Най-важно е да бъдем по-добър колектив на терена, да има по-голямо себераздаване и да сме по-агресивни. Не изпадам в детайли, тях ще ги кажа на играчите\", каза Хубчев. Специалистът може да разчита на всички повикани, като проблемите на Ивелин Попов от началото на седмицата отшумяха и той е готов за срещата. Швеция също няма сериозни проблеми, като единственият контузен е полузащитникът Александър Франсон. По-сериозният въпрос беше с треньора Яне Андерсон, който не води последните две тренировки заради стомашен вирус. \"Всяка серия има начало или край. Едва ли обаче футболистите излизат на терена обременени от това. Важното е ние да играем, както можем. Това, че имаме добра серия, няма да се отрази на мотивацията и желанието ни\", каза в негово отсъствие помощникът му Петер Ветергрен.", "date": "2017.08.31", "title": "Футболните национали ще търсят първа победа срещу Швеция от половин век"}
{"url": "http://www.dnevnik.bg/sport/2017/08/31/3033637_grigor_dimitrov_sreshta_nepoznat_rusnak_vuv_vtoriia/", "text": "Руският тенисист Андрей Рубльов е следващият съперник на Григор Димитров. Двамата ще се срещнат във втория кръг на US Open. Двубоят е втори на втория по големина корт в Ню Йорк - \"Луис Армстронг\" и се очаква да започне около 20.00 часа българско време. Преди това трябва да се изиграе един мач от женската програма - между шампионката от \"Ролан Гарос\" Йелена Остапенко и Сорана Кърстя от Румъния. Рубльов, който е 53-и в световната ранглиста, започна в Откритото първенство на САЩ с трисетова победа. Той се справи с 6:1, 6:4, 6:4 срещу представителя на Великобритания Аляж Бедене. Преди това сходен успех записа и Димитров. Деветият в света нямаше затруднения и  след малко по-малко от два часа преодоля чешкия квалификант Вацлав Шафранек . До момента българинът никога не се е срещал с Рубльов. При победа го очаква мач с някой между Дамир Джумхур и Седрик-Марсел Щебе. Димитров се надява да се възползва от силната си форма и да подобри най-доброто си класиране на US Open. Хасковлията два пъти стигна до четвъртия кръг - през 2014 и 2016 г.", "date": "2017.08.31", "title": "Григор Димитров среща непознат руснак във втория кръг на US Open"}
{"url": "http://www.dnevnik.bg/sviat/2017/08/31/3033394_kak_sauditska_arabiia_izpolzva_hadja_za_da_zasili/", "text": "Над 1.7 милиона мюсюлмани от цял сват пристигнаха тази седмица в Саудитска Арабия за началото на годишния хадж. Щом стигнат в Мека - най-свещеното място за религиозно поклонение - им се напомня, че управляващата династия Ал Сауд е единствен негов пазител. Големи портрети на краля и на основателя на Саудитска Арабия са окачени във фоайетата на хотелите в града. Масивна часовникова кула, носеща името на предшественика на крал Салман, свети във флуоресцентно зелено към богомолците долу. Просторно ново крило на Голямата джамия в Мека е кръстено на бивш саудитски крал, а един от входовете на джамията е наречен на друг. Това е само един от многото начини, по които Саудитска Арабия използва статута си на организатор на хаджа, за да засили позициите си в мюсюлманския свят - и да ядоса неприятели като Иран, Сирия и Катар. Заклетият й противник, шиитски Иран, на свой ред опитва да използва хаджа, за да подлее вода на кралството.  Хаджът отдавна е част от политиката в Саудитска Арабия. В продължение на близо 100 години династията Ал Сауд решава кой ще влезе и ще излезе от Мека, определя квоти за богомолци от различни страни, улеснява визовите процедури чрез саудитските посолства в чужбина и осигурява настаняването на стотици хиляди хора във и около Мека. На кралството се приписват заслугите за справяне с масовите тълпи, които отиват в Мека всяка година, и то понася обвинения, когато нещата се объркат. Всички физически здрави мюсюлмани имат за задължение да отидат на хадж поне веднъж в живота си.  Всички саудитски крале и преди тях османските владетели на региона Хиджаз са получавали почетната титла Пазител на двете свещени джамии в Мека и Медина. \"Който контролира Мека и Медина, има огромна мека сила\", каза Али Шихаби, изпълнителен директор на \"Арейбия фаундейшън\", просаудитски център във Вашингтон. \"Още от самото начало Саудитска Арабия внимава много да не ограничава достъпа на никой мюсюлманин, така че (саудитците) никога не са обвинявани, че използват хаджа за политически цели\". Сирийското правителство обаче казва, че саудитските власти продължават да налагат ограничения за сирийски граждани, желаещи да вземат участие в хаджа. Рияд няма дипломатически отношения с режима на Башар Асад и от 2012 г. изисква всички сирийци, желаещи да отидат на поклонение, да вземат визи в трети страни чрез \"Сирийския висш комитет по хаджа\", който е контролиран от опозиционната Сирийска национална коалиция.  Хаджът бе вплетен още по-здраво в политиката след разрива между Саудитска Арабия и Катар, когато кралството и три други арабски държави скъсаха тази година всякакви дипломатически отношения и транспортни връзки с малката държава в Залива. Саудитска Арабия изненадващо обяви този месец, че  ще отвори границите си за катарски богомолци  и че крал Салман ще осигури превоз по въздух и настаняване на катарците по време на хаджа. Саудитците обаче обявиха тези жестове на добра воля едностранно и то след среща с шейх Абдула Ал Тани, член на катарското кралско семейство, който не живее в Катар и чийто династичен клон бе свален от власт с преврат преди повече от четири десетилетия. \"Лансирането на високопоставен член на катарското кралско семейство бе истински политически удар\", каза Шихаби. Други стигат по-далеч и казват, че саудитците правят реклама на шейх Абдула и с това опитват да делегитимират сегашния емир на Катар. Герд Нонеман, преподавател по международни отношения и експерт по Персийския залив в университета Джорджтаун в Катар, казва, че саудитският ход е бил \"очевиден пропаганден трик\".v\"Предвид факта, че участието на катарци неминуемо бе засегнато от бойкота, хаджът бе фактически политизиран, това няма как да се избегне\", каза той. Катарското правителство публично приветства този ход, но също така призова Саудитска Арабия \"да не използва (хаджа) като инструмент за политическа манипулация\". Комитетът за правата на човека на Катар преди това внесе жалба при специалния докладчик на ООН за свободата на вярата и религията заради ограниченията, наложени върху катарски граждани, желаещи да участват в тазгодишния хадж. Саудитският външен министър Адел ал Джубейр каза, че катарската жалба е равносилна на \"обявяване на война\" срещу саудитското управление на светите места. Кралството обвини Катар, че прави опит да политизира хаджа.  Макар че хаджът е основен стълб на исляма, покровителството над светите места е стълб на легитимността и властта на династията Ал Сауд. Иран постоянно опитва да постави това под въпрос. Преди две години при блъсканица между поклонници загинаха най-малко 2426 души по данни на Асошиейтед прес. Иран, който загуби 464 свои богомолци в блъсканицата, незабавно използва трагедията, за да призове управлението на хаджа да бъде поето от независим орган. Тези призиви бяха бурно отхвърлени от Саудитска Арабия, която обвини Иран в политизиране на хаджа. Миналата година поклонението премина под сянката на враждата между двете страни. Саудитска Арабия и Иран скъсаха  дипломатическите си отношения  през 2016 г. и в резултат на това  нито един иранец  не отиде на поклонението. Не за пръв път двете страни се карат заради хаджа. През 1987 г. саудитската полиция откри огън по ирански богомолци, протестиращи по време на хаджа, и уби над 400 души. Следващите две години Иран не изпрати свои граждани на хаджа. Преди тазгодишното поклонение иранският върховен лидер аятолах Али Хаменей призова поклонниците да протестират отново и каза че поклонението предоставя на \"мюсюлманите страхотна възможност да изразят убежденията си\". \"Къде има по-добро място от Мека и Медина за това мюсюлманите да отидат и да изразят тревогите си за Ал Акса и Палестина?\", каза Хаменей, имайки предвид едно от най-свещените места за исляма, което се намира в Ерусалим и е обект на много спорове. Високопоставени саудитски духовници бързо отговориха, че с поклонението не трябва да се злоупотребява и напомниха на вярващите, че целта на хаджа в крайна сметка е \"да прекарат цялото си време и да вложат всички усилия в преклонение пред всемогъщия Аллах\". /БТА", "date": "2017.08.31", "title": "Как Саудитска Арабия използва хаджа, за да засили позициите си сред мюсюлманите"}
{"url": "http://www.dnevnik.bg/photos/2017/08/31/3029412_fotogaleriia_20_godini_ot_smurtta_na_princesa_daiana/", "text": "На днешния 31 август се навършват 20 години, откакто една от най-популярните знаменитости на 90-те години - британската принцеса Даяна, загина в катастрофа след челен сблъсък в една от стените на парижки тунел. Тя почина заедно с приятеля си Доди Файед, докато колата им се опитваше да избяга от вечно преследващите ги папараци. На снимката: Принцеса Даяна на прием даден от западногерманския президент Рихард фон Вайцзекер в чест на британските гости в Бон, Германия на 2 ноември 1987 г.", "date": "2017.08.31", "title": "Фотогалерия: 20 години от смъртта на принцеса Даяна"}
{"url": "http://www.dnevnik.bg/bulgaria/2017/08/31/3033711_stefan_grozdev_kandidat_za_sudebniia_suvet_ot_dps_s/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. \"Дневник\" представя 18-те кандидати през техните концепции и имотните декларации. След представянето на кандидатите на ГЕРБ и БСП идва ред на номинираните от ДПС. Те са двама - следователят  Пламена Апостолова  и съдията Стефан Гроздев. Съдия Стефан Гроздев е един от най-дългогодишните заместник-председатели на Софийския апелативен съд и ръководител на търговската колегия там. Над две години беше и изпълняващ длъжността председател, след като съдебният съвет не успя няколко пъти да проведе избор, след отстраняването на бившия председател Веселин Пенгезов. Гроздев се яви на втората от общо седем процедури, но не успя да събере достатъчно гласове и да оглави ключовата съдебна инстанция. Името на Гроздев се свързва с ДПС, като преди години той за малко да бъде номиниран от партията за ВСС. При издигането на кандидатурата му, \"Капитал\" писа, че той се свързва с произнасяния в полза на движението и Делян Пеевски. Концепцията Към концепцията на Стефан Гроздев има мотиви, в които подробно е описана биографията на кандидата, както и обученията му в чужбина, като обобщава, че оценява съдийския си и административен опит като положителен. \"През цялото време на упражняване на професията в различните и аспекти съм се старал да развивам знанията си и да ги прилагам в полза на правораздаването за целта, за която е създадено - да разрешава цивилизовано проблемите на хората при пълно спазване на правата им\", пише Гроздев. В мотивите той обръща специално място на медиите, които \"нерядко имат симптомите на съвременни болести, сред които и негативизмът към институциите\", затова и с тях \"трябва да се работи търпеливо и упорито\". \"В тази посока бих искал да тласна работата на бъдещия Висш съдебен съвет към утвърждаване на пълно, но ненатрапчива прозрачност на съдебната система и максимално улеснен достъп до информация, включващ участие на експерти с комуникационни умения на всички нива и уеднаквяване на електроннит страници на звената в съдебната система\", пише още Гроздев. Концепцията му започва с въведение, в което има историческа справка за това какъв орган е съдебният съвет, от колко души се състои и подобни детайли. Според кандидата на ДПС независимостта на магистрата е пряко свързана с неговото възнаграждение. \"В тази връзка, считам че би могло да се работи в новия ВСС в насока възнаграждението на всеки един магистрат да произтича от старшинството и да не се определя от конкретния статут и функциите, изпълнявани от него към дадения момент\", пише Гроздев. Напрактика предложението му означава, че съдиите, които са с ранг \"съдия във ВКС и ВАС\", но работят в окръжни или апелативни съдилища, да получават възнаграждения, съответстващи на ранга им. Гроздев прави бележка, че това важи и за прокурорите и следователите. Според него това би освободило вътрешно напрежение в системата, предизвикано от борбата за заемане на по-високи длъжности при липсата на свободни щатове. Според кандидата на ДПС, ВСС трябва да осигури \"достатъчна и широка публичност на кандидатурите за административни ръководители и предостави достатъчна възможност за обществен контрол върху тях\". Гроздев отбелязва, че изборът трябва да бъде добре мотивиран, \"достатъчно прозрачен и убедителен и да не е повлиян от неправомерни влияния, политически натиск и йерархично въздействие\". Според него членовете на съвета трябва дейно да участват в дебатите, за да не остане съмнение в обосновката по какви причини спечелилият е предпочетен пред останалите кандидати. В частта от концепцията за дисциплинарните производства, Гроздев пише, че дисциплинарните производства са \"основани на системно неспазване на процесуалните срокове, установени в процесуалните закони, както и нарушения на етичните правила и накърняване престижа на съдебната власт\". Имотна декларация През 2014 година като кандидат за председател на Софийския апелативен съд, Гроздев беше декларирал апартамент в Париж. Апартаментът е купен през 2010 г. за сумата от 224 920 лева. Сумата е от продажба на апартамент и гараж в София за 210 000 евро. Тогава той коментира, че жилището в Париж се ползва от дъщеря му и нейния приятел, с който имат сключен предбрачен договор пред френски нотариус. От декларацията, подадена пред Народното събрание апартаментът липсва. В декларацията пред Сметната палата за 2016 година е записано, че апартаментът в Париж е прехвърлен. Гроздев е декларирал апартамент в София от 80 кв. метра, придобит през 2010 година от наследство, както и две ниви, купени през 2005 година. Гроздев не е декларирал никакви влогове, налични средства или кредити.", "date": "2017.08.31", "title": "Стефан Гроздев, кандидат за съдебния съвет от ДПС: С медиите трябва да се работи търпеливо и упорито"}
{"url": "http://www.dnevnik.bg/bulgaria/2017/08/31/3033724_mvr_proveriava_vsichki_razreshitelni_za_nosene_na/", "text": "МВР проверява всички издадени разрешителни за носене на оръжие. Това съобщи в сутрешния блок на Нова телевизия главният секретар на МВР Младен Маринов. Целта е да се установи дали оръжията, за които разрешителното е с изтекъл срок, са върнати. Маринов обяви това в отговор на въпрос защо не е иззето оръжието на мъжа, който преди седмица застреля съпругата си. Това стана с оръжие, за което разрешителното е изтекло девет години по-рано. Той обясни, че е задължение на притежателите на оръжия да ги връщат след като им изтекат разрешителните. От думите се разбра, че няма система за своевременно установяване на такива нарушения. Все пак той заяви, че такива случаи има много и непрекъснато се проверяват. По случая с убитата жена Маринов отрече МВР да е отложило разглеждането на жалбата й за нарушена ограничителна заповед от страна на съпруга за по-късен момент. Жалбата е била подадена часове преди убийството. По думите на главния секретар убиецът е бил потърсен на известния му адрес, но не бил открит и се наложила проверка в Стара Загора. \"Незабавно се действа, когато има непосредствена заплаха\", обяви той, но уточни, че полицаите не са приели нарушаването на ограничителната заповед като конкретна заплаха. \"Такива ограничителни заповеди има много, конфликтите са много неясни. Не може до всяка такава заповед да има полицай. Трябва да има гаранции, че тя ще се изпълнява\", обясни Маринов. От разговора не се разбра какви са тези гаранции. По случая с обвинения пастир за пожара в Пирин той обясни, че казусът не се крепи само на самопризнанията на извършителя, а на доказателства, които са му били представени, при което той е направил самопризнания. Главният секретар обяви още, че към момента няма данни някой да се е свързал със семейството на отвлечения вчера син на собственик на автокъща. Обясни, че МВР се е сдобило с доста дълъг списъц на длъжници на бащата на мъжа, който е в неизвестност от вчера. Единичинте дългове не са значителни като те са за взета на лизинг техника. Маринов отхвърли тезата, че този случай както и някои случаи на нападения над хора посред бял ден показват, че се връщат \"мутренските времена\" в България. Живяхме във времена, когато беше изключително тежко и опасно да се движат хора по улицата. В момента България е изключително спокойна страна, заключи той. Похвали се, че органите на реда са задържали група за обири на домове на възрастни хора, подробности за което се очаква да бъдат оповестени по-късно днес.", "date": "2017.08.31", "title": "МВР проверява всички разрешителни за носене на оръжие"}
{"url": "http://www.dnevnik.bg/sport/2017/08/31/3033745_sharapova_produljava_napred_sled_oshte_edna_zdrava/", "text": "Носителката на пет титли от Големия шлем Мария Шарапова премина през още една здрава битка по пътя към третия кръг на US Open. След като на старта елиминира световната №2 Симона Халеп след 2.44 часа игра, във втория си мач рускинята имаше нужда от 2.20 часа, за да се справи със съпротивата на унгарката Тимеа Бабош. Шарапова загуби първия сет, но направи обрат и спечели с 6:7 (4), 6:4, 6:1. Бившата №1, за която това е първо участие в турнир от Големия шлем от Australian Open 2016, записа първи успех в първия си мач срещу 59-ата в световната ранглиста Бабош. Първият сет беше много оспорван и драматичен, а Шарапова успя цели три пъти успя да навакса пробив пасив. В третия случай Бабош дори сервираше за сета при 6:5, но рускинята се спаси в последния възможен момент и стигна до тайбрек. В него обаче унгарката беше по-стабилна, спечели четири от първите пет точки и не изпусна преднината си. Втората част също предложи страхотна битка на корта. Шарапова реализира ранен пробив и поведе с 2:0, но Бабош отговори с три поредни гейма в своя полза. Шампионката в Ню Йорк от 2006 г. обаче също записа серия от три последователни гейма и поведе с 5:3. Унгарката намали до 4:5, но рускинята затвори сета с безапелационен сервис гейма на нула. В решителния третия сет Шарапова имаше тотално надмощие на корта, докато Бабош беше много далеч от играта си в първите две части. Унгарката беше пробита на нула още в първия гейм, а бившата №1 пое пълен контрол върху ситуацията на корта и спечели сета след само 24 минути игра. В битка за място на осминафиналите участващата с покана от организаторите Шарапова ще се изправи срещу друга тенисистка с \"уайлд кард\" - София Кенин. 18-годишната американка преодоля втория кръг след успех с 6:3, 4:6, 7:6 (0) срещу сънародничката си Сакия Викъри. Шампионката от \"Уимбълдън\" Гарбине Мугуруса отново нямаше никакви проблеми и стигна до третия кръг в Ню Йорк с лекота. След като на старта разби Варвара Лепченко с 6:0, 6:3, сега испанката беше същи толкова убедителна срещу Инин Дуан - 6:4, 6:0. Следващата й съперничка е Магдалена Рибарикова от Словакия. Място в третия кръг намери и двукратната шампиона от US Open Винъс Уилямс. 37-годишната американка, която преследва трети финал в турнирите от Големия шлем този сезон, победи французойката Осеан Доден със 7:5, 6:4. Следващата съперничка на Уилямс е гъркинята Мария Сакари. Победителката от този мач ще спори за място в четвъртфиналите с рускияната Екатерина Макарова или испанката Карла Суарес Наваро. Петра Квитова и Слоус Стивънс също се класираха за третия кръг в Ню Йорк. Двубоите от третия кръг в долната половина Екатерина Макарова - Карла Суарес Наваро (9) Винъс Уилямс - Мария Сакари (13) Петра Квитова - (18) Каролин Гарсия (3) Гарбине Мугуруса - (31) Магдалена Рибарикова (30) Юлия Гьоргес - Александра Крунич Слоун Стивънс - Ашли Барти (16) Анастасия Севастова - Доня Векич Мария Шарапова - София Кенин", "date": "2017.08.31", "title": "Шарапова продължава напред след още една здрава битка"}
{"url": "http://www.dnevnik.bg/na_put/2017/08/31/3031779_bulgariia_oglavi_britanska_turisticheska_klasaciia_za/", "text": "България води в \"бирения индекс\", съставян за удобство на британските туристи от компанията \"Травелекс\", специализиран в обмяна на валута и международни парични операции. Компанията е събрала цените на бирата в 32 държави, до които най-често пътуват британските туристи. Според авторите на класацията България е най-привлекателна за любителите на евтината бира от Острова със средна цена от 0.97 паунда или 2 лв. за 0.5 литра наливна бира. Това е 3.5 пъти по-евтино отколкото в родината им, информира  www.thelondoneconomic.com . Най-скъпо излиза халба бира в Обединените арабски емирства - близо 9 паунда или 2.5 пъти по-скъпо, отколкото във Великобритания. България - 2 лева / 0.97 паунда Чехия - 30 крони / 1.07 паунда Унгария - 350 форинта / 1.09 паунда Мексико - 25 песо / 1.15 паунда Португалия - 1.50 евро / 1.35 паунда Тайланд - 60 бата / 1.45 паунда Южна Африка - 25 ранда / 1.55 паунда Полша - 7 золоти / 1.56 паунда Ямайка - 250 ямайски долара / 1.61 паунда Барбадос - 4 барбадоски долара / 1.65 паунда Испания - 2 евро / 1.80 паунда Кипър - 2,50 евро / 2.25 паунда Малта - 2.50 евро / 2.25 паунда Турция - 10 лири / 2.36 паунда", "date": "2017.08.31", "title": "България оглави британска туристическа класация за най-евтина бира"}
{"url": "http://www.dnevnik.bg/bulgaria/2017/08/31/3033750_nov_remont_po_hemus_zatrudniava_dvijenieto_ot_dnes/", "text": "От днес до 30 септември движението при км 51 на автомагистрала \"Хемус\" ще е двупосочно в платното за Варна. Това съобщиха от пресцентъра на Агенция \"Пътна инфраструктура\". Ще се ремонтира платното за София на виадукта край село Разлив. За повишаване безопасността на движение ще се ремонтира пътната плоча на виадукта при км 51+360 на автомагистрала \"Хемус\". Предвидена е подмяна на дилатационните фуги, тротоарните блокове, възстановяване на хидроизолацията, преасфалтиране на мостовото съоръжение и нова хоризонтална маркировка. Продължават ремонтно-възстановителните работи в района на тунел \"Витиня\" - на съоръженията при 33-ти, 35-ти и 37-ми километър на автомагистралата. Както е и в момента в тези участъци автомобилите до 12 тона преминават двупосочно в платното за София, поради ремонт на платното за Варна. Тежкотоварните превозни средства над 12 т са по следните маршрути: В посока Варна движението се отклонява от пътен възел \"Витинска река\" при 30-ти километър на автомагистралата по път I-1 София – Ботевград и път II-17 и трафикът за Варна се връща обратно на АМ \"Хемус\" при пътен възел \"Ботевград\" при 47-ми километър, както и в посока Враца; За пътуващите към София движението се отклонява при 35-ти километър чрез временна връзка по път I-1 Ботевград – София. Трафикът се включва отново в автомагистралата при пътен възел \"Витинска река\" при 30-ти километър. Задължителният маршрут за МПС над 12 т, пътуващи по направлението Видин - София от областите Видин, Монтана и Враца до София е: път I-1 - път II-16 при с. Ребърково - Своге – София, а от Видин и Монтана за София - път II-81 прохода \"Петрохан\"; Алтернативен маршрут за МПС над 12 т, пътуващи от областите Габрово, Велико Търново и Русе до София е: път I-5 Бяла - Велико Търново - II-55 Проход на Републиката - АМ \"Тракия\" - София; Алтернативен маршрут за МПС над 12 т, пътуващи от областите Ловеч и Плевен до София е: път II-35 Ловеч - Плевен, II-13 Плевен - Кнежа - Борован, II-15 Борован - Враца, I-1 Враца - село Ребърково, II-16 село Ребърково - Своге - София. Във връзка с интензивния трафик по АМ \"Хемус\" и извършващите се ремонтни дейности на съоръжения шофьорите на леки автомобили, пътуващи към или от Северна България, могат да ползват и следните алтернативни маршрути: Пътуващите от Враца, Монтана и Видин могат да преминават по пътя през Искърското дефиле - път II-16, и прохода \"Петрохан\" - път II-81. Шофьорите, на които им предстои пътуване от или към Варна, Шумен, Разград, Търговище, Ловеч, Габрово, Плевен, Велико Търново могат да ползват АМ \"Тракия\", по която няма ремонтни дейности, или Подбалканския път I-6, и през някои от старопланинските проходи - \"Троянски\", \"Шипка\", \"Републиката\", \"Котленски\", \"Ришки\" и \"Айтоски\", да направят връзка с пътищата в Централна и Североизточна България. Необходимо е шофьорите да спазват правилата за движение и да не използват аварийните ленти по автомагистралните участъци за по-бързо придвижване при натоварен трафик. По този начин се възпрепятства преминаването на превозните средства със специален режим на движение, които трябва да окажат съдействие на пътуващите.", "date": "2017.08.31", "title": "Нов ремонт по \"Хемус\" затруднява движението от днес"}
{"url": "http://www.dnevnik.bg/zdrave/2017/08/31/3033755_okolo_70_ot_obajdaniiata_za_speshna_pomosht_v_sofiia/", "text": "Около 70 на сто от обажданията в Спешната помощ са фалшиви или не са спешни. Това показва справка на столичния център, съобщи БиТиВи. Загубите от тези повиквания достигат до 16 милиона лева само за тази година. Информация за санкционирани няма. Всеки ден ден диспечерите в Спешна помощ получават десетки обаждания за зъбобол, температура, колики в стомаха и други неспешни състояния, посочват работещите в Спешна помощ. В репортаж телевизията посочва, че за две смени в спешната помощ в София са постъпили 300 повиквания, от които 220 не са били спешни. Едно напразно разкарване на линейка струва 250 лева или за дежурствата са изразходени близо 57 хил. лева ненужно. Законът предвижда санкции от 300 до 2000 лв. за подалите фалшив сигнал или такъв, който не е спешен.  Медиците припомнят, че докато се отзовават на сигнал за състояние, което не е спешно, може някой наистина в тежко състояние да има нужда от медицинска помощ. От здравното министерство и от МВР не са отговорили на въпроси на медиата дали има санкционирани за фалшиви сигнали към спешната помощ. От столичния център за спешна помощ са казали, че и двете институции не са им искали справка за такива сигнали. ", "date": "2017.08.31", "title": "Около 70% от обажданията за спешна помощ в София не били спешни"}
{"url": "http://www.dnevnik.bg/sport/2017/08/31/3033754_borna_chorich_popari_rano_golemite_ambicii_na_sasha/", "text": "Хърватинът Борна Чорич попари големите амбиции на Александър Зверев и го изхвърли още във втория кръг на US Open. 20-годишният тенисист от Загреб показа по-здрави нерви и измъкна три инфарктни сета, за да направи обрат и да спечели с 3:6, 7:5. 7:6 (1), 7:6 (4). Двамата изиграха много зрелищен и оспорван мач, който продължи 3.26 часа и премина през 299 точки. Чорич спечели 151 от тях и спаси десет от 11-те точки за пробив през Зверев, за се класира за третия кръг в Ню Йорк за пръв път в кариерата си. Преди тазгодишния турнир хърватинът се намираше в серия от три поредни загуби на US Open и имаше само една победа - в дебютния си мач през 2014 г. срещу чеха Лука Росол. Той достига до третия кръг в турнирите от Големия шлем за трети път (от 13 участия) след \"Ролан Гарос\" през 2015 и 2016 г. В опит да влезе във фазата на най-добрите 16 за пръв път в кариерата си Чорич ще се изправи срещу Кевин Андерсън. 203-сантиметровият южноафриканец отстрани латвиеца Ернестс Гулбис след успех в три сета - 6:3, 7:5, 6:4. Зверев претърпя поредното си разочарование в турнирите от Големия шлем и не успя да оправдае големите очаквания, които имаше към него в Ню Йорк. Той беше обявен за трети в списъка с фаворитите за титлата от бумейкърите и специалистите, веднага след Роджър Федерер и Рафаел Надал и много далеч пред останалите претенденти. След оттеглянето на Анди Мъри Зверев беше най-високо поставеният тенисист в долната половина на схемата. 20-годишният германец, който спечели две титли от сериите \"Мастърс\" през този сезон, за втора поредна година не успява да преодолее втория кръг в Ню Йорк. През 2016 г. Зверев взе само четири гейма на американеца Джак Сок, а при дебюта си през 2015 г. отпадна още в първия кръг след петсетова битка със сънародника си Филип Колшрайбер. Зверев започна отлично мача с Чорич и имаше нужда от едва 26 минути, за да спечели първата част. Германецът не даде нито един шанс за пробив на съперника, спечели с лекота всичките си подавания, като загуби само шест точки в тях. Той постигна решителен пробив в шестия гейм, за да поведе с 4:2, след което набързо приключи сета. Чорич обаче отговори подобаващо и веднага повиши нивото на играта си. Във втория сет той беше този, който не даде нито една точка за пробив на съперника. От своя страна хърватинът пропусна няколко шанса, но успя да спечели подаването на Зверев тогава, когато най-малко се очакваше - в 12-ия гейм. В него германецът поведе с 40:0 и тайбрекът изглеждаше сигурен. Чорич обаче направи страхотен обрат в гейма и при петата си възможност в сета успя да реализира пробив, който сложи край на втората част. В следващите два сета нямаше нито един пробив, въпреки че имаше много повече възможности, отколкото в първите два. Зверев по-лесно своите сервис геймове, стигна до значително повече шансове да спечели подаването на съперника - седем в третия сет и три в четвъртия. Трите в четвъртия дори бяха три поредни сетбола при 6:5 и 40:0. Чорич обаче показа страхотен характер и нито веднъж не се пропука на свой сервис, за да стигне до два тайбрека. В тях той се оказа много по-стабилен психически и ги спечели по убедителен начин - съответно със 7:1 и 7:4. Още един от големите претенденти напусна турнира - поставеният под №8  . Французинът, който игра четвъртфинал в Ню Йорк през 2015 и 2016 г., загуби в три сета от голямата надежда на канадския тенис Денис Шаповалов. Шампионът от 2014 г.  остана най-високо поставеният тенисист в долната половина на схемата. След като в първия кръг даде един сет на дебютанта Тенис Сандгрен, този път хърватинът нямаше проблеми с опитния германеца Флориан Майер - 6:3, 6:3, 6:3 за 100 минути игра. В следващия кръг световният номер 7 ще се изправи срещу борбения аржентинец Диего Шварцман. Той победи сърбина Янко Типсаревич с 6:2, 6:4, 7:5 и продължава напред без загубен сет. Напред продължават още Джон Иснър, Пабло Кареньо Буста, Лука Пуи, Сам Куери и по-големият от братята Зверев - Миша, който спечели втора поредна петсетова драма. След като в първия кръг направи обрат от 1:2 срещу американеца с \"уайлд кард\" Тай-Сон Квятковски, сега германецът изпусна два сета пасив срещу Беноа Пер от Франция, но успя да спечели с 6:2, 6:2, 3:6, 6:7 (3), 7:5. От поставените в долната половина отпаднаха още двама освен Саша Зверев и Цонга - №16 Жил Мюлер и №20 Алберт Рамос. Тенисистът от Люксембург загуби от италианеца Паоло Лоренци в четири сета, а испанецът допусна обрат от 2:1 в петсетова битка с преминалия през квалификациите Никола Маю от Франция. Двубоите от третия кръг в долната половина (17) Сам Куери - Раду Албот (10) Джон Иснър - (23) Миша Зверев Тома Фабиано - Паоло Лоренци (28) Кевин Андерсон - Борна Чорич Денис Шаповалов - Кайл Едмънд (12) Пабло Кареньо Буста - Никола Маю (16) Лука Пуи - Михаил Кукушкин (5) Марин Чилич - (29) Диего Шварцман Тази вечер ще се изиграят мачовете от втория кръг в горната половина. Сред тях е и  двубоят на Григор Димитров срещу руснака Андрей Рубльов . Двамата ще излязат на корта около 20.00 ч. българско време.", "date": "2017.08.31", "title": "Борна Чорич попари рано големите амбиции на Саша Зверев, Цонга също отпадна"}
{"url": "http://www.dnevnik.bg/sviat/2017/08/31/3033763_erdogan_dade_signal_che_turciia_moje_da_zapochne_nova/", "text": "Турският президент Реджеп Тайип Ердоган даде сигнал, че Анкара може да започне нова военна операция в Сирия, съобщава днес в. \"Хюриет\", цитиран от БТА. В информация, озаглавена \"Сигнал за операция\", в. \"Хюриет\" цитира президента Ердоган, който отправи различни послания по време на речта си на приема в резиденцията си по повод вчерашния празник - Ден на победата. \"Виждаме какви игри играят терористичните организации в региона ни. Ние обаче сме взели всички необходими мерки, в  готовност  за борба сме. Отново сме готови да направим това, което  извършихме  по време на операцията \"Ефратски щит\",\" обяви Ердоган. Проправителственият в. \"Сабах\" писа вчера, че турската армия планира след предстоящите преговори в Астана за Сирия да започне нов етап от операцията \"Ефратски щит\" срещу действащите в Сирия терористични групировки. Турция проведе операцията \"Ефратски щит\" от август 2016 г. до март тази година. Целта на офанзивата бе от района на границата да бъдат прогонени както бойците от \"Ислямска държава\", така и от сирийските кюрдски Сили за защита на народа.  Ердоган намекна снощи, че е възможно Турция да започне антитерористична операция не само в Сирия, но и в Ирак, пише \"Хюриет\". Въпреки проблемите, които имахме със съюзниците си, нямаше забавяне при реализирането на нашите планове и операции. Пред нас във всеки момент има най-различни възможности (за действия срещу терористичните групировки), като се имат предвид развитията в региона, посочи президентът.  Турция ще запази решителността си при борбата срещу всички заплахи, атаки и опити за саботиране на нейната икономическа и политическа независимост точно както направи по време на Войната за независимост преди 95 години, изтъкна Ердоган. \"Непоклатимата борба, която водим срещу кървавите терористични организации като ФЕТО (съкращение от \"Фетхуллахистката терористична организация\", както Турция нарича движението на проповедника Фетхуллах Гюлен), ДАЕШ (\"Ислямска държава\"), ПКК (Кюрдската работническа партия), сирийските кюрдски Сили за защита на народа е най-ясният пример за нашата решителност и за това, че не допускаме никакви компромиси към терористите,\" добави президентът.  На приема в президентския комплекс в Анкара по повод Деня на победата дойдоха много гости, сред които водещи политици, висши военни, актьори, журналисти, ръководители на чуждестранни мисии и военни аташета, както и представители на неправителствени организации и семейства на загинали в борбата с терористични организации. Церемонии за отбелязване на 95-ата годишнина от Деня на победата се състояха в цялата страна. ", "date": "2017.08.31", "title": "Ердоган даде сигнал, че Турция може да започне нова военна операция в Сирия, пише \"Хюриет\""}
{"url": "http://www.dnevnik.bg/sviat/2017/08/31/3033766_bosna_zaplashi_hurvatiia_zaradi_planiran_most_nad/", "text": "Босна и Херцеговина смята да предяви претенции за част от Адриатическо море, ако Хърватия построи през морето мост, по който автомагистрала ще заобикаля територията на Босна и Херцеговина, предадоха хърватската обществена телевизия и ТАСС, цитирана от БТА. Това е посочено в писмо на босненския министър по гражданските въпроси Адил Османович до хърватския министър по морските въпроси, транспорта и инфраструктурата Олег Буткович. \"Ако вашето министерство и съответните органи на Република Хърватия продължат едностранните действия по строителство на моста Пелешац, със съжаление трябва да ви уведомя, че министерството по гражданските въпроси на Босна и Херцеговина ще бъде принудено да започне действия за излизане на Босна и Херцеговина от договора за държавната граница между нашите страни\", пише в писмото, цитирано от босненския портал Кликс и обществената телевизия в Хърватия,  HRT . \"Призоваваме министерството ви и Република Хърватия да спре всички дейности по изграждането на Пелешкия мост,\" се казва още в писмото. По думите на Османович неговата страна ще обяви едностранно суверенни права върху част от Адриатическо море съгласно конвенцията на ООН по морско право чрез създаване на специален нормативен акт, както са направили всички страни от бивша Югославия с излаз на Адриатическо море. Босна и Херцеговина не изключва и възможността да се обърне към международното правосъдие. Босна и Херцеговина има излаз на Адриатическо море с ширина 8 километра в района на полуостров Пелешац, но крайбрежните води принадлежат на Хърватия. През територията на Босна и Херцеговина минава автомагистрала Е65, свързваща основната част на Хърватия с южната част, където се намира голямото пристанище Дубровник. Загреб планира да построи мост от континента до полуостров Пелешац, заобикаляйки босненската територия. Тази инициатива предизвика остра реакция в Сараево заради евентуалната загуба на средства от транзита през босненска територия. Текстът е изпратен и до председателя на Европейската комисия Жан-Клод Юнкер, върховният представител на Европейския съюз във външната политика Федерика Могерини и комисаря по разширяването Йоханес Хан. Не всички в Босна и Херцеговина обаче са против изграждането на моста. Драган Чович от хърватското председателство на страната, както и президентът на Република Сръбска Милорад Додик подкрепят Загреб с аргумента, че той ще бъде изграден над хърватски териториални води.", "date": "2017.08.31", "title": "Босна заплаши Хърватия заради планиран мост над Адриатическо море"}
{"url": "http://www.dnevnik.bg/sviat/2017/08/31/3033776_egipet_zapochva_programa_za_namaliavane_na/", "text": "Египет предприема инициатива да образова хората в селските райони как да контролират раждаемостта и да ги учи на семейно планиране в опит да забави прираста на населението, който според президента Абдел Фатах ас Сиси е заплаха за националното развитие, предаде \"Ройтерс\". Египет е най-многолюдната страна в арабския свят с население от 93 милиона души. При запазване на сегашните темпове на прираст то ще се увеличи до 128 милиона до 2030 г.  \"Двете най-големи опасности, пред които е изправен Египет, са тероризмът и нарастването на населението и това предизвикателство намалява шансовете на Египет да върви напред\", каза Ас Сиси на младежка конференция миналия месец. Египетското министерство на здравеопазването постави миналия месец началото на операция \"Спасително въже\" - стратегия за намаляване на раждаемостта, за която до 2030 г. ще бъдат отпуснати 200 милиарда египетски лири (11.3 милиарда долара). /БТА", "date": "2017.08.31", "title": "Египет започва програма за намаляване на раждаемостта в селските райони"}
{"url": "http://www.dnevnik.bg/sviat/2017/08/31/3033782_meksiko_zaplashi_da_napusne_pregovorite_za_nafta_ako/", "text": "Мексиканският външен министър Луис Видегарай каза, че ако американският президент Доналд Тръмп изпълни заплахата си да започне процес на изтегляне от Северноамериканското споразумение за свободна търговия (NAFTA), Мексико ще напусне преговорите, предаде \"Ройтерс\". В понеделник Тръмп каза, че  вероятно ще се наложи  да прекрати NAFTA, за да получи справедлива според него сделка с икономическите партньори Мексико и Канада.  Попитан дали Мексико ще продължи да преговаря, ако Тръмп задейства процеса на изтегляне от споразумението, Видегарай отговори: \"Не.\" Първият дипломат на страната каза, че той, постоянният търговски представител на САЩ Робърт Лайтхайзър и американският министър на търговията Уилбър Рос са се разбрали вчера  да продължат  да водят \"сериозен\" преговорен процес. Почти по същото време Тръмп повтори в реч в Мисури заплахата си да прекрати споразумението. Видегарай и мексиканският министър на икономиката Илдефонсо Гуахардо пристигнаха във Вашингтон след почти ежедневните заплахи на Тръмп преди втория кръг от преговорите за NAFTA, които трябва да се проведат от 1 до 5 септември в Мексико. /БТА", "date": "2017.08.31", "title": "Мексико заплаши да напусне преговорите за NAFTA, ако Тръмп задейства изтеглянето на САЩ"}
{"url": "http://www.dnevnik.bg/sviat/2017/08/31/3033824_maikata_na_vsichki_reformi_-_makron_predstavia_sporno/", "text": "Френският президент Еманюел Макрон представя трудовата си реформа, която се смята за най-голямото му изпитание, откакто влезе в Елисейския дворец през пролетта, отбелязват \"Ройтерс\" и Би Би Си. \"Това е майката на всички реформи, осъзнаваме го\", каза финансовият министър Брюно льо Мер пред най-голямата работодателска организация в страната на среща в сряда. Това е вторият опит за мащабни промени в трудовото законодателство, след като предишната реформа на предшественика на Макрон, Франсоа Оланд, се провали заради съпротива от крайнолявата опозиция на фона на масови протести. По това време самият Макрон беше министър на икономиката. Сред предвидените мерки са стъпки, които ще дадат на бизнеса гъвкавост в преговорите със синдикатите, особено за компании с по-малко от 50 служители, и възможности за по-лесно наемане и уволняване на служители и договаряне на условията за работа. Според френски медии се очаква и въвеждане на таван за обезщетенията, които могат да получават съкратени служители, но стойността му ще е по-висока от първоначално желаната от президента и екипа му. Очаква се и да се удължи списъкът от въпроси, които ръководството на компаниите може да договаря директно със служителите си без посредничеството на синдикатите. Документът от 200 страници ще бъде представен на синдикатите в 11 ч. българско време, а по-късно ще бъде обявен и от премиера Едуар Филип. За френското общество това е много болезнен въпрос. По време на управлението на предишния президент Франсоа Оланд първият етап от реформата предизвика през пролетта на 2016 година редица масови общонационални стачки, които парализираха страната. В резултат проектът бе значително смекчен. \"Не реформи, а трансформация\" На посещение в Румъния миналата седмица Макрон каза, че Франция е страна, която \"не подлежи на реформиране... защото французите мразят реформи\", затова тя се нуждае от \"трансформация\", а не от реформи. С промените в трудовото законодателство и други инициативи той се надява да намали безработицата от 9.5 на 7 процента до 2022 г. Рейтингът на Макрон обаче намаля драматично, откакто той пое президентския пост през май. Проучване от 27 август показа, че одобрението за него е около 40%, докато през юли беше близо 57 на сто. Междувременно проучване на института за социални изследвания \"Елаб\" за телевизионния канал Бе Еф Ем показа, че 60 на сто от респондентите са притеснени от намеренията на президента да реформира трудовото законодателство. От друга страна, девет от десет запитани са се съгласили, че то трябва да се реформира. От анкетираните 25 на сто са посочили, че вярват в ползата за трудещите се от реформата на трудовия кодекс, а 15 на сто са изразили безразличие по въпроса. Според \"Елаб\" 52 на сто от привържениците на идеята за законодателни промени са на мнение, че те трябва да засегнат само няколко пункта. В същото време 40 на сто от участвалите в допитването са се обявили за пълна промяна на нормите на трудовия кодекс на Франция. Останалите се въздържат от коментари.", "date": "2017.08.31", "title": "\"Майката на всички реформи\" - Макрон представя спорно трудово законодателство"}
{"url": "http://www.dnevnik.bg/sviat/2017/08/31/3033832_vunshnoto_ministerstvo_tursi_stajant-atasheta_za_da_gi/", "text": "Министерството на външните работи подготвя конкурс за стажант-аташета. Целта е да бъдат привлечени повече млади хора в българската дипломатическа служба, които един ден да отстояват интересите на страната като посланици в чужбина или като градят външната ни политика от София, обяви институцията в съобщение до медиите. Конспектът от теми, по които кандидатите трябва да се подготвят за изпитите,  може да бъде намерен тук . \"Българската дипломатическа служба се нуждае от подмладяване. Освен конкурсите за стажант-аташета обмисляме и по-бърз кариерен ръст на младите дипломати\", коментира вицепремиерът и министър на външните работи Екатерина Захариева. Конкурсът ще се проведе до края на годината, като МВнР ще съобщи своевременно за старта му. \"По един стажант-аташе ще бъде прикрепен към всяка делегация, която пристига у нас в рамките на събитията по време на Председателството. В нашето представителство в Брюксел също има много млади хора. Идеята е да ги задържим и след Председателството\", допълни министър Захариева. Какви са условията за кандидатстване Успешно преминалите 15 души ще станат държавни служители на длъжност \"стажант-аташе\". За да бъдат допуснати до конкурса, кандидатите трябва да отговарят минимум на следните условия: да са   освен на държава - членка на ЕС; да имат  в хуманитарни науки, социални, стопански и правни науки, сигурност и отбрана; да владеят  , поне единият от които да е официален за ООН или работен за Европейската комисия (английски, френски, немски, руски, арабски и китайски); да притежават  ; да не страдат от  ; да отговарят на другите   по  чл.7, ал.1 и ал.2  от Закона за държавния служител. Онези кандидати, които владеят редки езици като албански, арабски, гръцки, иврит, италиански, китайски, корейски, румънски, руски, скандинавски езици, турски, фарси, хинди, холандски и японски, имат предимство при равни резултати с техни конкуренти от писмената и устната част от изпита. В какво се състои изпитът Писмената част включва три части. Първата е решаване на тест от затворен тип за проверка на общата култура, както и тест от психолог. Следва разработване на аналитично есе по външнополитическа тема от въпросите в току-що публикувания конспект. Третата част е разработване на аналитично есе на един от езиците, с които се кандидатства. Текстът трябва да е с обем половин страница. Устната част включва развиване на въпрос от същия конспект, както и отговор на въпроси от членове на изпитната комисия.", "date": "2017.08.31", "title": "Външното министерство търси стажант-аташета, за да ги подготви за \"бъдещи посланици\""}
{"url": "http://www.dnevnik.bg/bulgaria/2017/08/31/3033853_sdrujenie_iska_vlakovete_ot_pernik_mezdra_i_dragoman/", "text": "Сдружение \"Градски транспорт и инфраструктура\" иска маршрутът на пътническите влакове, които в момента се движат от Перник, Драгоман и Мездра до Централна гара в София, да бъде удължен до Казичене. Така ще се намали времето за пътуване и достъп до източните райони на София и летището, уточняват в съобщение до медиите от сдружението. Те са писали на общинските съветници в комисията по транспорт към Столичния общински съвет да поискат промяната от \"БДЖ-Пътнически превози\" ЕООД, тъй като в момента се изготвя графикът за влаковете за догодина. В момента времето за пътуване с градски транспорт от Нови Искър до летище София отнема с прекачвания минимум час и 10 минути, без да се отчита времето за чакане по спирки и прекачване, отбелязват от сдружението. Заедно с тях, за да отидат и да се върнат, хората от тези райони губят минимум 3 часа дневно в пътуване за разстояние от трийсетина километра. Предлаганата интеграция ще позволи пътуването да се осъществи само с едно прекачване (на метростанция Искърско шосе), а времето за пътуване да бъде съкратено двойно - за под 40 мин. в посока, или под час и половина за отиване и връщане дневно. Подобна е и ситуацията по направлението Перник – София. Удължаването на влаковете до гара Казичене ще позволи на перничани да стигат до летището само с едно прекачване, а до офисните сгради в района на Подуене, индустриалната зона край летището и Казичене – без прекачване. Така хората, които живеят и работят около гарите и спирките покрай железопътните линии в София, ще могат удобно да достигат до кварталите \"Гео Милев\" и \"Младост\" – преки връзки, които в момента не съществуват с градския транспорт, отбелязват още от \"Градски транспорт и инфраструктура\". ", "date": "2017.08.31", "title": "Сдружение иска влаковете от Перник, Мездра и Драгоман да стигат до Казичене"}
{"url": "http://www.dnevnik.bg/biznes/2017/08/31/3033847_rukovodstvoto_na_dunarit_obiavi_che_e_platilo_na/", "text": "Съветът на директорите на предприятието от оръжейния комплекс \"Дунарит\" обяви, че е превел на държавата 50 млн. лв., с което изцяло и предсрочно е погасил задължението си към нея. Преди дни държавата изкупи най-големия дълг на завода с намерението да поеме контрола над компанията, свързана в миналото с мажоритарния собственик на фалиралата Корпоративна търговска банка Цветан Василев. Дългът, за който държавата плати 48 млн. лв., беше към дружества, свързвани с депутата от ДПС Делян Пеевски (за сложната верига на прехвърляне на вземането четете подробно в публикацията на \"Капитал\"  \"Цялото Борисово войнство срещу \"Дунарит \"). В прессъобщение на ръководството на все още частната компания днес се изразява благодарност към икономическия министър Емил Караниколов и премиера Бойко Борисов за това, че държавата е успяла \"да осигури изкупуване на задълженията на дружеството като е изместила \"редица мними кредитори с неясни намерения\". Едновременно с това ръководството обявява, че е решило да погаси предсрочно дълга към държавата \"с цел да не се спекулира в публичното пространство с намеренията на правителството\". Съветът на директорите уверява, че е приел препоръката на министър Караниколов и е назначил прокурист в \"Дунарит\" АД. Така според борда са изпълнени всички условия на държавата, за да не се стигне до отнемането на разрешителното за производство и търговия, каквато процедура е започнала. Ръководството на дружеството обявява, че остава отворено за бъдещ диалог с държавните институции. Новото развитие с бързото покриване на дълга, придобит от държавата преди дни, показва, че одържавяването на завода вероятно няма да протече гладко, а може и да не се осъществи. Ръководството на \"Дунарит\" е в оставка заради обвинения на прокуратурата, че е действало в полза на Цветан Василев. Едновременно с това за собственост в компанията претендира конкурентът му \"Емко\", който води дела в съда за признаване на дела му от увеличение на капитала в началото на 2016 г.", "date": "2017.08.31", "title": "Ръководството на \"Дунарит\" обяви, че е платило на държавата 50 млн. лв."}
{"url": "http://www.dnevnik.bg/analizi/2017/08/31/3033368_biserite_na_nesmeniaemiia/", "text": "Паметта в България от години страда от амнезия. Нещо повече – нея я убиват с оръжията на клишетата, популистките интерпретации и най-вече с мързела си. Но невежеството е голяма сила, която е най-мощното оръжие в ръцете на силните на деня. С него те постигат целите си, чрез него те прокарват законите си. За наше най-горчиво съжаление обаче тяхната единствена цел (и бог) в повечето случаи е келепирът, личната облага, изгодата. Благото на народа е висшият закон, е казал още Цицерон, но има ли кой да чуе неговите думи? Нима те не заглъхват, докато преминават вековете, които ни делят от тяхното изричане? Но и нима единственото, което трябва да направим, за да се поучим от грешките на древните (така че да не ги повтаряме), е да отворим книгата, която лежи на рафта ни, и да я прочетем. Но днес за прекалено много хора книгите са просто декорация. А висшите закони са тези на личното благополучие на тези, които ги прокарват. Точно както книгите за повечето хора и паметниците са декорация и средство за лично благополучие. Не случайно за тях това, което е най-важно, е паметниците да имат добър търговски вид, а не тяхното съдържание. Затова и толкова често убиват това съдържание с безумните си реставрации, с бетона, излят от нечии (а по-често техни) фирми. След като са заличили достатъчно смисъла, те го опаковат в значенията, които им вършат работа. И през цялото това време чрез медиите ни обливат с високопарните си, но съвсем изтъркани думи. Важно е, че името ти е изписано във вестника или уебсайта. Важно е, че са те давали по телевизора, защото не знанията, които имаш, а присъствието в медиите те легитимира като \"мъдрец\". Затова и ако се заслуша човек в изказванията на редица \"звездни личности\", бързо ще открие, че повечето им думи са откровени глупости. Тръгнем ли да класираме чутовните глупости, които се леят безспирно от средствата за масово осведомяване, можем съвсем откровено да се попитаме не са ли това средства за масово затъпяване. А започнем ли да правим класация на онези, които ни впечатляват с ръсенето на бисер след бисер, няма да стигнем далеч. Ще се зарием с тонове безсмислие и като нищо можем да издъхнем под тази огромна тежест. Без никакво съмнение обаче е директорът на Националния исторически музей Божидар Димитров. Трудно ни е да изберем дори най-забележимите бисери, които той ръси. Просто те са толкова много, че той без никакво съмнение би заслужил една лична класация, стига някой да посвети титаничния труд, който е нужен, за изпълнението на тази нелека задача. Той не се свени да  предложи \"Свети цар Тервел Български\"  да е името на операция срещу \"Ислямска държава\". Той нарича Нерон  \"един от най-свестните  римски императори\"  и го сравнява с ранния Бойко Борисов. Той активно участва в окепазяващото реставриране, че и  състави списък с 50 обекта за дореставриране.  А на недоволните от реставрирането на Ларгото  препоръча просто да не минават оттам.  Той  обяви водата в Плиска за чудотворна, реши да я бутилира, за да я изпрати на читателите на вестник \"Стандарт \", но беше спрян от предупрежденията на здравното министерство, че водата не е безопасна за здравето, и от Бойко Борисов, който заплаши да спре финансирането на археологическите работи в Плиска.  А после набързо се отрече от думите си.  И това са малка част от неговите бисери. В публичните си изяви Божидар Димитров гледа да създаде медиен шум. Той прави това Всъщност няма значение дали думите са истина или не. Нали веднага можем да се оправдаем по същите медии и по този начин дори да спечелим допълнително време във вестниците и във вездесъщия телевизор? И на момента да се впуснем да се отбраняваме, като атакуваме тези, които ни критикуват, без дори да си направим труда да чуем какви са техните доводи? Доводите също вече нямат никакво значение, защото всеки може да бъде изкаран като \"враг на народа\". Ето сега Божидар Димитров  иска да премести старинна църква - паметник на културата, от пернишкото село Беренде в Националния исторически музей, защото според него в момента е недостъпна . В църквата се намират  ценни стенописи от XIII век.  Той твърди, че това било стандартна практика. Наистина църквата в момента е в окаяно състояние, но дали вариантът е тя да бъде преместена? Не я ли прави уникална именно това, че е труднодостъпна? Не е ли добре желаещите да я видят да пропътуват разстоянието до нея, вместо тя да им се поднесе наготово? И ако съдим от Ларгото и други реставрирани исторически обекти – каква ще е съдбата на нейната автентичност? Дали и нея няма да я залеят с бетон? Божидар Димитров обаче бързо се застрахова, като насочи разпаленото си слово към професор Ивайло Дичев и поета и журналист Манол Глишев, които неведнъж са влизали в пререкания с него. Нарече ги \"полуграмотни същества\". И съвсем спокойно каза: \"Вижте, тези хора си измислиха наука, за да станат професори. Да си спомняте да е имало наука културология? Всички марксисти и ленинисти от Философския факултет, хранениците на стария режим станаха културолози, политолози, социолози\". С което отново влезе в клишето. Проф. Дичев не сметна, че си заслужава да коментира. Манол Глишев обяви в личния си профил във \"Фейсбук\": \"Сеньори, вашият неплатежоспособен приятел има да събере една сума за благородна, но досадна кауза. Един човек, любител на вампири и на безнаказаните обиди, трябва да бъде осъден.\" Новата изява на Божидар Димитров ни навежда на въпроса: \"Кой ще е следващият директор на НИМ?\". Дали за пореден път той ще се окаже несменяем? Или ще има някакво раздвижване – за добро или за лошо. Дата за последния етап на конкурса за поста, който Божидар Димитров заема от 10 години, обаче още няма. А тя се очаква още от февруари. Министерството на културата в реакцията си по последния случай  порица изказванията на Божидар Димитров  и допълни, че конкурсът за НИМ се очаква през септември. Така че ще продължим да следим какво се случва с църквата в село Беренде, както и с конкурса за директор на НИМ. И дано рано или късно публичните личности в България свикнат, че изречените думи не се забравят. Те се прикачат към името и продължават да съществуват с него. А всеки избира как иска да бъде запомнен: с добро или с лошо.", "date": "2017.08.31", "title": "Бисерите на несменяемия"}
{"url": "http://www.dnevnik.bg/sport/2017/08/31/3033834_klivland_i_bostun_finaliziraha_sdelkata_za_urving_i/", "text": "\"Кливланд кавалиърс\" и \"Бостън селтикс\" постигнаха окончателна договорка за размяната на Кайри Ървинг и Айзея Томас, съобщи ЕSPN. Двата водещи отбора в Източната конференция на НБА разменят своите титулярни пойнт гардове в една от най-ключовите сделки в лигата през последните години. Споразумението се забави, тъй като \"Кливланд\" търсеше допълнителна компенсация заради травма в бедрото на Томас. Той получи контузията през март и се подложи на операция, а според \"кавалерите\" от \"Бостън\" не са били докрай коректни относно периода на възстановяване. \"Келтите\" пък твърдяха, че са предоставили абсолютно точна информация за състоянието на 175-сантиметровия гард. \"Кливланд\" искаше да получи в добавка някой от първите избори на \"Бостън\" в бъдещите драфтове или една от младите надежди на тима - Джейсън Тейтъм и Джейлън Браун. В крайна сметка двата отбора се договориха \"кавалерите\" да получат избор във втория кръг на драфта през 2020 г. Другите придобивки за тима от Охайо от сделката за Ървинг са мултифункционалното крило Джей Краудър, центърът новобранец Анте Жижич и първият избор на \"Бруклин нетс\" в драфта през 2018 г. Ървинг изкара шест сезон в \"Кливланд\", който го избра под №1 в драфта през 2011 г. Toй изигра 381 мача за \"кавалерите\" в редовните сезони, като в тях записа 21.6 точки, 5.5 асистенции, 3.4 борби и 1.2 откраднати топки средно на мач. В първите му три сезона \"Кливланд\" се представи разочароващо и завърши съответно с 21, 24 и 33 победи, като остана много далеч от плейофите. След завръщането на Леброн Джеймс през 2014 г. обаче \"кавалерите\" играха три финала за три години и станаха шампиони за пръв път в своята история през 2016 г. Ървинг имаше ключова роля за историческата титла. Той изигра най-силния редовен сезон в кариерата си, като постигна личен рекорд от 25.2 точки средно на мач и 47.3% успеваемост в стрелбата. В плейофите по пътя към титлата гардът записа 25.9 точки и 4.7 асистенции средно на мач, както и 47.5% в стрелбата от игра, включително 44% от тройката. Ървинг обаче изненадващо  подаде молба за трансфер това лято , след като \"кавалерите\" сдадоха титлата на \"Голдън стейт уориърс\". 25-годишният играч поиска да напусне, за да не бъде повече в сянката на Леброн Джеймс. Томас, който през февруари ще навърши 29 години, беше избран последен в драфта през 2011 г. от \"Сакраменто кингс\". Високият едва 175 сантиметра гард имаше трудности в първите си години в лигата, но въпреки това записа някои впечатляващи представяния. В първия си сезон Томас два пъти поред беше избиран за новобранец на месеца в Западната конференция, а през март 2014 г. стана най-ниският играч с трипъл-дабъл в историята на НБА. В последната си година в \"Сакраменто\" той се превърна в едва петия играч под шест фута, завършил сезон с над 20 точки и шест асистенции средно на мач. През лятото на 2014 г. Томас премина във \"Финикс сънс\", където се задържа само половин година, преди да бъде продаден на \"Бостън\". При \"келтите\" гардът най-накрая откри своето място и разгърна страхотния си потенциал. В края на сезона Томас остана втори за наградата за най-добър шести играч в лигата. През следващия сезон той стана неизменна част от титулярния състав и се превърна в големия лидер на отбора, а през миналия шампионат игра на изумително ниво. Гардът завърши с 28.9 точки и 5.9 асистенции средно на мач, както и 46.3% успеваемост в стрелбата от игра и 90.9% от наказателната линия. Той записа рекордна за клуба серия от 43 поредни мача с поне 20 отбелязани точки, а \"Бостън\" завърши на първо място в Източната конференция. Toмас пренесе страхотното си представяне в плейофите, въпреки че още по време на първия кръг неговата по-малак сестра загина в катастрофа. Той игра във всички 15 мача на \"Бостън\" в директните елиминации, записа средно по 23.3 точки и 6.7 асистенции и изведе тима до финалите в конференцията. На този етап все още няма яснота кога Томас отново ще може да играе. Той обаче е категоричен, че с кариерата му не е свършено и ще се завърне в също толкова добра форма, в каквато беше през миналия сезон. \"Никога не е имало индикации, че няма да се върна или че (контузията) ще провали кариерата ми. Може би няма да се върна толкова скоро, колкото всички искат, но ще се върна и ще бъде същият играч. Нито един доктор не ми е казал нещо различно от това\", коментира Томас пред ESPN.", "date": "2017.08.31", "title": "\"Кливланд\" и \"Бостън\" финализираха сделката за Ървинг и Томас"}
{"url": "http://www.dnevnik.bg/biznes/2017/08/31/3033864_v_purviia_si_den_kato_sobstvenik_na_whole_foods_market/", "text": "В първия си ден като собственик на веригата магазини Whole Foods Market \"Амазон\" (Amazon) обяви намаления на почти всички стоки, като отстъпките достигаха до 43%. За да покаже, че търговията на дребно се променя в положителна посока за клиента, компанията дори реши да пусне на промоция своя домашен гласов асистент Amazon Echo, като обявената му цена е 99 долара, съобщава \"Блумбърг\". Преди малко повече от 2 месеца  \"Амазон\" обяви, че купува Whole Foods Market за 13.7 млрд. долара.  Веригата магазини предлага основно био- и екологични храни и стоки. Със сделката компанията се цели в разширяването на влиянието си в онлайн търговията с харни, а този пазар се оценява на 800 млрд. долара. Whole Foods Market са известни с високите си цени и решението на \"Амазон\" да ги намали е знак, че американският гигант  влиза в сериозна битка за клиенти  с най-голямата компания за търговия на дребно \"УолМарт\" (Walmart). \"Цените са най-голямата бариера за клиентите в Whole Foods Market. \"Амазон\" показа, че е готов да инвестира в този пазар и да намали цените на много от продуктите, за да започне да доминира в сегмента\", обясни вицепрезидентът на Food Marketing Institute Марк Баум. Сред най-намалените продукти са био ядки, които от 3.49 долара за килограм вече струват 1.99. Авокадото, което е сред най-продаваните стоки в Whole Foods Market, вече е на цена от 1.99 долара, като е с 0.8 долара по-евтино. Бананите пък струват 0.49 долара, а не 0.79. Всичко това не беше подминато и от клиентите. 33-годишната Катрин Оширо, която живее в Сан Франциско, разказа, че досега е избягвала магазините на Whole Foods Market заради високите цени. След като разбра за намаленията, тя призна, че следващият път със сигурност ще пазарува от тях. Кейти Бенет от Ню Йорк пък изрази надежда, че компания като  \"Амазон\" съвсем скоро ще развие онлайн търговията  с храна и ще започне да прави доставки до домовете и офисите. По думите ѝ това ще привлече още повече клиенти, особено с по-ниските цени. Редица експерти в търговията вече обявиха, че със сделката между \"Амазон\" и Whole Foods Market се отваря нова страница в продажбата на храни в САЩ, тъй като в страната навлизат все повече марки, които предлагат евтина храна.  За пример дават LIDL . Експертите посочват, че за последното тримесечие \"УолМарт\" е отчел най-добрите си показатели в продажбата на храни за последните пет години. Компанията е инвестирала милиарди долари до момента, за да предлага евтини продукти, при това в голямо разнообразие. Другият голям играч на пазара – Costco, продава своите био храни с около една трета по-евтино от тези в Whole Foods Market. Компанията обаче има свит асортимент и се е фокусирала в търговията с точно определени продукти. Експертите в търговията очакват \"Амазон\" да променят изцяло пазара на обикновените и био храните, тъй като в последните десетилетия той не се е развивал изобщо.", "date": "2017.08.31", "title": "В първия си ден като собственик на Whole Foods Market \"Амазон\" намали цените с до 43%"}
{"url": "http://www.dnevnik.bg/sviat/2017/08/31/3033865_sasht_imat_v_afganistan_niakolko_hiliadi_voinici/", "text": "Американското министерство на отбраната обяви, че в Афганистан към момента са разположени 11 000 американски войници - с няколко хиляди повече от известния досега официален брой, съобщи Би Би Си. Досегашните данни на Пентагона бяха за 8400 души. Изявлението идва на фона на подготовката за изпращане на още 4000 войници в Афганистан, които трябва да помогнат за разгрома на талибаните. Числото, с което този брой ще се увеличи, обаче не е окончателно - по-рано министърът на отбраната Джеймс Матис изрази недоволството си от сегашния неясен метод за преброяване на войски в конфликти райони и настоя, че се нуждае от точен брой на военнослужещите в Афганистан, за да вземе решение колко още трябва да се изпратят. В изявлението, съдържащо числеността на войниците в Афганистан и обосновано с нуждата от \"прозрачност\", не се спомена броят на разположените в момента в Сирия и Ирак. Очаква се още хиляди да бъдат изпратени като част от новата американска стратегия в Афганистан,  обявена от президента Доналд Тръмп  миналата седмица.", "date": "2017.08.31", "title": "САЩ имат в Афганистан няколко хиляди войници повече от обявеното, каза Пентагонът"}
{"url": "http://www.dnevnik.bg/bulgaria/2017/08/31/3033894_komisiiata_na_potrebitelite_shte_durji_pod_oko/", "text": "Ще има засилен мониторинг от Комисията за защита на потребителите (КЗП) по време на подготовката за началото на учебната година, обяви председателят на комисията Димитър Маргаритов, цитиран от агенция \"Фокус\". \"Това е важно, защото когато хората бързат да подготвят своите деца за училище, много търговци успяват да пласират своите стоки на по-висока цена от нормалната. Затова отправям апел към търговците да не лъжат, защото както видяхме мината година, ги хващаме\", каза той. Маргаритов обяви още, че през есента ще продължи и мониторингът по отношение на дейността на застрахователни организации и банки. По думите му през есенно-зимния сезон има много промоции и с оглед на това ще има засилени наблюдения. \"Още по-добра координация с колеги от други институции ще имаме и по време на зимния туристически сезон\", каза той.", "date": "2017.08.31", "title": "Комисията на потребителите ще държи под око търговците за началото на учебната година"}
{"url": "http://www.dnevnik.bg/sport/2017/08/31/3033887_avtobusut_na_otbor_ot_vuelta_izgoria_sled_umishlen/", "text": "Дебютантът във  \"Вуелта\"  \"Аква блу\" няма много успешно състезание, като все още преследва първата си етапна победа, а за капак стана жертва и на атака. Автобусът на ирландския отбор, който превозва състезателите и спортните директори между етапите, изгоря напълно. Возилото е било подпалено в задната част около двигателя, като e счупено и задното стъкло. Полицията все още изяснява подробности, но се смята, че става въпрос за умишлен палеж. Вече има и заподозрян, който е задържан от органите на реда. \"Съобщаваме с голямо разочарование, че нашият автобус изгоря по време на атака през нощта. За щастие никой не е ранен. Полицията вече арестува заподозрян\", съобщиха от \"Аква блу\". Превозното средство вече е напълно неизползваемо, като има поражения по пода и покрива. Интериорът, сред който специализираната кухня, двойна душ кабина и мебели, също е изгорял. Автобусът на тима е бил паркиран в близост до хотела в Алмерия, в който състезателите са били настанени. В непосредствена близост са още возилата на \"Астана\" и  \"Бора Хансгрое\" , но нито едно от тях не е пострадало. Преди днешния 12-и етап от Обиколката на Испания \"Аква блу\" нае друг автобус, който ще бъде използван до края на състезанието. Ирландският отбор беше създаден в началото на годината, като получи \"уайлд кард\" за участие във  \"Вуелта\" .", "date": "2017.08.31", "title": "Автобусът на отбор от \"Вуелта\" изгоря след умишлен палеж"}
{"url": "http://www.dnevnik.bg/zelen/2017/08/31/3033892_ekoinspekciiata_vuv_varna_proveriava_zakonnostta_na/", "text": "Регионалната инспекция по околната среда и водите – Варна (РИОСВ) проверява законността на строеж в Калиакра, за който е получен сигнал. Това съобщават от пресцентъра на Министерство на околната среда и водите в четвъртък (31 август 2017 г.) Тази сутрин инспектори са направили оглед на терена. Строежът се намира на земеделска земя, край село Българево, община Каварна. На мястото са положени армирани бетонови ивични основи с приблизителни размери на полето 8 м на 12 м, което е около 100 кв. м. Предстои да бъдат проверени документите за собствеността на земята, дали има уведомление в РИОСВ – Варна за инвестиционно намерение и издадено разрешение за строеж от главния архитект на община Каварна.", "date": "2017.08.31", "title": "Екоинспекцията във Варна проверява законността на строеж в Калиакра"}
{"url": "http://www.dnevnik.bg/politika/2017/08/31/3033883_antikorupcionniiat_zakon_na_gerb_propuska_lobizma/", "text": "Процедурата по отнемане в полза на държавата на незаконно придобито имущество не трябва да се включва в правомощията на антикорупционния орган, защото се смесват различни области на правно регулиране, задължени лица и предметен обхват. Това мнение застъпва асоциация \"Прозрачност без граници\" за проекта на изцяло нов антикорупционен закон на Министерството на правосъдието.  Според нея макар и формално възможен, такъв подход противоречи и на Закона за нормативните актове. Асоциацията е изпратила писменото си становище до министерството и заявява, че ще участва в обсъждането на 1 септември в Народното събрание. Становището откроява дефицити в проектозакона и очертава празнините, в него, които биха затруднили приложението му. Асоциацията призовава законодателите да положат усилия и да дадат възможност за съставяне на комисия по начин, който да определя максимална представителност и да демонстрира политическа независимост. \"Сегашното предложение е председателят на антикорупционния орган да се избира от Народното събрание, като той предлага зам.-председател и членове, разпределя ресорите между тях и може да иска смяната им, което оприличава органа по-скоро на едноличен, отколкото колективен\", се казва още в становището. В него се предлага вариант за създаване на колегиален орган, членовете на който да имат законово разпределение, правомощия и ресори и да не зависят от волята на председателя. \"Честа практика е и самите членове на колективния орган да избират председател\", аргументира се \"Прозрачност без граници\". Регламентираното в закона понятие \"конфликт на интереси\" оставя впечатление за по-малък обхват от възприетите европейски и световни стандарти Организацията посочва, че в законопроекта се съдържат празноти в различни посоки. Сред по-значимите е липсата на уредба, която да постави граници пред т. нар. \"представителство на интереси\", пред органите на изпълнителната и законодателната власт, познато като \"лобиране\". Друга значима празнина в законопроекта е липсата на специална защита на тези, които предоставят информация от кръга на своята работа, свързана с корупционно поведение. \"Недоумение буди текстът, който предвижда отнетото незаконно придобито имущество да постъпва по извънбюджетна сметка в полза на комисията\", е друга критика в становището на асоциацията. Оттам мислят, че противодействието на корупцията трябва да се осъществява чрез приемственост между съставите на комисията вместо да се подменя наведнъж целия ѝ състав. Не са предвидени и ограничения на броя мандати, които членовете могат да имат. Това е подход, който противоречи на цялостната тенденция в българското законодателство. \"За толкова значим орган и с оглед голямата продължителност на мандата е удачно той да бъде ограничен до един\", се казва още в становището. Асоциация \"Прозрачност без граници\" предлага и включването на две важни теми в обхвата на закона – регламентирането на лобистките контакти на лица на висши длъжности в изпълнителната и законодателната власти и защитата на лица, подаващи сигнали за корупция в структурите, в които работят. Водени сме от убеждението, че с разширяването обхвата на закона ще бъдат засегнати проблеми, които имат значително отражение върху целия спектър от корупционни явления и практики в страната. Цялото становище четете  тук . Остра критика към антикорупционния закон на ГЕРБ отправиха и адвокатите. За нея четете  тук . В законопроекта се предвижда създаването на нов единен независим орган, който да обединява функциите на съществуващи публични органи и звена с основната роля да извършва реални проверки на декларациите за имущество и интереси, да осъществява производства за установяване на конфликт на интереси и да извършва отнемането на незаконно придобито имущество. Новият независим орган трябва ще се нарича Комисия за противодействие на корупцията и отнемане на незаконно придобитото имущество според проекта на ГЕРБ. Бъдещата комисия ще стъпи на базата на сега действащата Комисия за отнемане на незаконно придобито имущество, като към нея се вливат Комисията за предотвратяване и установяване на конфликт на интереси и на Центъра за превенция и противодействие на корупцията и организираната престъпност към Министерския съвет (БОРКОР), съответното звено от Сметната палата. Според Цачева в република с парламентарно управление председателят на този единен орган следва да се избира от Народното събрание и останалите му членове. В момента текат обществени обсъждания по двата проекта -  на управляващите и този на БСП . Това е вторият опит за приемане на антикорупционен закон. В края на мандата на предишния парламент от програмата на правната комисия и Народното събрание отпадна проекта,  известен като закона на тогавашния вицепремиер Меглена Кунева.", "date": "2017.08.31", "title": "Антикорупционният закон на ГЕРБ пропуска лобизма, установи \"Прозрачност без граници\""}
{"url": "http://www.dnevnik.bg/bulgaria/2017/08/31/3033958_purvoklasnici_sa_izkljucheni_ot_uchilishteto_v_koeto/", "text": "Две седмици преди началото на новата учебна година цял клас първокласници от видинското 5 ОУ \"Иван Вазов\" се оказва изключен от училището, в което вече е записан, съобщи \"Нова телевизия\". Родители са се събрали на протест срещу решението и заявяват, че няма да се откажат от училището и на 15 септември ще заведат децата си там. Те обясниха, че децата им са ходили на предучилищна група там, а това лято са ходили две седмици на зелено училище. Пред \"Нова телевизия\" директорът на училището Пролетка Цветкова обясни, че общината я е задължила да разформирова една от петте паралелки първокласници, защото нямало достатъчно първокласници, записани в други училища. От общината са отказали коментар пред медията. \"На база на решението на обществения съвет, който беше проведен на 15 март, както и на база предварителни проучвания на нагласи на родителите, на 30 март издадох заповед за прием на пет паралелки първокласници\", обясни директорът на училището. Заповедта е изпратена на 7 април в общината и в Регионалния инспекторат по образованието. \"До средата на юни нямаше никаква реакция от никого, сформирахме училищна комисия така, както го изискват нормативните документи за прием на децата в първи клас. До 22 май приехме документите на децата, на 28 май направихме първо класиране, в началото на юни имаше и второ класиране, тъй като имаше свободни места в тези пет паралелки. Проведохме родителски срещи, проведохме лятно училище с децата\", обяснява тя.", "date": "2017.08.31", "title": "Първокласници са изключени от училището, в което са записани"}
{"url": "http://www.dnevnik.bg/biznes/2017/08/31/3033900_chujdite_investicii_v_stroitelstvoto_se_srivat_s_blizo/", "text": "Преките чуждестранни инвестиции (ПЧИ) в нефинансовия сектор към края на 2016 г. възлизат на 23.491 млрд. евро, което е с 1.4% повече от 2015 г. Това съобщи на пресконференция директорът на \"Бизнес статистика\" в Националния статистически институт, цитиран от БТА. Данните са предварителни. Най-големите по размер вложения са в промишлеността - 10.139 млрд. евро и в услугите - 5.887 млрд евро. Чуждестранните инвестиции в строителството намаляват за година с 19.4% до 608 млн. евро. Общо 335.8 хил. нефинансови предприятия са подали в НСИ годишни отчети за дейността си през 2016 г. Те отчитат произведена продукция за 48.6 млрд. лв. и 1.967 млн. служители. Най-голям дял от общата добавена стойност на нефинансовите предприятия се пада на промишлеността - 39.7%. Услугите пък осигуряват най-много работни места - 34.2 на сто. Строителството все още не може да достигне нивото отпреди кризата. Статистическите данни сочат, че най-голямо е намалението в инфраструктурното строителство, а едно от обясненията е системното обжалване на обществените поръчки. За 2016 г. близо 200 000 дружества са декларирали, че не са имали стопанска дейност, като спрямо 2015 г. това е с близо 40 000 повече.", "date": "2017.08.31", "title": "Чуждите инвестиции в строителството се сриват с близо 20%"}
{"url": "http://www.dnevnik.bg/biznes/2017/08/31/3033937_epul_se_vkljuchi_v_borbata_za_biznesa_s_chipove_na/", "text": "Технологичният гигант \"Епъл\" (Apple) се включи в наддаването за бизнеса с чипове на \"Тошиба\" (Toshiba). Производителят на \"Айфон\" (iPhone) се присъедини към водения от Bain Capital консорциум, който подаде в последния момент оферта от близо 19 млрд. долара. Японският конгломерат си постави срок до днес да осъществи сделката за продажбата на част от бизнеса си, но най-вероятно това няма да се случи, съобщава \"Блумбърг\". Освен Bain Capital, още два консорциума са отправили официални оферти. Начело на единия от тях е Western Digital, а на другия – тайванският производител на електроника Foxconn. Техните оферти са за около 17 млрд. долара. \"Епъл\" е силно зависима от флаш паметта на \"Тошиба\", която използва за своите най-популярни продукти - \"Айфон\" и \"Айпод\" (iPod). С евентуалната сделка компанията цели да подобри още повече отношенията си с японският конгломерат и да има постоянно снабдяване с флаш памет, като по този начин заобиколи основния си съперник на пазара \"Самсунг\". \"Има недостиг на този тип памет. Компаниите винаги се стремят да работят в тясно сътрудничество с ключови доставчици и да блокират дългосрочните споразумения за доставки към свои конкуренти\", обясни анализаторът в Canaccord Genuity Майкъл Уолкли. \"Тошиба\" е вторият по големина производител на чипове в света след \"Самсунг\". От няколко месеца компанията се опитва да продаде печелившия си бизнес, за  да покрие загубите си от няколко милиарда долара  за миналата година. Те са свързани със сделка, направена от филиала им в САЩ - \"Уестингхаус електрик\" (Westinghouse Electric), която купи ядрения и строителен бизнес на Chicago Bridge & Iron през 2015 г. Оказа се, че придобитите активи струват по-малко, отколкото първоначалната оценка, и освен това има спорове за дължимата все сума по сделката. През последните седмици японското министерство на икономиката и търговията на няколко пъти прикани ръководството на \"Тошиба\" да приеме офертата на Western Digital, за да се сключи колкото се може по-бързо сделката. Ръководните фактори в компанията обаче отказват, тъй като според тях това предложение не защитавало достатъчно добре интересите на фирмата. Показателно е, че най-големият критик на предложението на Western Digital е Ясуо Наруке, който е ръководител на бизнеса с чипове в \"Тошиба\". Нито един представител на \"Епъл\" не коментира по какъв начин технологичният гигант се е включил в консорциума на Bain Capital. Не е обявено и колко пари е дала компанията от предложените близо 19 млрд. долара. Предполага се, че \"Епъл\" може да осигури пари чрез предварително заплащане за доставките на чипове в бъдеще. Това е стандартна практика в бранша, която компанията е прилагала в миналото, за да даде финансова подкрепа на доставчиците си. Сделката пък ще направи \"Епъл\" основен конкурент на \"Самсунг\" в бизнеса с чипове.", "date": "2017.08.31", "title": "\"Епъл\" се включи в борбата за бизнеса с чипове на \"Тошиба\""}
{"url": "http://www.dnevnik.bg/bulgaria/2017/08/31/3033902_mobilno_prilojenie_subira_hora_koito_si_tursiat/", "text": "Мобилно приложение \"JustABaby\" събира хора, които си търсят партньор за бебе, представя фондация \"Ресурсен център – Билитис\", съобщи Българският хелзинкски комитет (БХК). Приложението вече набра сериозна популярност в САЩ и Австралия, но тепърва става известно в Европа. В момента приложението се превежда, за да е достъпно и на български език. Платформата предоставя възможност пред различни групи хора – например хора без партньор, ЛГБТ двойки и двойки с репродуктивни проблем, да потърсят още преки възможности за намиране на липсващия елемент за осъществяване на мечтата за създаване на собствено дете.", "date": "2017.08.31", "title": "Мобилно приложение събира хора, които си търсят партньор за бебе"}
{"url": "http://www.dnevnik.bg/sviat/2017/08/31/3033943_dve_eksplozii_izbuhnaha_v_navodnen_himicheski_zavod_v/", "text": "Две експлозии са избухнали в химическия завод на френската компания Arkema в Кросби, Тексас, има опасност от още взривове. Това съобщиха от фирмата, цитирани от агенция \"Ройтерс\". \"Искаме местните жители да знаят, че има складирани материали на много места и има опасност от още експлозии\", гласи изявлението. \"Моля, не се връщайте в евакуираната зона, докато местните сили за безопасност не обявят, че това е безопасно\". Един човек е в болница, деветима други са отишли там превантивно. Работниците в завода бяха евакуирани вчера, а властите наредиха евакуацията на живеещите в радиус от 2.4 км. от там. Сградата е наводнена и в нея няма електричество от неделя, а резервните генератори са под вода. Химикалите в нея трябва да се държат на ниски температури и се е наложило да бъдат прехвърлени в хладилни контейнери, захранвани с дизелово гориво.", "date": "2017.08.31", "title": "Двe експлозии избухнаха в наводнен химически завод в Тексас"}
{"url": "http://www.dnevnik.bg/kultura/2017/08/31/3033585_izlojbata_nespokoinata_zemia_bejancite_kato_hora_a_ne/", "text": "Това лято посетителите на Музея за дизайн и изкуства в Милано (\"La Triennale di Milano\") можеха да видят много въздействаща изложба, посветена на бежанците и мигрантите.  Името на експозицията \"Неспокойната Земя\" (La Terra Inquieta) е взето от стихосбирка на карибския автор Едуард Глисан, който в своето творчество засяга въпроса за това как различните култури могат да съществуват заедно. Чрез изкуството бяха достъпно представени глобалните тенденции и предпоставките за бежанските вълни - военни конфликти и природни бедствия. Освен темата за бежанците, изложбата успя да проследи и историята на имигрантите, които често са принудени да търсят по-добър живот другаде поради неблагоприятните икономически обстоятелства в страните им на произход.  Чрез инсталациите на повече от 60 творци от 39 различни държави (включително и от България) посетителите на музея можеха да почувстват преживяванията и очакванията на търсещите убежище и мигрантите от настоящата бежанска вълна.  Експозицията е съсредоточена върху серия от тематични линии – войната в Сирия, потъването на лодки с мигранти край остров Лампедуза, животът в бежански лагери, фигурата на човека без държавата, италианската миграция в ранния 20-и век и други. Чрез арт инсталации, видеа с лични и колективни разкази на търсещи убежище, документални снимки, исторически извори и материални артефакти \"Неспокойната Земя\" реконструира трудностите пред търсещите убежище и мигрантите, обикалящи границите на Европа в търсене на вход към нейното сърце. А в центъра на тяхната одисея бяха поставени жаждата им за спасение и блянът им за по-добър живот. Първата инсталация в експозицията бе \"Територии\" на Правдолюб Иванов. Иванов представи 10 национални флага, символизиращи страните-основателки на Европейския съюз. Но всеки от тези флагове бе изцапан с много кал, в което авторът е вложил символиката на своето творение. Друга инсталация представяше пътуването от Турция към Германия на турските гастарбайтери.  Следваха картини и скулптури, изобразяващи жестокостите по време на войните и военните конфликти в настоящия и миналия век – а тъкмо войните са основната причина за бежанските вълни в нашето съвремие.  Сред най-въздействащите инсталации са тези с вещи на търсещи убежище и мигранти, които те са носили със себе си по пътя към Европа: лични карти, мобилни телефони, листчета с телефонни номера, часовници, гривни, пръстени, дебитни карти, симкарти, религиозни символи, снимки на близки хора и други. Една от най-интересните инсталации бе съставена от джапанките и обувките на мигранти, преобразени в малки лодки.  Силно въздействаща оказваше и гледката на разпилените по пода на една от залите дрехи, които хора са носили, опитвайки се да достигнат до Европа. В една от големите зали можеше да се видят снимки от спасителните акции на мигранти в Средиземно море.  Дълъг около 40 страници детайлен списък с всички идентифицирани и неидентифицирани хора, загубили живота си по пътя към Европа през последните 25 години, също беше експонат. Той бе със ситен шрифт и сякаш безкраен. Който го види, няма как да не си даде сметка, че зад всяко от тези имена стои човешко същество, което е имало своите чувства, своите близки и своята съдба.  Изложбата изпрати ясното послание, че бежанският и мигрантският проблем днес са симптоми на съвременната глобална система, в която неравенството и липсата на еднаква стойност на всеки човешки живот са може би най-значимият проблем. Дехуманизирането на хора и свеждането им само до статистика е проблем, който в продължение на десетилетия е бил пренебрегван. И който поколението на сегашните подрастващи ще трябва да разреши. ", "date": "2017.08.31", "title": "Изложбата \"Неспокойната Земя\": Бежанците като хора, а не като статистика"}
{"url": "http://www.dnevnik.bg/razvlechenie/2017/08/31/3033880_smaleniiat_mat_deimun_otkri_venecianskiia_kinofestival/", "text": " на Александър Пейн, сатира с Мат Деймън, в която хората стават 10 см високи, за да се справят с предизвикателствата на пренаселването и глобалното затопляне, откри Венецианския филмов фестивал снощи. Най-старият кинофестивал ще раздаде златните си лъвове на 9 септември, смятани за индикация за успех в предстоящия награден сезон. За тях се борят 21 филма от различни страни, включително Downsizing. В лентата Деймън и Кристен Уийг са финансово притиснато семейство, което решава да се подложи на смаляване - необратима процедура, който ще им позволи да станат част от малко, но състоятелно общество. Първоначално те са привлечени от идеята да намалят отпечатъка си върху околната среда и планетата, но после откриват, че по този начин могат да умножат богатствата си и да се радват на лукс, за който не са мечтали. Съвсем скоро Лежърленд - миниатюрното общество, в което двамата се местят, се превръща в микрокосмос на съвременното общество, в което царуват корупцията, неравенството и хора като героя на Кристоф Валц, контрабандист на стоки от \"големия\" свят. Въпреки антиутопичния си тон според Мат Деймън филмът е всъщност оптимистичен.", "date": "2017.08.31", "title": "\"Смаленият\" Мат Деймън откри венецианския кинофестивал"}
{"url": "http://www.dnevnik.bg/bulgaria/2017/08/31/3033962_cacarov_lichna_vendeta_v_nakazatelniia_kodeks_niama/", "text": "\"Лична вендета в Наказателния кодекс няма. Българската прокуратура работи по българските закони, според които виновните биват обвиняеми и това е целта на наказателния процес\". Това заяви главният прокурор Сотир Цацаров  преди срещата с представители на БСП  в парламента във връзка с подготвяния от тях проект на антикорупционен закон. Цацаров беше помолен да коментира изявлението на съпругата на бившия мажоритарен собственик на КТБ Цветан Василев - Антоанета Василева, която в писмо до президента Румен Радев заяви, че главният прокурор използва детето ѝ -  Радосвета Василева, за лична вендета. Радосвета Василева стана обвиняема в средата на август за пране на пари за това, че през 2013 г. е купила апартамент в България с пари, дарени от баща ѝ в България. Според българската прокуратура тя е трябвало да знае, че това са пари с престъпен произход. Беше издадена и европейска заповед за арест за Радосвета Василева. Малко по-късно тя съобщи в блога си, че е в  Сърбия и е била задържана за кратко , но впоследствие освободена. Попитан как ще коментира твърдението на Антоанета Василева, че швейцарски съд е уважил документите, които семейството е приложило, и е отхвърлил молбата на българската комисия за отнемане на имуществото за блокиране на същия имот, за който Радосвета Василева е обвиняема, Цацаров отново повтори, че българските власти работят по разпоредбите на Наказателния кодекс. Когато има внесен обвинителен акт, значи има доказателства Главният прокурор беше попитан и дали са събрани достатъчно доказателства за внесения в съда обвинителен акт срещу шестима души  за сделката с ЕВН.  За него не съобщиха от прокуратурата, както обикновено се случва, а стана известно от съобщение на градския съд, с което оповести, че делото ще бъде  публично разпределено. \"При всички случаи, при които се внася обвинителен акт, се приема, че доказателствата са достатъчни. Събран е достатъчен обем доказателства. Това не е специален случай или нещо друго. Това е преценил прокурорът, заяви главният прокурор. Попитан как ще коментира изявлението на съиздателя на \"Капитал\" и \"Дневник\" Иво Прокопиев, че случаят  е репресия на  опоненти на корупционния модел  на управление, Цацаров отвърна: \"Не съм чел изявленията на господин Прокопиев. Освен това в цялата ми годишна практика на съдия и на прокурор, било то и главен, мисля, че познавам двама обвиняеми, които казаха, че са виновни. Всеки обвиняем е невинен. Това е защитната позиция на всеки обвиняем. Каквото за другите, това и за Прокопиев. Каквото за Прокопиев, това и за другите\", заяви още Цацаров.", "date": "2017.08.31", "title": "Цацаров: Лична вендета в Наказателния кодекс няма (допълнена)"}
{"url": "http://www.dnevnik.bg/intervju/2017/08/31/3033583_ekologut_andrei_kovachev_unishtojenata_pochva_ot/", "text": "– Без все още да са точни унищожените и засегнатите площи, вече стана ясно, че говорим за над 10 000 - 12 000 хектара изкуствени гори от черен бор на мястото на пасища с червена хвойна, които хората навремето са разчистили за паша, като са премахнали гори от космат дъб. Останалото са основно пасища с червена хвойна – става дума за различни местообитания от екологична мрежа НАТУРА 2000 (кодове 6210, 6220, 5210). Има засегнати площи гори от космат дъб - код от НАТУРА 2000 91А0, а долу в дефилето низово – без да е изгоряла, е засегната и малко дървовидна хвойна 9560. Защитената зона, която е засегната, е BG0000366 Кресна. Около половината от площта на пожара е в нея. – Основният коридор и местообитание на видове - дефилето беше опазено. Огромни благодарности на пожарникарите за всичко. Има засегнати популации на вида шипоопашата костенурка с висока представителност между Ощавски бани и Ощава. Всички пасища с храсти, храсти и дъбови гори и донякъде боровите бяха местообитания на този вид, както и на шипобедрената костенурка, които пострадаха сериозно. Няма как да се даде оценка точно какъв процент от популациите на място са изгорели, но обикновено в този сезон загиват над 70% от популациите. Засегната е и популация на вида ивичест смок, но странично. Пак в долината на Ощавска река. Пострадали са и местообитания и популации на някои видове безгръбначни (пепруди например) в пасищата. – Унищоженият хумусен пласт. Това води до трайни промени в екосистемите - до засушаване, на мястото на предишните видове растения се появяват по-сухи и топли местообитания и видове. Плодородието рязко спада. И водните запаси спадат рязко. – Говорим за изцяло негативни и дълготрайни промени. Почвата се възстановява със стотици години.", "date": "2017.08.31", "title": "Екологът Андрей Ковачев: Унищожената почва от пожара в Кресна ще доведе до трайни промени в екосистемите"}
{"url": "http://www.dnevnik.bg/sport/2017/08/31/3033977_cska_se_razdeli_s_portugalski_half/", "text": "Халфът Давид Симао вече не е част от ЦСКА, съобщиха от клуба. Футболистът, който е на 27 години, напуска \"Българска армия\" само година след като се присъедини към червените. \"Португалският полузащитник Давид Симаов вече не е част от  ЦСКА . Ръководството и спортно-техническият щаб благодарят на Давид за професионализма и себераздаването му с червената фланелка и му пожелават много здраве и много бъдещи професионални успехи\", се казва в съобщение на официалния сайт на отбора. Червените не обявяват кой е следващият отбор на играча и дали раздялата е по взаимно съгласие, или става въпрос за трансфер. По-рано през деня в някои португалски медии, сред които авторитетното издание \"Рекорд\", се появиха информации, че Симао е близо до подпис с \"Боависта\". В родината на футболиста дори се твърди, че още вчера халфът се е сбогувал със съотборниците си. Футболистът изигра 24 мача за ЦСКА, в които отбеляза три гола и даде три асистенции. Две от попаденията му бяха в  последното дерби с \"Левски\" . На 28 май червените победиха с 3:0, а Симао се разписа на два пъти от пряк свободен удар. Симао не взе участие в последните пет мача на отбора в Първа лига. Португалецът се контузи при загубата с 0:1 от \"Лудогорец\" във втория кръг и пропусна победите над \"Ботев\" (Пловдив), \"Локомотив\" (Пловдив), \"Септември\", \"Витоша\" (Бистрица) и \"Берое\".", "date": "2017.08.31", "title": "ЦСКА се раздели с португалски халф"}
{"url": "http://www.dnevnik.bg/photos/2017/08/31/3033781_snimka_na_denia_chisto_zlato_v_toaletnata/", "text": "\"Америка\" е името на напълно функционалната, изработена от чисто злато, тоалетна чиния. Тя е дело на скулптура Маурицио Кателан и е изложена в музея \"Гугенхайм\" в Ню Йорк.", "date": "2017.08.31", "title": "Снимка на деня: Чисто злато в тоалетната"}
{"url": "http://www.dnevnik.bg/bulgaria/2017/08/31/3033997_sled_pet_godini_putuvaneto_s_vlak_mejdu_plovdiv_i/", "text": "След рехабилитацията на жп линията между Пловдив и Бургас времето за пътуване с влак между двата града ще се намали с 40 минути. Това обяви транспортният зам.-министър Велик Занчев по време на първата копка на жп участъка Стралджа – Церковски, съобщиха от ведомството. По думите му до 2022 г. ще бъде завършено цялото направление между Пловдив и Бургас, като в това включи и системите за сигнализация и телекомуникации. Той допълни, че през този програмен период ще бъде осигурена пълна оперативна съвместимост на всички системи по трасетата от София до Бургас и от Пловдив до Свиленград. Железопътният участък от Стралджа до Церковски е с дължина 2 км, а средствата, които ще бъдат инвестирани за неговата рехабилитация, са 4.2 млн. лв. Срокът за приключване на строителството е януари 2018 г. След като трасето бъде завършено, влаковете ще могат да се движат по него със 130 км/ч. По проекта за ремонт на цялото жп направление от Пловдив до Бургас са осигурени над 800 млн. лв. Те идват от оперативната програма \"Транспорт и транспортна инфраструктура\" 2014 – 2020.", "date": "2017.08.31", "title": "След пет години пътуването с влак между Пловдив и Бургас ще е с 40 минути по-бързо, обеща зам.-министър"}
{"url": "http://www.dnevnik.bg/biznes/2017/08/31/3033968_vmesto_pivovarna_plovdiv_shte_ima_kompleks_s_jilishta/", "text": "Комплекс с жилищни и офис сгради, търговски център, спортен комплекс, басейн, парк и детска градина ще се строи на терен от 30.5 хил. кв. м на мястото на бившата пивоварна \"Каменица\" в Пловдив. Това се казва в съобщение на компанията, която преди ден е продала терена на фирмите \"Си Инвестмънт\" АД и \"ЕС АЙ Дивелопмънт\" ЕООД - инвеститори в бъдещия проект. Пивоварната запазва собствеността върху 3 500 кв. метра, върху която ще бъде изграден мултифункционалният комплекс \"Пивоварница Каменица\" - микропивоварна за крафт (занаятчийска) бира, музей, бирария, магазин за сувенири, парк и отворена сцена за културни събития. Строителството на Пивоварницата ще започне през септември и се очаква да приключи и да отвори врати през 2018 г. В изграждането на комплекса ще бъдат вложени около 2 млн. евро и ще бъдат разкрити около 50 нови работни места, информира компанията. Дружеството реши да затвори пивоварната през 2015 г.  и да премести производството в Хасково. Причина беше разрастването на града, благодарение на което теренът вече попада в широкия център, а това затруднява производството и логистиката, но прави мястото привлекателно за развитие на имотни проекти.  Изграждането на новия комплекс, който запазва името \"Каменица\", се очаква да бъде завършено изцяло през 2023 г., се казва в съобщението. Очакванията са, че строителството ще започне през 2018 г. с изграждането на офис сградите, жилищния комплекс и спортния център. Едновременно със строителството ще бъде оформено парковото и площадното пространство. Целият комплекс ще бъде обособен като свободна пешеходна зона, а за автомобилите ще бъде осигурен подземен паркинг с над 600 места. Главен проектант на комплекса ще бъде британската компания Stephen George Architects, а основна финансираща институция е \"Уникредит Булбанк\" АД. С реализирането на новия комплекс ще бъдат разкрити повече от 500 нови работни места. \"Вярваме, че заедно с \"Пивоварница Каменица\" новият комплекс ще бъде едно модерно, уютно и красиво място за пловдивчани и гостите на града\", заяви Димо Димов, генерален директор на \"Каменица\" АД. \"Си Инвестмънт\" АД е част от \"Сиенит холдинг\", компания с опит в изграждането на промишлени, логистични, инфраструктурни, енергийни, търговски, ваканционни и жилищни обекти, се казва в съобщението. \"ЕС АЙ Дивелопмънт\" ЕООД е част от групата компании, собственост на Георги Тотев, инвеститор и управляващ хотелски комплекси, първокласни офис площи, жилищни сгради. Един от последните реализирани проекти на групата е офис сграда Lime Tree, която е сред финалистите в категория \"Офис сграда на годината\" – 2016 г.", "date": "2017.08.31", "title": "Вместо пивоварна Пловдив ще има комплекс с жилища, спортен център, басейн и музей"}
{"url": "http://www.dnevnik.bg/video/2017/08/31/3034001_bulgariia_se_bori_za_evropeiskata_agenciia_po/", "text": "Министерство на здравеопазването \"се бори със зъби и нокти\" да представи страната ни като кандидат за следващото седалище на Европейската агенция по лекарствата (European Medicines Agency - EMA). Това обяви заместник-министърът Мирослав Ненков и представи видеото, с което България се рекламира за позицията. То е достъпно и в канала на ведомството в YouTube. Европейската агенция по лекарствата в момента е ситуирана в Лондон, но се налага да се премести заради Брекзит. В нея работят над 800 специалисти, които одобряват за продажба и контролират всички медикаменти в ЕС. Повече от половината страни-членки са кандидатсвали за да приемат домакинството на институцията. До края на септември България ще се разбере квалифицира ли се за надпреварата, а окончателното решение ще се вземе през ноември с гласуване от държавите. Градът-победител трябва да получи 14 гласа, а България основно ще се стреми да получи подкрепата на 9-те страни, които не кандидатстват, обясни Мирослав Ненков.  \"Какво й е на София, че да не може тези хора да дойдат у нас? Кое й е лошото на България, освен че е бедна? Нашите приятели и роднини, които работят и живеят в чужбина, идват тук да си правят зъбите. Защо? Защото е лошо? Идват тук да си оперират жлъчките – защо, нали са много хубави онези болници в западния свят. Със зъби и нокти ние ще се борим да гласуват за нас.\", коментира Ненков, цитиран от БНР. Той обяви, че тръгва на обиколка из някои европейски столици, за да лобира пред други здравни министри да подкрепят българската кандидатура. Зам.-министърът е убеден, че страната ни има реални шансове да спечели надпреварата и затова са необходими дипломатически усилия.", "date": "2017.08.31", "title": null}
{"url": "http://www.dnevnik.bg/sviat/2017/08/31/3033960_evrokomisiiata_obiavi_gotovnost_da_izpolzva_vsichki/", "text": "Европейската комисия не е получила от Варшава никаква реакция на притесненията си за върховенството на закона в Полша, каза заместник-председателят ѝ Франс Тимерманс, цитиран от \"Ройтерс\". Пред евродепутатите в Брюксел Тимерманс каза, че Комисията е готова да използва всички налични средства, за да гарантира, че страната няма да се отклони от демократичните ценности. През юли Тимерманс предупреди, че институцията му може да поиска задействане на т.нар. Член 7 от Лисабонския договор - процедура, която при  най-лошия сценарий  би довела до замразяване на членството на Полша и отнемане на правото ѝ на глас в Европейския съвет. Тогава Брюксел даде месец на Варшава, за да отвърне на притесненията за върховенството на закона, провокирани от спорна съдебна реформа (повече за критиките на Комисията към Полша заради  реформата  четете  тук ). В сряда Тимерманс не спомена конкретно Член 7, но подчерта, че съюзът е готов да \"вземе мерки\". Той каза още, че Комисията ще анализира отговора на Варшава в рамките на текущата  наказателна процедура , без да даде подробности. \"Полша не показва уважение и не иска диалог\" \"Политически трудната\" тема не може да се пренебрегне, защото последствията на ЕС от нея са \"твърде големи\" и става дума за основни принципи, на които е основан съюзът, като разделението на властите и независимостта на съдебната система, каза още Тимерманс, цитиран от австрийската агенция АПА. В никоя европейска страна правосъдният министър не може да назначава и уволнява съдии. Колкото и Полша да моли за уважение и Европейският съюз да се отнася така с нея, обратното не се забелязва в момента, добави той. По думите му Комисията е отворена за диалог с Полша, \"но от другата страна, изглежда, няма такъв интерес,\" а вместо това Варшава се занимава с нападки към Европейската комисия, включително персонални. Какво е член 7? Член 7 от Договора за Европейския съюз  предвижда механизъм за законово налагане на ценностите на съюза. Процедурата може да бъде задействана от една трета от държавите членки, парламента или комисията, но крайното решение в нея изисква единодушие. Тя може да завърши със санкции като спиране на някои права, включително правото на глас на представителя на правителството на тази държава членка в съвета - което на практика означава, че държавата остават без глас в Брюксел. (Повече за стъпките, предвидени в член 7,  можете да прочетете тук .)", "date": "2017.08.31", "title": "Еврокомисията обяви готовност да използва \"всички средства\", за да защити демокрацията в Полша"}
{"url": "http://www.dnevnik.bg/bulgaria/2017/08/31/3034024_niama_vuzrajdane_na_naglite_sluchaiat_s_otvlichaneto/", "text": "Главният прокурор Сотир Цацаров обяви, че се работи по всички версии при разследването на изчезването на  сина на собственика на автокъща, за когото вчера стана известно, че вероятно е бил отвлечен.  Главният прокурор говори пред журналисти след срещата с БСП във връзка с антикорупционния проект и заяви, че разследването не позволява да бъде представена каквато и да е друга информация. \"До този момент всичко, което ви кажа, може да застраши интересите на пострадалите. Нека се ограничим. В момента, в който може да се даде информация, която може да бъде изнесена публично, ще ви бъде предоставена\", заяви още главният прокурор. Той уточни, че са взети мерки информацията по това разследване да бъде ограничена до работещите в сформирания екип, който работел \"буквално денонощно\". \"Няма възраждане на \"Наглите\" (бел. ред. - група за отвличания). Това е тежко криминално престъпление. Няма общество, което да е застраховано срещу такива престъпления\", заяви Цацаров и поиска случаят да не се използва за политически обобщения или, не дай боже, спекулативни твърдения.", "date": "2017.08.31", "title": "Няма възраждане на \"Наглите\", случаят с отвличането да не се използва политически, призова Цацаров"}
{"url": "http://www.dnevnik.bg/biznes/2017/08/31/3034055_moskovski_razporedi_proverka_na_uiz_er/", "text": "По разпореждане на министъра на транспорта Ивайло Московски Главна дирекция \"Гражданска въздухоплавателна администрация\" ще извърши проверка на ситуацията с полетите на авиокомпания \"Уиз ер\" (Wizz Air), съобщиха от ведомството. Разпореждането е във връзка със зачестилите  случаи на продажба на повече седалки  от наличния капацитет на унгарския авиопревозвач, изпълняващ полети до и от България. Инспекторите ще извършат така наречените SAFA (Safety Assessment of Foreign Aircraft) проверки, които обхващат безопасността на полетите, техническото състояние на въздухоплавателните средства, документацията и екипажите на превозвача, както и дали компанията е спазила своите задължения за гарантиране правата на пътниците. Българската страна няма правомощията да извършва цялостни проверки на дейността на авиокомпании, регистрирани на територията на друга държава, посочват обаче от ведомството. Въздухоплавателната администрация освен това ще изпрати официално искане до унгарските авиационни власти, които са надзорен орган на Wizz Air, за извършване на пълна проверка на авиокомпанията и обяснение за причините за възникналата ситуация. Междувременно от превозвача обясниха, че е законна практиката да се продават повече седалки от наличните в самолетите, защото винаги имало пътници, които не използват билетите си. На хората, чието пътуване е било отложено, са предложени компенсации.", "date": "2017.08.31", "title": "Московски разпореди проверка на \"Уиз ер\""}
{"url": "http://www.dnevnik.bg/bulgaria/2017/08/31/3034044_veche_ima_daritel_za_curkvata_v_berende_obiavi_bojidar/", "text": "Бизнесменът и председател на неправителствената организация Общобългарски комитет \"Васил Левски\" Васил Василев ще дари средства за реставрацията на средновековната църква в село Беренде край Драгоман. Това съобщава директорът на Националния исторически музей Божидар Димитров, който преди дни  лансира идеята  рушащия се паметник на културата да бъде изцяло преместен в София и  предизвика скандал  с обидните си реплики към професори от Софийския университет и журналисти. Макар да бе призован да се извини , в писмо, което носи неговия подпис, Димитров не засяга тази тема. Вместо това той пише\": Снощи в полунощ на Божидар Димитров се е обадил известният български бизнесмен и родолюбец Васил Василев, който е предложил своята помощ за това действие. Васил Василев е представител на редица френски фирми за автомобили, даже изпраща стотици работници във Франция.\" И уточнява, че Василев е известен с това, че откупил \"откраднатите от цигани бронзови детайли от паметника на Левски\" и заплатил за повторното им изработване. \"Васил Василев основа патриотично младежко движение. Няма никакво съмнение, че младежите на Васил Василев ще направят всичко необходимо за възстановяване на църквата.\" \"Божидар Димитров се учудва, че веднага се повдигна въпросът за собствеността на сградата на църквата. Какво значение има на кого е сградата - на Светия синод, на Министерство на културата, важното е, че тя ще бъде на България и тя ще бъде на българския народ\", посочва се още в писмото.", "date": "2017.08.31", "title": "Вече има дарител за църквата в Беренде, обяви Божидар Димитров"}
{"url": "http://www.dnevnik.bg/sport/2017/08/31/3034045_livurpul_predstavi_oksleid-chemburlein_totnum_vze_serj/", "text": "\"Ливърпул\" обяви трансфера на Алекс Окслейд-Чембърлейн от \"Арсенал\". 24-годишният футболист премина успешно медицински прегледи и подписа договор за пет години. Трансферната сума не беше обявена официално, но според Би Би Си и \"Скай спортс\" \"Ливърпул\" ще плати 35 милиона паунда. Сумата може да нарасне до 40 милиона със заложените бонуси за брой изиграни мачове. Окслейд-Чембърлейн, който отказа трансфер в \"Челси\", за да премине на \"Анфийлд\", ще получава седмична заплата от 120 хил. паунда. Би Би Си обяви, че английският национал е отказал предложение за нов договор с \"Арсенал\" срещу 180 хил. паунда на седмица. \"Наистина съм много, много щастлив, че привлякохме Алекс, заяви мениджърът на \"Ливърпул\" Юрген Клоп. Откакто мина последния мач (4:0 срещу \"Арсенал\"), чаках с нетърпение да осъществим този трансфер. Беше фантастично, когато разбрах новината, че вече е наш играч.\" Германецът сподели, че следи развитието на Окслейд-Чембърлен още от 2014 г., когато \"Борусия\" (Дортмунд) игра с \"Арсенал\" в Шампионската лига. \"Алекс влезе като резерва и имаше огромно въздействие върху мача. Той веднага привлече вниманието със своята скорост, енергия и умения с топката. Спечелихме този мач, но в ответния загубихме, а Алекс беше титуляр и игра много силно. Оттогава го следя и когато разбрах, че има възможност да го привлечем, изобщо не се замислих\", разказа Клоп. Oкслейд-Чембърлейн е юноша на \"Саутхемптън\", където направи и първите си стъпки в мъжкия футбол. След отличен сезон в Първа лига той беше купен от \"Арсенал\" срещу 15 милиона паунда (с бонусите) през лятото на 2011 г. Англичанинът, който беше използван на всякакви позиции от Арсен Венгер, изигра 198 мача и вкара 20 гола с екипа на \"артилеристите\". За националния отбор той има шест попадения в 27 двубоя. \"Въпреки че все още е млад играч, Алекс има огромен опит във Висшата лига, в Шампионската лига и в международния футбол. Той е много, много добър футболист, който има желанието и нагласата да се развива и да става още по-добър, което е страхотно за мен\", каза още Клоп. \"Той взе много трудно решение да напусне един велик клуб и да се присъедини към друг велик клуб. Пред него имаше много възможности, но той избра \"Ливърпул\", така че съм много щастлив\", завърши германският треньор. В същото време \"Тотнъм\" уреди двама нови футболисти. \"Шпорите\" привлякоха десния краен бранител на \"Пари Сен Жермен\" Серж Орие и договориха нападателя на \"Суонзи\" Фернандо Йоренте. Котдивоарският защитник подписа петгодишен договор с лондончани. Според Би Би Си \"Тотнъм\" ще плати трансферната сума от 23 милиона паунда. \"Това е едно ново начало за мен. Решен съм да се докажа като истински професионалист - както на терена, така и извън него\", заяви Орие, който непрекъснато се забъркваше в скандали в ПСЖ. Ръководството на \"Суонзи\" пък е приело офертата на \"шпорите\" за 32-годишния Йоренте. Според английските медии предложението е на стойност 15 милиона паунда. Интерес към испанеца имаше и \"Челси\".", "date": "2017.08.31", "title": "\"Ливърпул\" представи Окслейд-Чембърлейн, \"Тотнъм\" взе Серж Орие и Йоренте"}
{"url": "http://www.dnevnik.bg/sport/2017/08/31/3034082_ruski_izdaniia_spriagat_ivelin_popov_za_transfer_v/", "text": "Българският национал  Ивелин Попов  може да премине в \"Рубин\" (Казан), твърди руското издание \"Известия\". Според медиите в страната тимът от република Татарстан прави всичко възможно да се подсили с голямо име до края на трансферния прозорец. До този момент няма индикации, че шампионът \"Спартак\" обмисля раздяла с Попов, който беше закупен за 7 млн. евро преди две години. В последните няколко седмици тимът се подсили с двама играчи в средата на терена – Марио Пашалич и Педро Роча. Последният беше закупен за 12 млн. евро от \"Гремио\". Преди това обаче \"Спартак\" се раздели с друг бразилец – Маурисио. \"На този етап няма индикации, че \"Спартак\" е на път да продава Попов. Той е считан за важен футболист, а освен това този сезон отборът ще участва на три фронта – Премиер лигата, Купата на Русия и Шампионската лига, и треньорът Карера иска по-широк състав\", коментира специално за   един от водещите руски спортни журналисти Игор Рабинер от \"Спорт Експрес\". В последния ден от трансферния прозорец Попов се готви за  мача на националния отбор срещу Швеция  и на този етап сделка е малко вероятна. В последните месеци темата около трансфер на Попов постоянно се дискутира от медиите в Русия. През лятото футболистът категорично заяви желанието си да остане в Москва. Той започна новия сезон добре, като \"Спартак\" спечели  Суперкупата на Русия  за първи път в историята си. Преди последния мач Попов получи лека контузия и не игра.", "date": "2017.08.31", "title": "Руски издания спрягат Ивелин Попов за трансфер в \"Рубин\" (Казан)"}
{"url": "http://www.dnevnik.bg/photos/2017/08/31/3033967_fotogaleriia_na_poklonenie_v_meka/", "text": "Два милиона мюсюлмани от цял свят се събраха в планината Арафат в четвъртък на бдение, за да се помолят за Божията прошка, по време на годишното поклонение Хадж в Мека. Поклонниците, облечени в бели дрехи, прекарват нощта около хълма, където според исляма Бог е изпитал вярата на Авраам, като му е заповядал да пожертва своя син Исмаил и където по-късно пророкът Мохамед е направил последната си проповед.", "date": "2017.08.31", "title": "Фотогалерия: На поклонение в Мека"}
{"url": "http://www.dnevnik.bg/sviat/2017/08/31/3034038_london_i_brjuksel_otnovo_ne_postignaha_reshitelen/", "text": "Великобритания и Европейският съюз все още не могат да постигнат \"решителен напредък\" в преговорите за напускането на Обединеното кралство. Това обяви главният преговарящ за Брекзит от името на Европейската комисия Мишел Барние на пресконференция с британския си колега, министърът за напускането Дейвид Дейвис. На събитието, което бележи края на третия кръг преговори за Брекзит, и Европейската комисия, и Великобритания запазиха  позициите си по основните спорни въпроси . \"Времето лети бързо. На 29 март 2019 г. в полунощ Великобритания напуска Европейския съюз,\" припомни той. Въпреки някои \"съществени пояснения\" обаче \"тази седмица не постигнахме никакъв решителен напредък по основните теми,\" добави Барние. По думите му ситуацията след третия кръг на преговорите е далеч от всякаква възможност да се премине към обсъждане на търговските връзки, за което Лондон настоява, и първо е необходимо да се изчистят трите въпроса за статута на гражданите на Европейския съюз във Великобритания, финансовите задължения на Лондон и статута на границата между Република Ирландия и Северна Ирландия. Според Обединеното кралство тези три въпроса и разговорите за бъдещите търговски отношения могат да текат паралелно. Барние отхвърли и идеята, че Великобритания би могла автоматично да получи достъп до единния пазар. Според него защитата на правовия ред в Европейския съюз и на единния пазар са ключови принципи на мандата за преговори, даден от Комисията. \"Уважаваме суверенното решение на Великобритания. Едно е ясно - действието на ЕС и на единния му пазар няма да бъде подкопано от Брекзит,\" каза Барние. \"Сигурно е и че съюзът ще запази автономията на вземането на решения. Великобритания иска да си върне контрола, да създаде нови стандарти и регулации и те да бъдат признати веднага в ЕС. Това е просто невъзможно. Не може да сте извън единния пазар и да оформяте работата му,\" добави той. \"Официално ни казаха, че ще напуснат общия пазар и митническия съюз, който е важан част от единния пазар. Може би не всички въпроси са били детайлно обсъдени във Великобритания, а е време - да се каже какво значи да си член на ЕС и на общия пазар и какво - да не си,\" обясни той в отговор на журналистически въпрос. \"Когато чета някои от документите, които ми изпраща Дейвид, долавям известна носталгия - да искаш да ползваш някои от предимствата на съюза, без да си част от него. А Брекзит означава Брекзит.... Не ние напускаме, а Великобритания.\" \"Тепърва трябва да градим доверие\" Главният преговарящ от името на Европейската комисия даде и примери за ситуации, в които \"тепърва трябва да се гради доверие\" между Лондон и Брюксел. \"За правата на гражданите направихме стъпки, но трябва да продължим нататък. Това лято около 100 души получиха писма,  че трябва да напуснат  (Обединеното кралство). Лондон призна, че е грешка, но не се случва за първи път. Трябва да се признае, че правата на гражданите се защитават от Европейския съд.\" Другият споменат пример беше свързан със задълженията на Великобритания към Европейския съюз - \"сметката за развода\", която Лондон оспорва. \"Тази седмица Великобритания обясни, че задълженията ѝ ще се ограничат до датата на напускането. Имаме обаче задължения към трети страни - като Украйна, тихоокеански държави.\" \"След тази седмица става ясно, че Великобритания не се чувства правно обвързана да си плати задълженията при напускане. Също така искаме да поддържаме зелена инфраструктура в селските региони до 2020 г. - но Великобританя не може да признае това. Как да изградим доверие и да обсъждаме бъдещите си отношения?\" \"Напускането и бъдещите отношения са неразривно свързани\" Великобритания настоява, че темите за оттеглянето и бъдещите отношения са \"неразривно свързани\". Той повтори това изречение три пъти. \"Не става дума за прескачане на етапи, а за прагматични крачки напред.\" Няколко пъти спомена и че са нужди \"гъвкавост и въображение\" и че има напредък в разговорите, но е нужен още. \"Подходът на Великобритания е много по-гъвкав и по-прагматичен, защото избягва смущения за бизнеси и потребители,\" настоя Барние. \"Имаме много различни позиции, но споразумението трябва да е съобразно закона и в духа на продължаващото партньорство между Великобритания и ЕС. Нека поставяме хората над процеса.\" Той каза, че е постигнато съгласие по въпроси, свързани със социалните осигуровки, ще се защитава взаимното признаване на квалификациите, получени съответно във Великобритания и Европейския съюз. По думите му има \"много допирни точки\" по въпроса за статута на ирландската граница, но не и за статута на европейските и британските граждани съответно в Обединеното кралство и съюза, нито за финансовите задължения на Великобритания. На коментара за необходимостта от гъвкавост и въображение от страна на Европейската комисия Барние отговори: \"Искат от мен да покажа гъвкавост, но аз трябва да покажа и позиция. Хиляди и хиляди лица, бизнеси, студенти, лаборатории, трети страни, които имат текущи програми, замесени са и други данъкоплатци и те правят нещо на базата на казаното им от ЕС на 28-те държави. На тази база те са изградили проектите си. Затова казвам, че липсва напредък. Що се отнася до въображението - всичко е възможно, но аз трябва да се върна при 27-те с ясни отговори.\"", "date": "2017.08.31", "title": "Лондон и Брюксел отново \"не постигнаха решителен напредък\" в преговорите за Брекзит"}
{"url": "http://www.dnevnik.bg/zelen/2017/08/31/3034115_elektrorazpredelenie_jug_shte_obezopasiava_gnezdata_na/", "text": "През следващите четири години \"Eлектроразпределение Юг\" ще продължи да обезопасява щъркеловите гнезда по електроразпределителната мрежа. Компанията е получила от Министерството на околната среда и водите (МОСВ) ново разрешително за обезопасяване, валидно до март 2021 г., а периодите за извършване на техническите дейности по обезопасяването и монтиране на платформи за гнездене остават от 15 октомври на текущата година до 1 март на следващата. Стълбове от електроразпределителната мрежа са предпочитано място от щъркели за разполагане на техните гнезда, като често тези гнезда са в непосредствена близост до проводниците. В много случаи това води до аварии и инциденти, които са фатални за птиците, причиняват щети и прекъсват мрежата. Чрез поставянето на предпазни платформи гнездата се повдигат на разстояние около 1 метър от проводниците. Така се предпазва животът на птиците и се намалява опасността от подпалване на гнездата, тъй като металните платформи не позволяват на гнездата да пропадат между проводниците на електрическата мрежа. \"Eлектроразпределение Юг\" извършва тази дейност от години в сътрудничество с природозащитни организации. За периода 2009 – 2017 г. общият брой на платформите, монтирани от компанията за предпазване живота на щъркелите е 2 132 бр., отчитат от компанията. Близо половината от гнездящите двойки (46%) и регистрираните гнезда (45%) са разположени на територия на дружеството в Югоизточна България. Компанията е обезопасила и над 72% от идентифицираните като рискови гнезда, разположени върху стълбове с проводници, в сравнение с 51% за останалата територия на страната. Обезопасяването се извършва преди пролетната миграция на птиците – до 1 март. Инициативата на \"Eлектроразпределение Юг\" за монтиране на платформите е съгласувана със съответните регионални инспекции по околна среда и води (РИОСВ). Общо за периода от 2010 г. до края на 2016 г. дружеството е монтирало също и 11 324 бр. защитни изолации, с които са обезопасени 3653 електрически стълба. С монтирането на изолаторите се намалява рискът от късо съединение за птиците, кацащи на електропроводите. Заедно с това се намалява и риска от аварии по мрежата и прекъсване на захранването за клиентите.", "date": "2017.08.31", "title": "\"Електроразпределение Юг\" ще обезопасява гнездата на щъркелите и през следващите 4 години"}
{"url": "http://www.dnevnik.bg/sport/2017/08/31/3034117_kubrat_pulev_e_razocharovan_ot_amatyorskoto_nivo_na/", "text": "Кубрат Пулев обяви, че представляващата го компания \"Зауерланд\" се е оказала далеч от нивото, на което според него е трябвало да бъде. Българският боксьор отново обвини германския промотър, че мисли единствено как да спечели бързи пари, а не за възможността да има световен шампион. Той е уверен, че ситуацията щеше да е коренно различна, ако покойният му баща Венко Пулев ръководеше нещата. \"За съжаление се оказа, че (\"Зауерланд\") не са на това ниво, на което ми се иска да бъдат. Вероятно ако баща ми държеше нещата в своите ръце, щеше да е различно. Тук говорим за сериозни игри, в които боксьор, мениджър и треньор трябва да работят в синхрон. Когато те наистина искат да има световен шампион и залагат в тази посока, нещата могат да се получат. В случая обаче има доста разминавания в интересите ни\", заяви Пулев в интервю за \"Тема спорт\". Пулев потвърди думите си отпреди седмица, че два месеца не са достатъчни за перфектна подготoвка за мач срещу Антъни Джошуа. Той обаче е наясно, че няма друг избор, освен да се изправи срещу световния шампион на 28 октомври. \"Аз не съм потвърждавал нищо. Явно \"Зауерланд\" са го направили. Ще се видим с тях, ще коментираме и ще видим. Каквото трябваше, аз го казах. Оттам нататък ще видим какво ще се случи. Ще се срещна с (треньора) Ули Вегнер, за да обсъдим как да премине подготовката, защото действително няма време\", обясни Пулев. \"На мен не ми е проблем да изляза на ринга, не е в това въпросът. Целта е да изляза и да победя, а не просто да се кача. Не искам да съм конкурентен на Джошуа, а да го бия. Моята цел е да спечеля, затова го правя\", допълни 36-годишният боксьор. Той е убеден, че може да победи Джошуа, но по думите му в настоящата ситуация шансовете му са по-малки, отколкото биха били при по-пълноценна подготовка. \"Но аз обичам така - да ме поставят като аутсайдер. Когато хората очакват да загубиш - и да паднеш, няма нищо лошо в това. Но ако загубиш, когато са очаквали да биеш, тогава е лошо.\" \"Много непрофесионално е всичко това от \"Зауерланд\". При това положение си личи кой какво го интересува от един такъв мач. Мен никой не ме притеснява. Аз нямам проблем с това да изляза срещу Джошуа. Но просто нещата не са така, както трябва да бъдат\", каза още Пулев. Попитан до каква степен очаква да се подготви за два месеца, той отговори: \"До каквато - такава\". \"Българинът винаги обича да се оправдава. Аз няма да го направя. Задна няма да дам. Нито ме притеснява някой, нито нищо. Но не е това начинът\", завърши претендентът за световната титла на IBF.", "date": "2017.08.31", "title": "Кубрат Пулев е разочарован от \"аматьорското ниво на \"Зауерланд\""}
{"url": "http://www.dnevnik.bg/bulgaria/2017/08/31/3034133_komisiiata_na_potrebitelite_shte_proveri_obshtite/", "text": "От началото на септември Комисията за защита на потребителите (КЗП) ще започне да прави анализ на общите условия на застрахователните дружества, банките и финансовите институции. Освен това преди началото на учебната година институцията ще извърши редица проверки на търговци на учебни материали. Това съобщи директорът на КЗП Димитър Маргаритов. Той допълни, че съобщенията за намаления преди празниците и подготовката за зимния туристически сезон също попадат в приоритетите на комисията за следващите месеци. Маргаритов каза още, че от началото на май до края на август КЗП е извършила около 11 хил. проверки в туристически и търговски обекти, като е съставила близо 800 акта. Те са свързани както с административни нарушения, така и с нелоялни търговски практики. \"Въпреки всичко това като цяло туристическият сезон преминава спокойно\", добави Маргаритов. През лятото инспекторите на КЗП са взели проби от 35 алкохолни напитки, предлагани в заведения по Черноморието. В 5 от тях е отчетено отклонение от стандарта. Най-често това се дължало на разреждане на питиетата. Контролният орган е пресякъл некоректни практики в сферата на телекомуникациите и на туризма, където е имало опити за подвеждане относно вида и категорията на туристически обекти, а при наем на плажни принадлежности потребителят е бил принуден да заплати няколко услуги без възможност за избор само на желаната от него, Анализирани са още и 22 договора с общи условия на небанкови финансови институции, туроператори, онлайн търговци, агенции за недвижими имоти, пощенски оператори, електронни съобщителни услуги, застрахователни компании и др. 86 от клаузите са определени като неравноправни, а на дружествата са изпратени препоръки за промяна или отстраняване на уговорките, които създават неравновесие между правата и задълженията на двете страни по договора. Извършени са и над 480 проверки на електронни магазини, като са съставени 74 акта. Сред нарушенията са липса на информация за правото на отказ от покупката в 14-дневния срок. Над 120 туристи  пък са се възползвали от разкритите за летния сезон виртуални приемни на КЗП. Най-честите им оплаквания са за неработещи климатици, лоши хигиенни условия и храна, по-ниско качество на обслужване от договореното.", "date": "2017.08.31", "title": "Комисията на потребителите ще провери общите условия на застрахователните дружества и банките"}
{"url": "http://www.dnevnik.bg/bulgaria/2017/08/31/3034116_cacarov_za_antikorupcionnite_proekti_da_gledame_s/", "text": "Главният прокурор Сотир Цацаров смята, че на антикорупционните проекти на БСП и на ГЕРБ не трябва да се гледа с опасения, а с позитивизъм. Той призова да не се правят \"лозунги\" и няколко пъти уточни, че не може да прави политически коментари. Днес Цацаров и представители на БСП се срещнаха , за да обсъдят антикорупционния проект на левицата. Утре пък министерството на правосъдието организира обсъждане на разпоредбите, изготвени от управляващите. Междувременно и президентът Румен Радев обяви, че свиква консултативен съвет по национална сигурност за корупцията. През седмицата БСП проведе  среща и с Върховния административен съд. \"Мисля, че диалогът ще даде разумното решение. Иска ми се да вярвам, че е така. Ако се стигне само до едно политическо противопоставяне законопроект А срещу законопроект Б – резултатът едва ли ще е най-добрият\", заяви Цацаров след срещата с лидера на БСП Корнелия Нинова и депутати от левицата. Бележките на прокуратурата към проекта на БСП са да бъде предвидена форма за контрол на органа, каквато няма в предложените от левицата текстове. Предложение на главния прокурор е и да бъде смален обхватът на кръга лица, които ще бъдат обхванати от проекта. \"Трудно можем да си представим, че една такава специална агенция може да има възможностите, компетентността, а и е необходимо да разследва такъв широк кръг лица, при положение че в държавата има други органи, които се занимават с това. Проектът предвижда възможности да разследване, а и за деклариране на длъжности до областно ниво, до ръководители на държавни горски предприятия, че дори и до ръководителя на българския спортен тотализатор, а не предвижда например същия режим за членовете на Комисията по енергийно и водно регулиране. Според мене кръгът лица, който ще трябва да бъде разследван, трябва да бъде по-тесен\", заяви още Цацаров. Главният прокурор е препоръчал текстовете за разследващите правомощия на новата агенция да се синхронизират с разпоредбите на Наказателно процесуалния кодекс (НПК) и агенцията да няма технически потенциал за използване на специални разузнавателни средства (СРС). \"Има Държавна агенция \"Технически операции\", има специализирана дирекция в ДАНС, която се занимава с това. Но ако и тази агенция или комисия, както е законопроектът на Министерството на правосъдието, има възможност да притежава техническа възможност за СРС, смятам, че това ще бъде изключително вредно. Защото специалните разузнавателни средства трябва да бъдат прилагани (говоря за техническото прилагане) само от един-единствен център по една проста причина – това е възможност за контрол. Колкото повече техника имате пръсната, толкова повече нещата биха изглеждали недобре\", заяви още главният прокурор. Корнелия Нинова: Получихме задълбочен анализ \"Всички препоръки, които приемаме, ще бъдат отразени в събота на Национален съвет. Ще ги отразим в нашия законопроект, представяме го пред европейските посланици, внасяме го в парламента. Двата законопроекта – на БСП и ГЕРБ, тръгват заедно на първо четене\", заяви лидерът на БСП Нинова. Тя заяви, че в началото на септември ще има среща с европейските посланици, на която проектът на левицата ще им бъде представен.", "date": "2017.08.31", "title": "Цацаров за антикорупционните проекти: Да гледаме с оптимизъм, не с опасения"}
{"url": "http://www.dnevnik.bg/zelen/2017/08/31/3034137_stroejut_krai_kaliakra_se_okaza_nezakonen/", "text": "Строежът в земеделски терен край с. Българево, за който тази сутрин съобщи Регионалната инспекция по околната среда и водите – Варна (РИОСВ), е незаконен. Това е показала спешната проверка, извършена от общинската администрация в Каварна. Извършваното в момента строителство  попада в защитени зони за опазване на дивите птици \"Калиакра\" и за опазване на природните местообитания и на дивата флора и фауна \"Комплекс Калиакра\". Проверката на строителните книжа е показала също, че имотът е част от урбанизирана територия. За него през септември 2012 г. тогавашният главен архитект на Каварна е издал строително разрешение на две физически лица, чиито имена не се съобщават. Разрешението е за \"административна обслужваща сграда\" със застроена площ от 132.4 кв.м. От общинската администрация в Каварна уточняват, че тъй като разрешението за строеж е издадено преди пет години, то вече е невалидно, тъй като работата по обекта не е започнала в рамките на предвидения от закона тригодишен период. След изясняване на всички факти и обстоятелства по случая ще се предприемат административнонаказателни действия от компетентните органи, в това число и премахване на основите на строежа. След това теренът трябва да бъде възстановен, се казва в съобщението за резултатите от проверката. По-рано днес от пресцентъра на Министерството на околната среда и водите съобщиха, че Регионалната инспекция по околната среда и водите – Варна, проверява законността на строеж в Калиакра, за който е бил получен сигнал. Тази сутрин инспектори са направили оглед на терена. Установено е, че на мястото са положени армирани бетонови основи с приблизителни размери 8 м на 12 м, което е около 100 кв.м.", "date": "2017.08.31", "title": "Строежът край Калиакра се оказа незаконен"}
{"url": "http://www.dnevnik.bg/kultura/2017/08/31/3034108_video_kartini_na_bulgarski_maistori_vrushtat_bliasuka/", "text": "Регионалният етнографски музей - Пловдив, и фестивалът \"Нощ/Пловдив\" провеждат първата у нас кампания за групово финансиране през интернет (краудфъндинг) с цел реставрация на картини. Целта е да бъде върнат блясъкът на 20 произведения на важни български художници като Енчо Пиронков, Анастас Стайков, Дарена Георгиева, Петко Владов, Елза Гоева, Колю Витковски, които ще бъдат показани за пръв път в рамките на фестивала на 15, 16 и 17 септември. Няколко от платната са на Енчо Пиронков - лице на Пловдивската художествена школа от 60-те години на миналия век и име на известната галерия в града, показва във видеоклипа реставраторът Ваня Христева. В лабораториите на института \"Старинен Пловдив\" специалистите разкриват част от любопитния процес по реставрацията, включващ почистване и подсилване на платната с ленти, изпъване, покриване със защитен лак и възстановяване на оригиналните цветове и напуканите участъци. Кампанията \"Да върнем картините в музея\" навлиза в решителната си фаза преди края си на 5 септември. До момента са събрани 40% от 3800 лв. - неголемият минимум, необходим за възстановяването на всички платна - 3800 лева. Всеки може да дари сума по свой избор през българския краудфъндинг сайт  Plаtformata.bg.   Така ще подкрепи и тройния юбилей на Регионалния етнографски музей - 100 години от създаването му, 170 години от построяването на знаковата къща Куюмджиоглу, в която той се намира, и 80 години от смъртта на основателя на музея – етнографа Стою Шишков. Резултатите от работата на реставраторите до момента ще бъдат показани в специална изложба, която ще се открие на 15 септември.", "date": "2017.08.31", "title": "Видео: Картини на български майстори връщат блясъка си с краудфъндинг кампания"}
{"url": "http://www.dnevnik.bg/zelen/2017/08/31/3034147_letene_s_paraplaner_ili_s_balon_i_oshte_ot_programata/", "text": "Полети с парапланер или с балон с горещ въздух, карнавал във въздуха и акрошоу са част от програмата на четвъртото издание на фестивала \"Въздухария\" (8-10 септември). За четвъртото издание на фестивала в България пристигат двама френски пилоти, доказали уменията си на международната сцена. Те ще изпълнят акробатично шоу с парапланери в небето над Манастирската поляна, на която ще бъде разположена фестивалната зона. Гост на \"Въздухария\" ще бъде и акропилотът Веселин Овчаров. Пилотът Александър Мариносян ще изпълни акрошоу със самолет.Вече е възможно предварителното записване за тандемни полети с парапланер и въздушен балон от  сайта на фестивала . За карнавал във въздуха организаторите предизвикват всеки пилот да се облече, така че въздушното пространство да се изпълни с весели, шарени и щури летци. След фестивала ще бъде организиран конкурс за най-оригинална карнавална премяна, от който ще бъдат излъчени трима победители. Наградата за тях ще бъде ветроходно пътешествие. Предвидени са и работилници и представления – пътят на кунг-фу, цирк \"Играчка-плачко\", аеройога, огнен пърформънс, цирк \"Combino Circus\". Програмата предвижда и няколко лекции на въздушни теми. Ясен Савов – настоящият носител на националния рекорд за най-дълъг прелет с парапланер (350 км), ще е един от пилотите, които ще направят представяне. Презентация, обхващаща интересни летателни моменти и история на парапланеризма ще бъде направена от опитните пилоти на SkyCamp. Лекция по метеорология ще бъде изнесена от Георги Йорданов, а Александър Мариносянще изпълни самолетното акрошоу и ще се качи на лекторската сцена като презентатор.", "date": "2017.08.31", "title": "Летене с парапланер или с балон и още от програмата на \"Въздухария\""}
{"url": "http://www.dnevnik.bg/sport/2017/08/31/3034155_ludogorec_otiva_da_pobedi_levski_obeshta_dimitur/", "text": "\"Лудогорец\" мисли само за победа над \"Левски\", това каза треньорът на шампионите Димитър Димитров - Херо. Опитният специалист за първи път ще изведе отбора си в мач срещу пряк съперник за титлата, като сблъсъкът на \"Герена\" е следващата сряда. \"До двубоя с \"Левски\" остават няколко дни и ние ще се подготвим по най-добрия начин за срещата. Футболистите имат психологическата нагласа да победят \"Левски\". Съвсем нормално е ние да отидем именно с такава нагласа и такава цел в София. Колкото и нескромно да звучи, ние отиваме да победим \"Левски\" на негов терен\", каза Димитров. Опитният специалист говори и за първия мач в  Лига Европа , който е срещу \"Истанбул Башакшехир\" на 14 септември. \"Слаби отбори на тази фаза от турнира няма, но ние вече разузнаваме съперника, имахме наши емисери на мача им с \"Коняспор\". Това е много силен и качествен отбор с много добри футболисти\", добави Херо. Шампионите представиха поредното си ново попълнение  Рафаел Форстер , който стана третият нов за лятото след  Хорхе Броун  и  Яцек Горалски . Димитров разкри, че защитникът отдавна е подписал с \"Лудогорец\" и той не го е избирал. \"Говорих доста на тази тема, че трябваше да привлечем равностойни заместници на основни футболисти, които напуснаха нашия тим. Радвам се, че Рафаел избра офертата на \"Лудогорец\", той е футболист с качествата и съм сигурен, че ще ги покаже и тук. Запознат съм с неговия потенциал и лично на мен ми харесва\", каза Димитров. Треньорът вярва, че \"Лудогорец\" може да привлече и още нови футболисти. \"Надявам се да успеем да вземе и други нови футболисти, но времето до края на трансферния прозорец е изключително малко\", добави треньорът на шампионите.", "date": "2017.08.31", "title": "\"Лудогорец\" отива да победи \"Левски\", обеща Димитър Димитров"}
{"url": "http://www.dnevnik.bg/sviat/2017/08/31/3034142_estoniia_otkaza_na_jurnalisti_ot_rossiia_segodnia/", "text": "Естония няма да допусне журналисти от руската новинарска агенция «Россия сегодня» да отразят неформалната среща на външните министри на Европейския съюз. Срещата ще се проведе на 7 и 8 септември в Талин, като част от естонското председателството на ЕС. Държавните институции си запазват правото да не акредитират хора, работещи за различни подразделения на \"Россия сегодня\" и не ги приемат за независими медийни канали, заявиха говорители на председателството пред Baltic News Service. \"Медийната свобода е много важна ценност за Естония – нещо, доказано от нашето високо 12-то място в  Индекса на свободата на пресата  за 2017 г.\", посочиха държавни представители. Те подчертаха, че си сътрудничат с руски медии и журналисти, но само независими такива, които не разпространяват изкривена информация и пропаганда. Припомниха и  резолюцията на Европейския парламент  от 23 ноември миналата година, в която руската новинарска агенция Sputnik бе обявена за \"псевдоагенция\". Министерството на външните работи в Москва изрази \"шок\", а посолството в Естония заяви, че свободата на речта там е \"избирателна\". \"Борбата на естонската държава срещу  руските масови медии  премина всички възможни граници\", пише в изявлението на посолството, цитирано от Baltic News Service. Според него това нарушение на правата на руските журналисти намалява авторитета на ЕС и е \"лицемерно\" на фона на доброто представяне на Талин в класацията на \"Репортери без граници\". \"Россия сегодня\" бе създадена през 2013 г. по заповед на президента Владимир Путин, за да замени  РИА Новости  като международна новинарска агенция. Главната ѝ редакторка е  Маргарита Симонян , която ръководи и телевизионният англоезичен канал RT. През 2014 г. \"Россия сегодня\" създаде мултимедийната платформа \"Спутник\". Естонският премиер Юрий Ратас неколкократно е заявявал, че членове на кабинета няма да дават интервюта за нея. Според естонските власти, цитирани от EUObserver, \"Россия сегодня\" \"промотира враждебни подривни дейности и пропаганда, под прикритието на медийна свобода\". \"Спутник\" е публикувал слухове от социални мрежи (по-късно опровергани), че Ангела Меркел си е правила селфи с терорист, както и че дизайнът на новата централа на НАТО е вдъхновен от нацистки символи. На \"Спутник\" бе отказан достъп и до кампанията на френския президент Еманюел Макрон.", "date": "2017.08.31", "title": "Естония отказа на журналисти от \"Россия сегодня\" достъп до събитие от председателството на ЕС"}
{"url": "http://www.dnevnik.bg/bulgaria/2017/08/31/3034138_mvr_za_izcheznaliia_sin_na_biznesmen_imame_zalojnik/", "text": "\"Имаме заложник, който е сред похитители, и това изисква хигиена на информацията, която изтича в публичното пространство\". Това каза на брифинг главният секретар на МВР за случая с  изчезналия вчера 25-годишен син на бизнесмен в района на село Герман. Още в началото на брифинга вътрешният министър Валентин Радев предупреди, че ръководството на МВР и прокуратурата са решили повече изяви по темата да няма. Маринов все пак обясни, че е образувано досъдебно производство от Софийската градска прокуратура. Но отказа да коментира водещи версии, въпреки че използва израза \"заложник сред похитители\". По-рано днес и главният прокурор  Сотир Цацаров заяви, че повече информация по случая ще бъде дадена, когато това е възможно. \"Информация по отношение на разследването няма да бъде давана, защото първата ни цел е да запазим живота и здравето на похитения\", коментира още Маринов. Вчера стана известно, че синът на собственик на автокъща в София е изчезнал, след като бащата намери изоставена колата му, в която бяха намерени личната му карта и мобилен телефон. Случаят събра ръководството на МВР в сградата на Столичната полиция, след което те заявиха, че нямат водеща версия за престъплението и работят по всички. Повече четете  тук . Днес Маринов увери, че е създадена организация и че са включени абсолютно всички структури, които са компетентни да работят по този вид престъпна дейност, включително и експерти от Института по психология за работа с близките на изчезналия. \"Всяка информация, която касае случая, може да бъде дадена на СДВР, МВР, има хора, които ще я поемат, анонимността на подателите е гарантирана. До момента нямаме свидетели, които да дадат информация дали към лицето са прилагани насилствени действия. Обявен е за изчезнал от бащата, тъй като ползваният от него автомобил е бил изоставен\", каза още главният секретар на МВР.  Отказа да коментира въпросът дали това прилича на дейността на групата за отвличания \"Наглите\". Отговори само, че след разбиването на това престъпно сдружение в полицията не е имало информация за подобна група. Имало е заплахи, по които е работено отделно, но за структурирана действаща група не е имало данни. \"Както виждате, няма и проявления в пространството\", заяви за финал Маринов.", "date": "2017.08.31", "title": "МВР за изчезналия син на бизнесмен: Имаме заложник, трябва хигиена на информацията"}
{"url": "http://www.dnevnik.bg/biznes/2017/08/31/3034180_iznenadana_che_vsichki_kupili_bileti_letiat_wizz_air/", "text": "Авиокомпанията \"Уиз ер\" (Wizz Air ) пуска извънреден полет до Лондон тази вечер, след като тази седмица не успява да обслужи всички, на които е продала билети. Това се разбира от официално съобщение на нискотарифния авиопревозвач, след като  Министерството на транспорта започна проверка  на работата му. За това, че десетки пътници с редовни билети са били оставени на летището в София за по-късен полет поради продажба на по-голям брой билети,  съобщи читател на \"Дневник\" във вторник , а компанията потвърди факта, като поясни, че т.нар. овърбукинг е обичайна практика. При дублиране се търсят доброволци сред пътниците, съгласни да отложат полета си заради компенсацията, а когато желаещи не се намират, остават последните регистрирали се, които също биват обезщетявани. Днес авиокомпанията дава повече обяснения по случая. Според официалното съобщение от началото на тази седмица полетите от София до лондонското летище \"Лутън\" регистрират изключително нисък процент на неявили се пътници и това е довело до няколко случая на дублиране на местата, които при последваща резервация на пътниците за нов полет са започнали да се натрупват, засягайки все повече полети и пътници. Авиокомпанията уверява, че работи усилено, за да намери решение на проблема и да спре лавинообразния ефект. За да разреши случая, тя пуска допълнителен полет от София до Лондон с резервен самолет, базиран в Будапеща. Очаква се полетът да тръгне от летище София тази вечер в 21:30 ч. местно време. Засегнатите пътници са информирани от представителите на авиокомпанията за всички важни подробности, уверява превозвачът. В съответствие с международно установените стандарти в авиосектора и приложимото законодателство за защита на потребителите \"Уиз ер\" позволява известно надвишаване на броя резервирани места (overbooking) на най-популярните маршрути, за да предостави възможност на повече пътници да пътуват и да избегне наличието на празни места, ако пътник не се появи, продължава съобщението. Авиокомпанията уверява, че ако се налага някой от пътниците да остане за следващ полет, местен неин представител предоставя на засегнатите пътници информация за техните права (също и в писмена форма), както и за възможностите за резервиране на място за тях на друг полет. Правилата за компенсация са определени в Регламент 261/2004 на ЕС, който \"Уиз ер\" винаги спазва стриктно, се посочва в становището на превозвача. \"Уиз ер\" искрено се извинява на всички пътници, засегнати от ситуацията с дублираните места на летището в София, и полага всички възможни усилия да им осигури не само приятен престой на летището, но и да съдейства за удовлетворяването на всички техни нужди, завършва становището.", "date": "2017.08.31", "title": "Изненадана, че всички, купили билети, летят, Wizz Air пуска извънреден полет до Лондон"}
{"url": "http://www.dnevnik.bg/detski_dnevnik/2017/08/31/3034200_cherno-belite_uchebnici_za_osmi_klas_niama_da_budat/", "text": "Черно-белите учебници за осми клас няма да бъдат разпространявани. Такова уверение е направил просветният министър Красимир Вълчев в Стара Загора днес, съобщиха пред \"Дневник\" от Министерството на образованието и науката (МОН). Черно-бели учебници по някои от предметите за осми клас бяха отпечатани от издателство \"Просвета\". Те са с 50% по-леки, а цената им е с 30% по-ниска от цената на цветните. Разлики в съдържанието няма, но издателството ги определи като \"по-евтини и достъпни и за социално слабите ученици\". Според министър Вълчев посланието не е уместно. \"Издателска група \"Просвета\" е готова да не разпространява черно-белите учебници за осми клас. Причината за това е разгърналата се масова кампания срещу тези учебници\", заяви пред \"Дневник\" директорът на издателството Никола Кицевски. Пускането на нови учебници за осми клас се налага заради новите програми, по които ще учат децата. За разлика от учебниците от първи до седми клас, които държавата осигурява, учебниците за осми и горните класове се купуват от родителите. Отпечатването на черно-бели учебници е възможно заради наредба на просветното министерство. Нецветният вариант на учебниците за осми клас е минал всички одобрения във ведомството, както и на учители. В одобряването на новите учебници за втори, шести и осми клас това лято участваха 40 192 преподаватели от 2295 училища. В момента по някои предмети по старите програми в гимназиалните класове също има черно-бели учебници. След недоволство на родители, критики от страна на БСП, че така децата се делят на богати и бедни, както и становище на омбудсмана Мая Манолова, че черно-белите учебници са дискриминация, министър Красимир Вълчев е постигнал договорка с издателството учебниците да не бъдат разпространявани, обясниха от МОН. В Стара Загора Вълчев е заявил, че смисълът на наредбата, която разрешава черно-бели учебници, е да не се допуска образователна дискриминация. \"Никой не е очаквал, че ще се използва една такава възможност за ценова дискриминация\", обяви министърът, цитиран от \"Дарик\". По-рано днес просветното ведомство защити черно-белите учебници и обяви, че не дели децата на бедни и богати, а има за цел да даде равен шанс на успех за всички деца. От МОН твърдят, че ще бъде запазена възможността за по-евтини учебници.", "date": "2017.08.31", "title": "Черно-белите учебници за осми клас няма да бъдат разпространявани (обновена)"}
{"url": "http://www.dnevnik.bg/bulgaria/2017/08/31/3034216_porojanov_obeshta_oshte_durjavni_pari_za_borbata_s/", "text": "Министърът на земеделието Румен Порожанов обяви, че се цели пълно покритие на земеделските земи и на населените места при борбата с градушките. Той уточни, че ще се осигури държавно финансиране за тези дейности и допълни, че е важно да бъдат ангажирани застрахователните компании и общините, съобщиха от министерството. Днес Порожанов представи акцентите в управленската си програма. Основен приоритет ще бъде развитието на рибарството и аквакултурите. Многофункционалното управление на горите и строгият контрол върху качеството на храните са другите акценти, върху които министерството ще положи най-много усилия. Порожанов обясни, че се работи за финансовата стабилност на \"Напоителни системи\". Той допълни, че се провежда  инвентаризация на активите на дружеството  и се очаква финансовата 2017 г. да приключи на печалба. \"Ще има споразумение с всички кредитори, а основна цел е повишаване събираемостта на приходите. Предстои подготовка за кандидатстване по европейски програми\", уточни още министърът. Той подчерта, че вече са прокарани законодателни промени за безопасността на храните, които са съобразени с изискванията на бранша и Европейската комисия. Приет е и нов Закон за храните от Министерския съвет, съгласуван е и проектът на Закон за хранителната верига. Порожанов посочи, че е създадена организация за осигуряване дървата за огрев за предстоящия зимен сезон. Създадени са 55 временни и 5 постоянни горски контролни пункта с цел контрол на сечта. Изпълнителната агенция по горите и държавните горските предприятия вече са предприели мерки за  борба с корояда.  Във връзка с получените сигнали за преотдаване на земеделска земя на несобствени имоти чрез договори за наем Порожанов увери, че няма регистрирани договори, за които не е доказана връзката със собственика.", "date": "2017.08.31", "title": "Порожанов обеща още държавни пари за борбата с градушките, ще търси помощ и от застрахователите"}
{"url": "http://www.dnevnik.bg/video/2017/08/31/3034239_video_drugite_novini/", "text": "Водна кула Арт фест с първо българско участие в световно изложение Социалните мрежи гневни за черно-белите учебници Facebook спира рекламите на съмнителни страници Лео ди Каприо и Сандра Бълок начело на дарителите за Тексас Шарл Азнавур ще пее тази есен на българска сцена Само 20 минути дневно раздвижване подобрява здравето", "date": "2017.08.31", "title": "Видео: Другите новини"}
{"url": "http://www.dnevnik.bg/sviat/2017/08/31/3034375_sasht_poiskaha_rusiia_vednaga_da_zakrie_konsulstvoto/", "text": "САЩ са поискали до 2 септември да бъде закрито генералното консулство на Русия в Сан Франциско. Това съобщи Държавният департамент, цитиран от световните агенции. Освен това от руската страна се иска да прекрати използването на две помощни консулски служби в столицата Вашингтон и в Ню Йорк. Мярката е в отговор на решението на Москва да изгони стотици служители на дипломатическите представителства на САЩ. \"Вярваме, че тези действия не бяха предизвикани от нищо и вредят на цялостните отношения между двете ни страни. В духа на паритет, който използваха руснаците, ние изискваме руското правителство да закрие Генералното консулство в Сан Франциско и две служби във Вашингтон и Ню Йорк\", заяви Хедър Ноуерт, говорителка на Държавния департамент. \"Това трябва да приключи до 2 септември\", добави тя. Така на руската страна на практика се поставя ултиматум от 48 часа. \"След тези действия двете държави ще останат с по 3 консулства. Независимо, че в броя на дипломатическите и консулски служби ще остане дисбаланс, решихме да позволим на руското правителство да запази редица свои представителства, за да прекратим влошаването на ситуацията в отношенията ни\", се казва още в съобщението на Държавния департамент. Освен генералното консулство в Сан Франциско същият статут имат консулствата в Сиатъл, Ню Йорк и Хюстън.", "date": "2017.08.31", "title": "САЩ поискаха Русия веднага да закрие консулството си в Сан Франциско"}
{"url": "http://www.dnevnik.bg/sport/2017/08/31/3034374_frum_padna_dva_puti_i_izgubi_chast_ot_avansa_si_vuv/", "text": "Крис Фрум изгуби 20 секунди от аванса си в Обиколката на Испания спрямо най-близките си преследвачи. Лидерът на \"Скай\" падна два пъти в 12-ия етап – 160 км от Мотрил до Антекера и вече води само с 59 секунди пред Винченцо Нибали. В основата на всичко интересно обаче беше Алберто Контадор, който направи мощна атака на последното изкачване Пуерто дел Торкал (7.6 км със среден наклон от 7%). Ел Пистолеро навакса 40 секунди на Фрум и вече е на 3:13 минути зад лидера. Контадор, който участва в последното състезание в кариерата си имаше шанс да спечели още повече време, но в последните километри не беше толкова свеж. Първи в етапа беше Томаш Марчински от \"Лото-Судал\", който взе втори успех на тазгодишната  \"Вуелта\" . Полският ветеран финишира за 3:53.45 часа, а на 52 секунди след него пристигнаха Омар Фрайле, Хосе Хоакин Рохас, Павел Полянски и Стеф Клемент. За разлика от  шестия етап , когато Марчински се наложи във финален спринт, сега той направи атака на последното изкачване и беше най-свеж. Полякът се откъсна и без проблем завърши с комфортен аванс. След неуспешното представяне в Обиколката на Франция  Етапът беше спокоен за основната група до последните 20 километра.  \"Скай\"  пусна групата на бегълците на повече от 9 минути пред себе си, като караше консервативно, без да предприема някакви рискове. С влизането на финалното изкачване Николас Роуч от BMC, който изгуби близо 11 минути предишния ден направи атака, която беше последвана от Алберто Контадор. Това постави под напрежение Крис Фрум, който нареди на съотборниците му да не пускат двамата да се откъснат. Джани Москон, Микел Ниеве и Воут Пулс водеха преследването и тъкмо когато разликата падна до около 15-20 секунди, Фрум трябваше да сменя велосипед. В момента когато британецът получи резервното си колело, той падна на на един десен завой и загуби още време. Пулс и Ниеве останаха до лидера си, но тогава започна по-активно каране и от останалите фаворити. Нибали, Естебан Чавес, Фабио Ару и останалите увеличиха скоростта, за да не допускат Контадор да се откъсне още, което не позволи на Фрум да се върне в основната група. На финала Контадор пристигна на 7.25 минути след етапния победител, а групата водена от Нибали на още 21 секунди след това. Фрум финишира с 41 секунди пасив от Контадор. \"Получи се много по-добре, отколкото беше първоначалния ми план. Възползвах се от атаката на Нико Роуч и дадох всичко от себе си, за да направя разлика. Много ми помогна и Тюнс. Карам ден за ден, не си правя някакви сметки. Фрум загуби много малко време\", каза Контадор след етапа. Утрешният 13-и етап на хартия е единствения по-спокоен през втората седмица. Колоездачите трябва да преодолеят 198.5 км от Коин до Томарес. В етапа има само едно изкачване от трета категория – Алто де Ардалес (7.2 км със среден наклон от 4.3%), което е в самото начало. Денят е шанс за изява на спринтьорите.", "date": "2017.08.31", "title": "Фрум падна два пъти и изгуби част от аванса си във \"Вуелта\""}
{"url": "http://www.dnevnik.bg/sport/2017/08/31/3034376_cska_privleche_kamerunski_nacional_idvasht_ot_osasuna/", "text": "ЦСКА привлече камерунския футболист Раул Седрик Лое. Червените представиха дефанзивния полузащитник в сайта си, но не посочиха срока на договора. Лое е национал на страната си от 2013 г., като има 12 мача. Роденият във Франция халф, чиято кариера започва в школата на ПСЖ, идва от испанския \"Осасуна\". Той е играл за баските седем мача през пролетта, а преди това е имал още един период в клуба. Полузащитникът е носил екипа на \"Осасуна\" от 2012 до 2015 г., като е изиграл 83 мача, в които е вкарал пет гола. Лое посочи, че е имал предложения от Испания, Молдова и Израел, но е предпочел ЦСКА. \"Избрах ЦСКА, защото разбрах какви са амбициите на отбора и какви футболисти са играли тук.\" \"Много съм щастлив, че подписах договор с този голям клуб. Запознах се със славната история на ЦСКА и съм сигурен, че взех правилното решение. Искам да помогна на отбора да стане шампион и ще дам всичко от себе си\", заяви Лое пред клубната телевизия. По-рано ЦСКА обяви, че се разделя с португалеца Давид Симао, без да посочи причината.", "date": "2017.08.31", "title": "ЦСКА привлече камерунски национал, идващ от \"Осасуна\""}
{"url": "http://www.dnevnik.bg/bulgaria/2017/08/31/3034380_pari_sa_razpileni_po_putia_kudeto_be_otkrita_kolata_na/", "text": "Множество банкноти са разпилени по пътя за с. Герман, на около 500 метра от мястото, където вчера е бил открит  автомобила на отвлечения Адриан Златков , съобщи Би Ти Ви. Банкнотите са по 10 и 20 долара. Не е известно дали са истински, или не. Не е известно и дали има връзка между парите и отвличането на сина на собственика на известна автокъща. На мястото е пристигнала полиция, а телевизията съобщи, че преди това хора са опитвали да събират банкнотите. Полицаите са отцепили района и проверяват минувачите. МВР: Парите са от реквизит за филмова продукция Малко след като информацията бе разпространена, пресцентърът на МВР съобщи, че пътят е бил отцепен от полицаи, след като \"станали свидетели на изсипването на товар от товарен автомобил, превозващо реквизит за филмова продукция\". Според официалната информация камион, обслужващ филмова продукция, е разпилял част от превозвания товар - неистински доларови банкноти. \"Униформените предприели незабавни действия за отцепване на района с оглед безопасността на преминаващите\", се казва в съобщението на силовото ведомство. След като улицата е била почистена, към 19.30 ч. движението е било възстановено. По-рано днес  МВР официално потвърди, че Адриан Златков е бил отвлечен  и съобщи, че повече няма да дава информация по случая, за да не се пречи на разследването.", "date": "2017.08.31", "title": "Пари са разпилени по пътя, където бе открита колата на отвлечения Адриан Златков (обновена)"}
{"url": "http://www.dnevnik.bg/sviat/2017/08/31/3034388_profsujuzite_posreshtnaha_reformite_na_makron_s/", "text": "Френският президент Еманюел Макрон обяви предложения за трудови реформи, посрещнати с критика от профсъюзите, но без заплахи за масови протести. Плановете на предишната администрация (в която Макрон бе министър на икономиката) бяха посрещнати с  ожесточени улични протести . След седмици на преговори с профсъюзите, центристкото правителство обяви идеята си да наложи ограничение на обезщетенията при несправедливо уволнение и да облекчи възможностите на фирмите да наемат и уволняват работници. Планът ще даде на компаниите и гъвкавост при определянето на работните часове и заплатата. Тази реформа ще бъде първият голям тест за Макрон, чийто  рейтинг спадна бързо  след изборната победа. От десетилетия Елисейският дворец се опитва безуспешно да реформира строгото трудово законодателство. Плановете на президента не споменават изрично  35-часовата работна седмица,  но дават на работодателите шанс да я заобиколят чрез преговори със служителите. \"Истината е, че шефовете, особено на малки компании, и чуждите инвеститори, приемат този закон като пречка пред наемането и инвестициите\", заяви премиерът Едуар Филип. \"Всичките ни страхове се потвърдиха\", заяви Филип Мартинез, лидерът на крайнолевия профсъюз CGT. Той заяви, че организацията ще осъществи плана си за протести на 12 септември. Най-голямата работническа организация CFDT изрази разочарование, но както тя, така и по-малката Force Ouvriere, казаха, че няма да се присъединят към протестите. Ръководителят на CFDT Льорон Берже заяви, че \"Да излезеш на улицата не е единствената възможност за действие\". Федерацията на работодателите MEDEF описа реформите като важна първа стъпка, а малката лобистка група CPME реагира с \"Най-накрая!\".", "date": "2017.08.31", "title": "Профсъюзите посрещнаха реформите на Макрон с недоволство, но без протести"}
{"url": "http://www.dnevnik.bg/sport/2017/08/31/3034355_fetel_e_optimist_predi_sustezanieto_na_monca/", "text": "Лидерът във Формула 1 Себастиан Фетел очаква добро представяне от \"Ферари\" в предстоящото състезание за Гран при на Италия. Германецът води със седем точки пред Люис Хамилтън, като остана втори зад британеца на  \"Спа\" , но е оптимист преди надпреварата на \"Монца\". \"Научих много от последното състезание. Определено съкратихме изоставането си от \"Мерцедес\" през лятото на бързите писти. На хартия \"Монца\" отново ги фаворизира, но това е трасе, на което изпреварванията са възможни. Освен това на наша страна ще са тифозите\", каза Фетел. Той преследва трета победа на \"Монца\" след 2008 и 2011 г., и първа на това трасе, откакто кара за \"Ферари\". Скудерията няма успех в \"Храма на скоростта\" от 2010 г., като през уикенда ще отбележи своята 70-а годишнина. \"Като стъпих на трасето, веднага ме обзеха спомени – на \"Монца\" взех първата си победа във Формула 1. Надявам се на успешен уикенд, който да ни доближи до нашата цел титлата. \"Ферари\" отдавна няма шампион и победа на \"Монца\", каза още четирикратният световен шампион. Фетел говори и за усещането да кара за \"Ферари\", както и значението на Скудерията за света на Формула 1. \"Това е най-великият отбор. Като дете мечтаех за \"Ферари\", гледах  Михаел Шумахер , сега аз карам тази гола. Усещането да си \"Ферари\" не може да се сравни с нищо друго, трябва да го усетите\", завърши германецът.", "date": "2017.08.31", "title": "Фетел е оптимист преди състезанието на \"Монца\""}
{"url": "http://www.dnevnik.bg/sport/2017/08/31/3034398_psj_vze_mbape_pod_naem_manchestur_siti_se_otkazva_da/", "text": "Френският национал и състезател на \"Монако\" Килиан Мбапе ще играе за ПСЖ. 18-годишният футболист беше привлечен от парижани с договор под наем за един сезон. В споразумението е заложена възможност за привличането на Мбапе за постоянно до юни 2022 г. Според Би Би Си парижани ще трябва да платят 180 млн. евро, ако искат да купят играча. \"Наистина исках да бъда част от проекта на клуба, който е един от най-амбициозните в Европа\", заяви тинейджърът. Сделката идва в последните часове на трансферния прозорец. Мбапе стана шампион с \"Монако\", като изигра много силен сезон и привлече вниманието на водещите клубове. Интерес към него имаха още \"Арсенал\", \"Манчестър сити\" и \"Реал\" (Мадрид). Предполага се, че идеята на ПСЖ е купуването на Мбапе да остане за следващото лято, за да може клубът да се справи с изискванията на финансовия феърплей. Парижани вече платиха рекордните 222 милиона евро, за да откупят Неймар от \"Барселона\". Президентът на ПСЖ Насер ал-Хелайфи изтъкна, че за френския футбол е важно, че клубът помага за развитието на такъв талантлив играч. \"Сред футболистите на неговата възраст той без съмнение е най-обещаващият заради огромните му технически, физически и психически качества\", заяви той. Евентуалният трансфер на Алексис Санчес в \"Манчестър сити\" изглежда невъзможен. Часове преди затварянето на пазар \"гражданите\" се отказват от преследването на чилиеца, съобщи Би Би Си. Според информацията \"Арсенал\" е приел подобреното предложение от 55 млн. паунда плюс заложени 5 млн. паунда бонуси, но с условието, че първо трябва да си осигури заместник. Желаният Тома Лемар от \"Монако\" е отказал на лондончани. Самият Санчес има желание да премине в състава на Хосеп Гуардиола, с когото работи в \"Барселона\". Чилиецът е в последната година от договора си с \"Арсенал\" и следващото лято ще може да си тръгне със свободен трансфер.", "date": "2017.08.31", "title": "ПСЖ взе Мбапе под наем, \"Манчестър сити\" се отказва да преследва Санчес"}
{"url": "http://www.dnevnik.bg/regioni/2017/08/31/3034400_obshto_10_kushti_sa_unishtojeni_v_golemiia_pojar_pri/", "text": "Общо 10 къщи са изгорели в  големия горски пожар , който горя в Кресненското дефиле, съобщи Би Ти Ви. Девет от къщите са в с. Ощава. Хората, обитавали домовете, са настанени при близки и роднини. Денонощно около селата в засегнатия от огъня район дежурят осем екипа. За подпалването на пожара, който обхвана над 10 хил. дка площи,  е обвинен 30-годишен пастир , който е в ареста. Прокуратурата съобщи, че той е подпалил огъня, като хвърлил неизгасена цигара. Според предварителните оценки за възстановяването на района ще са необходими около 15 млн. лв. и десетки години.", "date": "2017.08.31", "title": "Общо 10 къщи са унищожени в големия пожар при Кресна"}
{"url": "http://www.dnevnik.bg/biznes/2017/08/31/3034403_finansovoto_ministerstvo_ochakva_bjudjetniiat_izlishuk/", "text": "Излишъкът в бюджета ще достигне над 2.15 млрд. лева към август по предварителни данни на Министерството на финансите, цитирано от БТА. Това означава, че излишъкът ще бъде в размер 2.2%от прогнозния брутен вътрешен продукт (БВП). Салдото по националния бюджет отчита подобрение спрямо отчетеното за същия период на 2016 г., основно поради ръста на данъчните (включително осигурителните) приходи. Същевременно салдото по сметките за средства от ЕС през настоящата година се влошава заради възстановени към България грантове от ЕС в началото на 2016 г. за разходи, направени в края на 2015 г., когато бе пикът на плащанията по проектите за предходния програмен период 2007-2013 г., се посочва в съобщението. Данните за изпълнението на държавния бюджет и основните показатели на консолидираната фискална програма, на база месечните отчети за касовото изпълнение на бюджетите на първостепенните разпоредители с бюджет, ще бъдат публикувани на сайта на Министерството на финансите в края на септември.", "date": "2017.08.31", "title": "Финансовото министерство очаква бюджетният излишък да надмине 2.1 млрд. лева към август"}
{"url": "http://www.dnevnik.bg/sviat/2017/08/31/3034406_nov_uragan_se_zarajda_v_atlanticheskiia_okean/", "text": "Нов ураган, наречен \"Ирма\", се формира и набира сила над източните райони на Атлантическия океан, предаде БТА. Агенция Ройтерс отбелязва, че той ще бъде четвъртият за тазгодишния сезон на ураганите. Очаква се \"Ирма\" да стане мощен ураган тази вечер и да се превърне в голяма заплаха през следващите дни, се казва в съобщение на базирания в Маями Национален център на САЩ за наблюдение на ураганите. В момента \"Ирма\" се намира на около 3 хил. км източно от островите Лийуърд (в североизточната част на Карибско море), като скоростта на съпътстващите ветрове достига около 155 км/ч. Ураганът вече е от втора степен по петстепенната скала на Сафир-Симпсън. Само преди дни районът на Тексас бе ударен от  урагана \"Харви\" , който взе жертви и нанесе тежки щети, а синоптиците го определиха за  най-силната буря, засягала района от 12 години  насам.", "date": "2017.08.31", "title": "Нов ураган се заражда в Атлантическия океан"}
{"url": "http://www.dnevnik.bg/sviat/2017/08/31/3034413_trus_ot_62_po_rihter_e_registriran_krai_indoneziia/", "text": "Земетресение с магнитуд 6.2 е регистрирано в Индонезия, предаде Ройтерс. Според Европейския средиземноморски сеизмологичен център трусът е от 6.4 степен. Епицентърът му е в морето, на 65 км западно от гр. Паданг, на дълбочина 60 км. Земетресението е регистрирано 6 минути след полунощ местно време. Индонезийската метеорологична служба съобщи, че няма риск от образуване на цунами. Няма информация за пострадали или нанесени щети.", "date": "2017.08.31", "title": "Трус от 6.2 по Рихтер е регистриран край Индонезия"}
{"url": "http://www.dnevnik.bg/photos/2017/08/31/3034320_fotogaleriia_svetovnite_snimki_na_denia_-_31_avgust/", "text": "Бунтовници стрелят с автомати по време на нападение срещу войници на правителствените сили на Судан в град Кая, на границата с Уганда, Южен Судан.", "date": "2017.08.31", "title": "Фотогалерия: Световните снимки на деня - 31 август 2017 г."}
{"url": "http://www.dnevnik.bg/sport/2017/08/31/3034390_grigor_dimitrov_ruhna_sreshtu_rublyov_i_prikljuchi_s/", "text": "Григор Димитров приключи неочаквано рано участието си в US Open. Хасковлията, който беше седми в схемата и четвърти фаворит на букмейкърите, загуби с 5:7, 6:7, (3), 3:6 срещу руснака Андрей Рубльов във втория кръг на надпреварата. Българският тенисист игра колебливо, без вдъхновение и емоции и остана далеч от играта, която го отведе до  най-голямата титла в кариерата му - в мастърса в Синсинати преди седмица . Срещу себе си Димитров имаше уверения в силите си Рубльов. Руснакът, който е 53-и в световната ранглиста, игра съсредоточено, с достатъчен риск и използва възможностите си. Един от големите проблеми пред българина се оказа сервисът му. Той направи 11 непредизвикани грешки, част от които в ключови моменти, с които даде инициативата на съперника си. На втори сервис Димитров записа едва 36% (спечели 16 от 42 разигравания). Двамата имаха по 35 печеливши удара и по десет възможности за пробив, като Димитров се възползва два пъти, а руснакът - четири. Непредизвиканите грешки бяха 39 на българина срещу 36 на съперника му. Мачът се развиваше отлично за седмия в схемата. Българският тенисист водеше с 5:2 и не изглеждаше, че ще има някакви проблеми. Вместо да приключи сета в своя полза обаче, той допусна срив и след серия от пет поредни спечелени гейма Рубльов направи обрат за 7:5. Картината се повтори и във втория сет. Димитров направи пробив след оспорвания четвърти гейм и след това поведе с 4:1. Последва един от решителните моменти в мача. Най-напред руснакът върна пробива за 3:4, а веднага след това се защити след 15:40 на свой сервис и затвърди пробива, за да изравни. Сетът стигна до тайбрек, в който Рубльов поведе с 5:1. Димитров имаше възможност да се доближи максимално, но поредната двойна грешка му попречи да мисли за обрат. Руснакът продължи да играе уверено, а с поведението си българинът не показваше, че е способен да промени хода на мача. Рубльов направи решителна крачка към победата и след пробив поведе с 4:1. Той пропусна отлична възможност за нов пробив, но въпреки това не беше притеснен да стигне до успеха в срещата след 2.31 часа.", "date": "2017.08.31", "title": "Григор Димитров рухна срещу Рубльов и приключи с US Open"}
{"url": "http://www.dnevnik.bg/bulgaria/2017/08/31/3034417_i_prezidentut_radev_e_otkazal_na_ataka_da_smeni_imeto/", "text": "Президентът Румен Радев е отказал връх Мусала да бъде преименуван на Свети Иван Рилски. Това се разбира от съобщение на администрацията на Софийска област, цитирано от агенция \"Фокус\". Предложението до държавния глава е направено от партия \"Атака\". Формацията за втори път иска името на най-високия български връх да бъде сменено с мотива, че то било турско-арабско. Същото предложение  партията на Волен Сидеров отправи и към президента 2012-2017 г. Росен Плевнелиев . Сега от Комисията по наименуване на обекти с национално значение и населени места към Президента са мотивирали отказа с неизяснената етимология на името Мусала и липсата на еднозначни и категорични мнения. Освен това подобна стъпка ще наложи промяна на наименованието навсякъде, където то фигурира – в документи, карти, справочници и т.н., каквато необходимост към момента не е налице. От комисията са посочили още, че няма да подкрепят предложението, защото са необходими сериозен обществен дебат и \"широк кръг консултации, включително с експерти и специалисти\". Писмото с мотивите за отказа е изпратено до областния управител на Софийска област Илиян Тодоров (\"Атака\"), който изтъква, че Радев е вторият държавен глава, който излиза с отказ на предложението.", "date": "2017.08.31", "title": "И президентът Радев е отказал на \"Атака\" да смени името на връх Мусала"}
{"url": "http://www.dnevnik.bg/sport/2017/08/31/3034392_zaguba_ot_surbiia_sloji_krai_na_nadejdite_na_bulgariia/", "text": "Волейболните национали отпаднаха в четвъртфиналите на европейското първенство. Българският състав загуби с 0:3 (21:25, 22:25, 26:28) от Сърбия. Пред близо 4500 зрители в Краков воденият от Пламен Константинов отбор не можа да се противопостави на съперника си. Българският състав отстъпи позиции в европейския волейбол, като завърши на местата от 5-о до 8-о. Преди две години като домакин отборът стана четвърти. В мача със Сърбия българският състав разчиташе прекалено много на Цветан Соколов. Диагоналът стана най-резултатен с 20 точки, а след него се наредиха Николай Пенчев със седем и Розалин Пенчев с шест. За съперника четирима състезатели приключиха с двуцифрен актив. Сръбският отбор пое инициативата в началото на мача и през целия първи гейм я държеше, за да натрупа убедителна преднина. Воденият от Никола Гърбич състав нямаше проблеми да спечели с 25:21. България отговори с много силно начало на втория гейм. В него съставът поведе с 8:3, но това не беше достатъчно за изравняването - сърбите направиха обрат още преди второто техническо прекъсване. В средата на гейма Константинов направи забележка на състава: \"Намръщили сме се\", започна той пред отбора и обясни, че е важно съставът да играе задружно и с настроение. Думите му не дадоха резултат и съперникът продължи започнатото. Сърбите дори натрупаха преднина при 21:18 и спокойно довършиха частта, за да стигнат до 2:0. Най-оспорван се оказа третият гейм, в който българите имаха добри възможности. Цветан Соколов атакува в аут при 24:23. Последва гонене в резултата и сърбите изравниха и отново взеха водещата страна. След 28:26 те заслужиха мястото си сред четирите най-добри. Русия спечели убедително с 3:0 (25:17, 25:19, 25:19) срещу Словения. Воденият от Витал Хейнен отбор на Белгия победи с 3:0 (25:21, 25:11, 25:13) Италия и също е на полуфинал. Сред четирите най-добри е и Германия. Бундестимът се наложи с 3:1 (25:22, 16:25, 25:23, 25:20) срещу  приятната изненада Чехия, който отстрани предишния шампион Франция .  Сърбия - Германия  Русия - Белгия", "date": "2017.08.31", "title": "Загуба от Сърбия сложи край на надеждите на България за медал от Евроволей"}
