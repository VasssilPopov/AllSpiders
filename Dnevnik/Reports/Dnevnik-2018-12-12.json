{"url": "https://www.dnevnik.bg/sport/2018/12/12/3361000_lion_vze_posledniia_bilet_za_osminafinalite_na/", "text": "Олимпик\" (Лион) е последният участник в осминафиналите на Шампионската лига. Френският тим взе последния билет за директните елиминации след равенство 1:1 срещу \"Шахтьор\" (Донецк\") в директен сблъсък за второто място в група F. Домакините откриха резултата на олимпийския стадион в \"Киев\" с гол на Жуниор Мораеш. Бившият футболист на ЦСКА отбеляза 18-ото си попадение в 25 мача от началото на сезона. Набил Фекир обаче изравни в 65-ата минута и класира своя отбор за следващата фаза. \"Лион\" събра осем точки, а \"Шахтьор\" завършва с шест и ще продължи европейското си участие в 1/16-финалите на Лига Европа. \"Манчестър сити\" спечели групата с 13 точки, след като в последния си мач направи обрат от 0:1 до 2:1 срещу \"Хофенхайм\". Германците останаха последни с три точки. \"Хофенхайм\" неочаквано поведе на \"Етихад\" след точно изпълнена дузпа от Андрей Крамарич. В добавеното време на първото полувреме Лерой Сане изравни от пряк свободен удар. В 61-ата минута германският национал оползотвори подаване на Рахим Стърлинг и отбеляза втория си гол в мача. За девети път от десет сезона отбор, воден от Пеп Гуардиола, печели първото място в групата си в Шампионската лига. \"Байерн\" удържа първото място Германският шампион устиска първото място в група Е след драматично равенство 3:3 при гостуването си на \"Аякс\". Баварците бяха на път да изпуснат лидерската позиция, след като изоставаха с 1:2 до 87-ата минута, но я запазиха след инфарктни последни минути. Роберт Левандовски откри резултата на стадион \"Йохан Кройф\" в 13-ата минута, а Душан Тадич изравни в 61-ата. В 67-ата минута домакините останаха с човек по-малко след директен червен картон на Максимилиан Вьобер, който влезе много грубо в краката на Леон Горецка. Само осем минути по-късно обаче численото равенство на терена беше възстановено. Томас Мюлер получи директен червен картон, след като изрита в главата Николас Таляфико. В 82-ата минута Тадич изведе \"Аякс\" напред с гол от дузпа. Пет минути по-късно обаче съдията Клеман Тюрпан отсъди още един наказателен удар, с който Левандовски възстанови равенството - 2:2. В 90-ата минута \"Байерн\" поведе с попадение на Кингсли Коман. \"Аякс\" обаче не се предаде и изравни в четвъртата минута на добавеното време с гол на Таляфико. \"Ювентус\" изпревари \"Юнайтед\" Италианският шампион запази първата позиция в група Н, въпреки че загуби с 1:2 като гост на \"Йънг бойс\". \"Юнайед\" не успя да се възползва и също допусна поражение с 1:2 при гостуването си на \"Валенсия\". \"Ювентус\" завърши с 12 точки, а \"Юнайтед\" - с десет. \"Валенсия\" събра осем точки и ще участва в Лига Европа напролет. \"Йънг бойс\" завършва на последно място с четири точки. В другата група, която приключи тази вечер, носителят на трофея  \"Реал\" (Мадрид) допусна историческа загуба от ЦСКА (Москва) , но си беше гарантирал първото място още преди последния кръг.", "date": "2018.12.12", "title": "\"Лион\" взе последния билет за осминафиналите на Шампионската лига"}
{"url": "https://www.dnevnik.bg/zdrave/2018/12/12/3360741_zdravnata_kasa_se_gotvi_da_namali_sredstvata_za/", "text": "Сериозна промяна в начина на финансиране на модерното, високоспециализирано и съобразено с най-новите световни практики лъчелечение се готви да въведе Националната здравноосигурителна каса от догодина. Това се вижда от проекта за анекс за догодина към Националния рамков договор, качен на сайта на касата. В петък се очаква Българският лекарски съюз да обсъди проекта и да реши дали да го подпише. Има и две седмици, в които представителите на различните направления в медицината биха могли да изразят забележките си. Рамковият договор определя общите обеми на медицинските дейности и техните цени, които касата ще плаща. В рамките на тези обеми всяка болница договаря поотделно дейностите, които ще извършва, и ще търси финансиране от касата. Общ преглед на анекса показва, че при повечето дейности и лечения за догодина се планира увеличение на обемите дейности, които ще се покриват от касата. Цените в повечето случаи се запазват почти същите, като само за някои има повишение на плащаните досега цени. При някои скъпоструващи манипулации и лечения обаче има сериозно намаление. От 2000 на 1500 лв. пада например цената за позитронно-емисионната томография с компютърна томография. Макар в другите клинични пътеки да не се правят сериозни промени, от догодина се планира високотехнологичното лъчелечение вече да не се плаща на курс лечение, а на брой облъчвания, се вижда от проекта за анекс. Това ще засегне пациентите, които са в тежко състояние и за които се налагат интензивни кратки курсове на лъчелечение, обясниха неофициално лекари, провеждащи лъчелечение. Такива пациенти често се нуждаят от висок курс от две до четири процедури, като до момента за това е било плащано 1850 лв. Сега цената ще е между 360 и 720 лв. Лекарите са още по-разтревожени от намерението да се изравнят сумите, които касата ще превежда за лъчелечение, независимо дали то е направено по най-високите стандарти, съвременни иновационни практики и модерни технологии, или се ползват досега познатите и практикувани от години методики. Дали лекарят ще прилага най-модерните техники или не, това няма да води до повишаване на цената, плащана от касата и тя ще е винаги 155 лв. на облъчване. Това сериозно ще демотивира лекарите, а и болниците няма да имат интерес да инвестират в нови технологии и методи, коментираха лекари, пожелали анонимност, за да не влизат в конфликт с касата. И изчисляват, че досега за прилагането на модерните практики се е плащало по около 250 лв. на облъчване. Превръща се в политика и се стимулира работата със стари апарати или такива втора ръка, на които поддръжката е доста по-евтина, допълват специалистите. Всъщност иновациите ще се превърнат в загуба за болницата, отбелязват те. И посочват, че дори националните консултанти в областта на лъчелечението не са били информирани предварително за готвената промяна. Лекарите се надяват в двете седмици, когато могат да настъпят промени в анекса, да бъдат чути аргументите им. Както беше съобщено и от Българския лекарски съюз, в анекса е предвидено лечебните заведения, изпълнители на болнична медицинска помощ,  задължително да осъществяват видеоконтрол в ангиографските зали  и болничните структури, в които се правят съдови инвазивни и интервенционални процедури. В обхвата на видеокамерите ще влиза наблюдение само на входовете и изходите на залите. Записите от видеокамерите се съхраняват за срок не по-малко от един месец от датата на извършване на интервенцията. Предвижда се още общопрактикуващите лекари да трябва да издават само направления за постъпване в болница, но да не трябва да назначават допълнителни консултации или изследвания, които се покриват от клиничната пътека. Въвеждат се и по-строги мерки за следене на онкомедикаментите, които трябва да се разтварят, и за отчитане на неизползваните остатъци от медикамента.", "date": "2018.12.12", "title": "Здравната каса се готви да намали средствата за най-съвременното лъчелечение"}
{"url": "https://www.dnevnik.bg/video/2018/12/12/3360656_video_dulgata_razhodka_v_kosmosa_zaradi_dupka_na/", "text": "Руските космонавти от Международната космическа станция (МКС) Олег Кононенко и Сергей Прокопиев взеха проби от външната обвивка на тяхната капсула по време на шестчасова \"космическа разходка\" в опит да разбулят мистерията с малка дупка, открита на кораба, скачен с МКС, предадоха \"Ройтерс\" и БТА. \"Роскосмос\" отхвърли варианта за производствен дефект, който да е причинил широката два милиметра дупка, открита през август на кораба \"Союз МС-09\", а НАСА опита да ограничи спекулациите за саботаж. На 30 август на МКС бе констатирано спадане на налягането. Екипажът чрез последователна херметизация на сегментите на станцията и на скачения към нея кораб откри малка пробойна в обшивката на \"Союз МС-09\" с диаметър 2 мм. Тя бе запушена с няколко слоя епоксидна смола и налягането на борда на МКС се стабилизира. Астронавтите - трима американци, двама руснаци и един германец, не са били в опасност. \"Космическата разходка\" на Кононенко и Прокопиев трябваше да продължи шест часа, но се забави с повече от час, отбелязва ТАСС. Тя започна във вторник в 19:03 ч. московско време и продължи 7 часа и 45 минути. Космонавтите са взели проби от външната изолация и съгласно инструкциите от центъра за полети са снимали дупката отвън. Заради недостиг на време те не са успели да изпълнят някои научни задачи. Контейнерът с пробите ще бъде предаден за проучване на \"съответните органи\", заяви за агенция ТАСС ръководителят на Роскосмос Дмитрий Рогозин. На 20 декември корабът \"Союз МС-09\" се връща на Земята.", "date": "2018.12.12", "title": "Видео: Седемчасовата \"разходка\" в Космоса заради дупка на кораба \"Союз\""}
{"url": "https://www.dnevnik.bg/sport/2018/12/12/3360745_sestri_stoevi_zapochnaha_sus_zaguba_vuv_finalniia/", "text": "Европейските шампионки по бадминтон Габриела и Стефани Стоеви започнаха със загуба дебютното си участие във финалния \"Мастърс\". Българките отстъпиха срещу световните шампионки Маю Мацумото и Вакана Нагахара с 10:21, 16:21 за 36 минути. Японките, които са поставени под №2 в турнира, спечелиха безпроблемно първия гейм. Втората част беше доста по-равностойна, като сестри Стоеви поддържаха равенството до 15:15. Те обаче успяха да спечелят само една точка до края на двубоя. \"Много трудно начало за нас. Загубихме първия си мач, но за утре ще бъдем много по-подготвени. Благодарим за подкрепата\", написаха българските бадминтонистки в социалните мрежи след мача. Във втория двубой от група В Йонколфан Кититаракул и Равинда Прайонгай от Тайланд срещат корейките Со Хи Лий и Сун Чан Шин. Двете двойки са поставените съответно под №4 и №5 в турнира, а сестри Стоеви са шести в схемата. Във втория си мач във финалите на световния тур българките ще се изправят срещу Кититаракул и Прайонгай в четвъртък. Турнирът на осемте най-добри двойки през сезона се провежда в китайския град Гуанджошу. Надпреварата започна днес и ще продължи до неделя, 16 декември. Първите две двойки от двете групи ще се класират за полуфиналите. Сестри Стоеври участват за пръв път във финалите, след като направиха най-силния сезон в кариерата си. През април те  спечелиха първа европейска титла за българския бадминтон  и вдигнаха още четири трофея през 2018 г. В края на октомври сестри Стоеви стигнаха исторически финал в турнира от Световните суперсерии в Париж", "date": "2018.12.12", "title": "Сестри Стоеви започнаха със загуба във финалния мастърс в бадминтона"}
{"url": "https://www.dnevnik.bg/sviat/2018/12/12/3360755_ungarski_jurnalisti_nameriha_gruevski_video/", "text": "Екип на унгарския сайт  24.hu  намери бившия македонски премиер Никола Груевски в ресторант в Будапеща, съобщиха македонски медии. Груевски избяга в Унгария в момент, когато трябваше да влезе в затвора  заради двегодишна присъда  за злоупотреба с влияние. В Будапеща кандидатства за убежище, което според проправителствени медии там му е било предоставено. Видеоматериалът показва, че Груевски обядва в компанията на няколко души - най-вероятно охрана, отбелязва македонската \"Нова ТВ\". Бившият премиер има и автомобил с шофьор. Според 24.hu става въпрос за \"един от скъпите ресторанти\" в Будапеща. Един от журналистите изчаква Груевски на входа и го пита как е излязъл от Македония и дали \"унгарците\" са му помогнали. Политикът, който управляваше в Скопие почти десетилетие, обаче забързва крачка, когато го вижда, и влиза в колата си, без да отговори.", "date": "2018.12.12", "title": "Унгарски журналисти откриха Груевски (видео)"}
{"url": "https://www.dnevnik.bg/sviat/2018/12/12/3360726_ungariia_shte_suzdade_mreja_ot_sudilishta_priako/", "text": "Унгарското правителство ще създаде мрежа от нови административни съдилища под надзора на министъра на правосъдието според гласуван днес закон, който според правозащитни групи може да подкопае независимостта на съдебната система, предаде \"Ройтерс\", цитирана от БТА. Тези съдилища ще разглеждат дела, свързани с дейността на правителството, които понастоящем се движат от системата на общите съдилища. Пример са данъчни и изборни въпроси. Министърът ще има определящ глас по бюджетите на новите съдилища и широки пълномощия при назначаване на съдии в тях. Очаква се те да заработят през 2020 г. Според правителството новите съдилища са необходими за \"по-добро функциониране на административните съдебни процедури\", а съдиите в тях ще са независими и единствено ще се ръководят от принципите на върховенство на закона. Унгарският хелзинкски комитет обаче предупреди, че законът \"противоречи на ценностите, с които Унгария се обвърза, когато се присъедини към Европейския съюз\", като работи срещу разделението на властите и размива границата между изпълнителната и съдебната. Будапеща поиска Венецианската комисия към Съвета на Европа да разгледа промените. Комисията обяви, че ще изготви становище догодина, но засега отказва да коментира.", "date": "2018.12.12", "title": "Унгария ще създаде мрежа от съдилища, пряко подчинени на кабинета"}
{"url": "https://www.dnevnik.bg/sport/2018/12/12/3360782_katarskata_televiziia_bein_e_protiv_superkupata_na/", "text": "Спортната телевизия beIN, базирана в Катар, написа протестно писмо до ръководството на италианския футбол по повод двубоя за Суперкупата на Италия в Саудитска Арабия. Наскоро Серия А подписа тригодишен договор с най-голямата страна на Арабския полуостров за провеждане на срещите за трофея там. Изпълнителният директор на beIN Юсеф ал Обедли се обърна към генералния директор на Серия А Марко Брунели с искане контрактът със Саудитска Арабия да бъде преразгледан. Мачът за  Суперкупата на Италия ще се играе на 16 януари  на стадиона в Джида. Това се случва в момент, когато beIN води дела срещу Кралство Саудитска Арабия по повод пиратско излъчване на спортни събития. В последната година каналът BeoutQ, базиран в Рияд, краде сигнал от beIN Sport. Пиратският канал BeoutQ  се появи в резултат на забраната на търговски отношения между Саудитска Арабия и Катар. След това beIN Sport загуби близо 40% от абонатите си на Арабския полуостров. Световното първенство не беше излъчвано официално в Саудитска Арабия, независимо че националният отбор се класира за пръв път от 2006 г. Потребители в страната потвърдиха, че са гледали мачовете благодарение на канала, който се предлага в пакетите на кабелния оператор Arabsat. \"Безконтролното крадене на сигнал продължава дори и след завеждането на дела. Само през миналата седмица BeoutQ излъчи девет двубоя от Серия А нелегално. Единствено beIN Sport притежава ексклузивни права да излъчва този шампионат на територията на Близкия Изток и Северна Африка\", се казва в писмото от телевизията. Катарската телевизия подписа договор със Серия А за 500 милиона евро, за да може да излъчва италианските мачове. В същото време Саудитска Арабия получи право да организира двубоя за Суперкупата на Италия срещу 21 милиона евро.", "date": "2018.12.12", "title": "Катарската телевизия beIN е против Суперкупата на Италия да се играе в Саудитска Арабия"}
{"url": "https://www.dnevnik.bg/bulgaria/2018/12/12/3360856_antikorupcionnata_komisiia_e_na_put_da_poluchi_pravoto/", "text": "С 12 гласа \"за\" правната комисия в парламента прие спешно предложените от управляващите промени в Закона за противодействие на корупцията и отнемане на незаконно придобитото имущество. Въздържаха се само депутатите от \"Воля\" и БСП. С промените на практика се дава право на Комисията за противодействие на корупцията и отнемане на незаконно придобитото имущество (КПКОНПИ) да извършва проверки в неограничен стриктно срок. (бел. ред. - досега имаше фиксиран срок, който се тълкува от някои юристи като инстуктивен, от други като задължителен). Така тя няма да губи правото си на иск пред съда заради неспазен срок. До промените, чийто вносител е председателят на правната комисия Данаил Кирилов (ГЕРБ), се стигна след тълкувателно решение на Върховния касационен съд (ВКС), което постанови, че прекратяването на наказателно производство, което е станало повод за процедура по конфискация ще е пречка за процедурата. Ако законопроектът бъде гласуван в пленарната зала така, както е предложен, правомощията на КПКОНПИ ще се увеличат. Освен това намерението на вносителите е измененията да имат обратна сила от 23 януари 2018 г. Тълкувателното решение засяга отменения вече антикорупционен закон, но по него са заведени над 300 дела. Днес пред правната комисия в подкрепа на измененията се изказаха председателят на КПКОНПИ Пламен Георгиев, главният прокурор Сотир Цацаров, вътрешният и правосъдният министри Младен Маринов и Цецка Цачева. Според всички изказали се тълкувателното решение на съда отменя законодателната воля, която е, че производството по конфискация не е свързано с воденето на наказателни дела. Георгиев и Цацаров обвиниха съда, че променя закон и се меси във волята на законодателя като по този начин се смесва работата на властите. Пламен Георгиев обясни, че заради тълкувателното решение на ВКС трябва да бъдат прекратени над 20 дела за над 22 млн. лв., по изчисления на комисията. Сред тях е и делото за конфискация срещу бившия зам.- председател на ДПС и на Народното събрание Христо Бисеров, който беше оправдан за пране на пари и укриване на данъци. Тъй като проектът беше внесен в парламента в понеделник, а днес - сряда, вече се обсъжда в комисията, БСП обвини управляващите, че за пореден път поправят закони в много спешен порядък, Все пак надделя мнението, че има практическа нужда от тази промяна.", "date": "2018.12.12", "title": "Антикорупционната комисия е напът да получи правото на \"вечни\" проверки (допълнена)"}
{"url": "https://www.dnevnik.bg/biznes/2018/12/12/3360854_nai-natovarenite_dni_za_pazaruvane_na_hrani_sa_23_i_30/", "text": "Потребителите в България започват подготовката на празниците от все по-рано с всяка изминала година, пазаруват повече, в по-големи количества и по-качествени стоки, като за коледната трапеза са все по-склонни да експериментират с различни от обичайните и традиционни вкусове. До тези изводи стига търговската верига \"Кауфланд\" от данните, свързани с пазаруването на нейните клиенти. Веригата отчита най-високия дял на продадени стоки, произведени в България, при свежите храни – млечни, колбаси, риба, замразени храни, тестени изделия – близо 64% за периода януари-ноември 2018 г. Следват ги плодовете и зеленчуците с дял от близо 46% за същия период. Въпреки по-ранното започване на подготовката традиционно най-активните дни за пазаруване остават 23 и 30 декември. Само за декември 2017 г. компанията отчита над 6.3 млн. касови бележки. С всяка изминала година потребителите пазаруват повече през празничния период, сочат данните. Търговската верига отчита ръст в средната стойност на покупката преди всичко заради по-големите количества. Ръстът се дължи още на тенденцията по празниците потребителите да избират по-висок клас продукти – както хранителни, така и нехранителни, но в същото време се запазва чувствителността спрямо цената. Пример за засиления интерес към по-високия клас продукти е трикратният ръст в продажбите на хамон през тази година спрямо предходната. Веригата предлага цял бут хамон. Ръст в продажбите отчитат още прошутото, антипастите, панетоне и щолен. В последните години нараства значително и продажбата на пуйки. През 2017 г. се отчита веригата отчита продажбата на три пъти повече играчки спрямо предходната година като за основна причина за това се смята пускането в продажба на собствена марка играчки. Компанията смята, че преди празниците привлича не само традиционните си клиенти, но и нови, които търсят различни вкусове и продукти от купуваните от тях досега.", "date": "2018.12.12", "title": "Най-натоварените дни за пазаруване на храни са 23 и 30 декември, сочат данни"}
{"url": "https://www.dnevnik.bg/sport/2018/12/12/3360750_berbatov_posuvetva_junaited_da_kupi_angliiski_nacional/", "text": "Бившият футболист на \"Манчестър юнайтед\" Димитър Бербатов смята, че 20-кратният шампион на Англия има области, в които да подобри играта си и все още да запише добър сезон. Нападателят беше гост в студиото на BT Sport, където коментира представянето на \"червените дяволи\". \"Мачът с \"Валенсия\" в Шампионската лига е важен, но зад ъгъла идва и този с \"Ливърпул\", така че трябва да се мисли и за него. Интересно ми е каква роля ще има Пол Погба, защото за него се говори много напоследък\", каза Бербатов. Според него очакванията, с които е натоварен френският халф, понякога не са реални. \"Той (Погба) няма нужда да се доказва пред никого, защото е добър футболист. Все пак Погба е световен шампион, но хората очакват прекалено много него. Щом ще играе с \"Валенсия\", може би няма да е на линия за \"Ливърпул\", макар това невинаги да е индикация\", каза още Бербатов. Българският нападател смята, че защитата е зоната, където \"Юнайтед\" трябва да се подсили. Бербатов дори има фаворит, когото иска да види в бившия си тим – играча на \"Лестър\" Хари Магуайър. \"Когато купуваш централен защитник, е важно да вземеш такъв, който е наясно с английския футбол, който си пасва с другите бранители в тима и не се нуждае от време за адаптация. Според мен Хари е отлична опция, защото той ме впечатли много на световното първенство, имаше влияние върху целия отбор. Той играе добре с топката, не се огъва под напрежението\", коментира Бербатов. \"Юнайтед\" се представя колебливо от началото на сезона, като е едва шести във Висшата лига. Тимът е получил 26 гола в досегашните си 16 двубоя.", "date": "2018.12.12", "title": "Бербатов посъветва \"Юнайтед\" да купи английски национал"}
{"url": "https://www.dnevnik.bg/video/novinite_na_bnt/2018/12/12/3360914_video_drugite_novini/", "text": "Сайт, свързан с образованието попадна в класацията за най-характерни търсения на годината", "date": "2018.12.12", "title": "Видео: Другите новини"}
{"url": "https://www.dnevnik.bg/evropa/2018/12/12/3360681_letishten_haos_skupi_razgovori_novi_etiketi_za_cigari/", "text": "Опасността от Брекзит без споразумение нараства\", предупреди в понеделник британският премиер Тереза Мей,  принудена да отложи  за неопределено време планираното за вторник гласуване в парламента на споразумението за напускане, което срещна съпротива от всички политически партии. Последствията от вариант \"без сделка\", от какъвто се опасяват икономическите среди, остават трудно предвидими. Британското правителство, което вече публикува десетки технически бележки, за да подготви населението за тази вероятност, \"ще работи по-интензивно върху този потенциален изход\", обяви Мей. Ето какво би се случило след 29 март 2019 г. в случай на развод без споразумение между Лондон и Брюксел: Мобилни телефони и банкови разходи Една от първите осезаеми за британските и европейските потребители последици ще е роумингът - възможността при пътуване да се ползва мрежата на чуждестранен мобилен оператор. При варианта \"без сделка\" услугата, която в момента е безплатна за потребителите в рамките на ЕС, ще стане платена за пътуващите, които прекосяват Ламанша или ирландската граница. Същото се отнася за ползването на карти за разплащане, при което ще има допълнителни разходи. Банковите процедури ще станат \"по-бавни\" според Лондон. Клиентите на базираните във Великобритания инвестиционни банки в ЕС повече няма да могат да ползват техните финансови услуги. Много банки разкриха свои клонове на континента, за да избегнат сътресенията. Летищен хаос Вариантът \"без сделка\" би могъл да създаде истински хаос по летищата както във Великобритания, така и в чужбина. Британските и европейските авиокомпании може да изгубят правото си да изпълняват полети между ЕС и Обединеното кралство, което ще парализира трафика. Лондон предвижда да издаде на авиокомпаниите разрешения, за да могат те да продължат нормалната си работа, и очаква от ЕС за направи същото, но въпреки това очаква смущения при някои полети. Движението на влака \"Евростар\" също може да срещне трудности, тъй като лицензите на британските железопътни компании повече няма да са валидни в Европа. Бумащина Хилядите компании, които се занимават с износ или внос във Великобритания, ще трябва да усвоят попълването на нови митнически декларации и да се подготвят да плащат нови данъци. Лондон обяви намерение да работи с индустрията \"за свеждане до минимум на забавянията и допълнителното бреме за законната търговия\". Обединеното кралство обяви също въвеждането на защитени географски наименования за продукти като шотландското уиски и сиренето \"Стилтън\", които досега се ползваха с аналогични европейски обозначения. Британското правителство посъветва производителите да поискат такъв защитен статут от ЕС. Засегнати ще бъдат и пакетираните цигари - ще трябва да се въведат нови етикети с предупреждения за опасностите от тютюнопушенето, тъй като правата върху използваните сега снимки са собственост на Европейската комисия. Лекарства и сперма За да се подготви за всякакви ситуации, Великобритания ще добави лекарства за още шест седмици към складираните количества за три месеца, с които разполага в момента. Страната ще напусне Европейската агенция по лекарствата, но ще продължи известно време да признава европейските тестове и процедури за сертифициране, за да избегне двойна процедура и прекъсване на веригата за доставки. Лондон обаче повече няма да може да ползва европейските банки за  сперма . Британските здравни заведения ще трябва да разработят нови споразумения и биха могли да прибегнат до внос от трети страни. Предупреждения към потребителите Британското правителство предупреди гражданите, че е възможно да се лишат от достъп до някои платформи за стрийминг като \"Нетфликс\" или \"Спотифай\", след като страната излезе от единния цифров пазар. Потребителите, които пазаруват по интернет, ще трябва да плащат повече, тъй като колетите, доставяни във Великобритания от континента, повече няма да могат да се ползват с облекчен данък добавена стойност (ДДС). На британците, които са на почивка в Европа, може да се наложи да си извадят международна шофьорска книжка, тъй като тяхната вече може да не важи. Колкото до транспортирането на домашни животни, то ще бъде регламентирано с по-строги санитарни регулации. Може да се наложи посещение при ветеринар да се прави най-малко четири месеца преди планираната дата на пътуването. /БТА", "date": "2018.12.12", "title": "Летищен хаос, скъпи разговори, нови етикети за цигари: какво ще значи Брекзит без сделка"}
{"url": "https://www.dnevnik.bg/bulgaria/2018/12/12/3360919_demokratichna_bulgariia_shte_sezira_ek_za/", "text": "Коалиция \"Демократична България\" (ДСБ и \"Да, България\") ще сезира Европейската комисия за това, че сделката, с която община Варна плати 43.2 млн. лв. на пловдивския бизнесмен Георги Гергов за 100% от дружеството му \"Централен универсален магазин Варна\", представлява нерегламентирана държавна помощ. Това съобщи за \"Дневник\" председателят на местната структура на движение \"Да, България\" във Варна Нелко Начев. В отговор на въпроси, изпратени от \"Капитал\", вчера от общинската администрация във Варна съобщиха, че без да уточняват кога точно се е случило това. В информацията бе посочено също, че въпреки извършеното плащане Варна все още не контролира придобивката си. Това щяло да стане едва след като Общинският съвет в града избере свои представители в съвета на директорите на дружеството. \"Централен универсален магазин Варна\" няма дейност, а основният му актив е т.нар. \"Дупка\" в центъра на града - терен под 3 дка на централния бул. \"Княз Борис I\". Според Начев, при положение че администрацията на кмета на Варна Иван Портних официално информира за извършено плащане, вече няма никакви формални основания сигналът до Европейската комисия да бъде бавен. Веднага след гласуването на варненския общински съвет за сключване на сделката \"Демократична България\" подаде на Варненска област Стоян Пасев с искане решението да бъде обявено за незаконосъобразно. И до този момент обаче реакция по него няма. Това искане беше мотивирано с няколко факта, коментирани още при гласуването на решението от общинския съветник Григор Григоров (ДСБ). Според него кметът на Варна е бил упълномощен да купи търговско дружество, чието имущество не е изяснено от правна страна. В нито един от представените документи не се съдържат безспорни данни и ясен правен анализ за това на \"Централен универсален магазин Варна\", като са представени само документи относно апортите на различни недвижими имоти, без да е изяснено тяхното действително фактическо и правно състояние към момента на сделките. Друг мотив против решението за придобиване на \"Централен универсален магазин Варна\" от местната администрация е оценката на активите на дружеството, послужила за определяне на цената от 43.2 млн. лв. Според \"Демократична България\" тя е основана единствено на инвестиционно и няма основание нито в конкретно влязло в сила градоустройствено решение, нито в одобрен по надлежния ред инвестиционен проект. Цената от 43.2 млн. лв., които бюджетът отпусна за \"Централен универсален магазин Варна\",  бе определена от независими оценители по поръчка на общинската администрация. Тя се основаваше на хипотезата, че имотът може да бъде застроен 100% и в него може да се изгради четириетажна сграда с три нива подземни гаражи, магазини и офиси. Анализ на \"Капитал\" обаче показа, че при изчисленията разходите за виртуалната сграда са били занижени, а приходите от пазарната й реализация – завишени. Освен това друга оценка, направена на \"Централен универсален магазин Варна\" само преди година по друг повод, значително се различава от сегашната. При нея 100% от капитала на компанията бяха оценени на 9.4 млн. лв., По повод на сделката, в която община Варна стана собственик на дружество с неясни активи, от \"Демократична България\" изпратиха сигнал и до Окръжната прокуратура в града. В него се настояваше  Решението на общинския съвет за придобиване на 100% от капитала на \"Централен универсален магазин Варна\" да бъде оспорено  пред Административния съд като незаконосъобразно. Двата сигнала обаче – до областния управител на Варненска област и до Окръжната прокуратура, са останали без отговор, а вчера от пресцентъра на община Варна официално съобщиха, че плащането по сделката е вече извършено.", "date": "2018.12.12", "title": "\"Демократична България\" ще сезира Брюксел за непозволена държавна помощ за варненската \"Дупка\""}
{"url": "https://www.dnevnik.bg/razvlechenie/2018/12/12/3360798_nagradite_oskar_moje_da_ostanat_bez_vodesht/", "text": "Организаторите на церемонията по връчването на наградите на Американската филмова академия \"Оскар\" обмислят вариант, при който да минат изцяло без водещ, след като  Кевин Харт се отказа да води събитието през 2019 г.  заради бурната реакция спрямо негови хомофобски коментари от миналото, писа \"Варайъти\". Според изданието академията среща трудности при намирането на заместник на Харт, след като комикът се оттегли от ангажимента да води поради големия негативен отзвук, който бе предизвикан от негово антигей изказване в \"Туитър\" отпреди десет години. Според анонимни източници, които \"Варайъти\" цитира, академията е била изненадана от отказа на Харт да се извини и последвалия му отказ от събитието, което се предава на живо по телевизията в цял свят. Докато най-логичният път би бил да поканят някой от популярните телевизионни водещи като Джими Кимъл или Елън Дедженеръс, друг възможен вариант е да нямат водещ въобще и вместо това да имат поредица от знаменитости и познати лица на сцената, пише още изданието. Последният път, когато церемонията направи крачка встрани от традицията да е с един водещ, бе през 2011 г.. Тогава тандемът на Джеймс Франко и Ан Хатауей на сцената бе официално признат за съкрушителен, както бе и през 2013 г., когато водещ бе твърде крайният Сет Макфарлън. Около наградите през 2019 г. като цяло витае усещане за криза, след като рекордно нисък брой от 26,5 млн. зрители гледаха церемонията тази година. Опитът да бъде добавена категория за най-добър популярен филм предизвика допълнителен брой остри реакции и в крайна сметка не се превърна в реалност, но за сметка на това екранното време на церемонията бе съкратено.", "date": "2018.12.12", "title": "Наградите \"Оскар\" може да останат без водещ"}
{"url": "https://www.dnevnik.bg/sviat/2018/12/12/3360580_britanskite_tori_glasuvat_dali_da_svaliat_tereza_mei/", "text": "За пореден път британският премиер Тереза Мей се изправя пред собствената си разединена партия, която заплашва да я свали от власт. След като отказа да подложи на гласуване в парламента сделката с Брюксел за Брекзит, уплашена, че тя няма да мине, торите обявиха вътрешен вот на недоверие. Тази вечер консервативните депутати ще гласуват дали да свалят Мей от ръководството на партията, което ще доведе и до падане на правителството. В 19:00 българско време премиерът ще говори пред съпартийците си, вотът ще се проведе между 20:00 и 22:00 часа и резултатите трябва да са ясни до 23:00 часа. Изборът идва след няколко дни на хаос, нападки и паника - как се стигна до него,  четете тук . ", "date": "2018.12.12", "title": "Британските тори гласуват дали да свалят Тереза Мей (хронология)"}
{"url": "https://www.dnevnik.bg/razvlechenie/2018/12/12/3360918_rodi_se_zvezda_vodi_na_nominaciite_na_gildiiata_na/", "text": "Роди се звезда\" на Брадли Купър получи четири номинации на наградите на Гилдията на филмовите актьори, съобщи \"Ройтерс\". В категорията за най-добър актьорски състав мюзикълът с участието на Лейди Гага ще се бори с \"Черната пантера\", \"BlacKkKlansman\", \"Бохемска рапсодия\" и \"Луди богати азиатци\". На наградите на Гилдията на филмовите актьори винаги се гледа с особено внимание, защото те често се припокриват с номинациите за наградите \"Оскар\". Номинациите са дело на 2500 члена на Гилдията, голяма част от които са членове и на Академията на филмовите изкуства и науки. Миналата година 15 номинации на наградите на Гилдията на филмовите актьори се припокриха с номинациите за \"Оскар\". А Франси Макдорманд, Сам Рокуел, Алисън Джени и Гари Олдман, които бяха наградени от Гилдията на филмовите актьори, взеха и награди \"Оскар\". В категорията за най-добър актьор се състезават Брадли Купър, Крисчън Бейл (\"Вице\"), Рами Малек (\"Бохемска рапсодия\"), Виго Мортенсен (\"Зелената книга\") и Джон Дейвид Уошингтън (\"BlacKkKlansman\"). За най-добра актриса спорят Емили Блънт (\"Мери Попинз се завръща\"), Глен Глоуз (\"Съпругата\"), Оливия Колман (\"Фаворитката\"), Лейди Гага и Мелиса Маккарти (\"Можете ли да ми простите\"). В категорията за най-добър актьор в поддържаща роля борбата е между Махершала Али (\"Зелената книга\"), Тимъти Шаламе (Beautiful Boy), Адам Драйвър (\"BlacKkKlansman\"), Сам Елиът (\"Роди се звезда\"), Ричард Е. Грант (\"Можете ли да ми простите\"). За най-добра актриса в поддържаща роля са номинирани Ейми Адамс (\"Вице\"), Емили Блънт (\"Тихо място\"), Марго Роби (\"Кралицата на Шотландия\"), Ема Стоун (\"Фаворитката\") и Рейчъл Уайз (\"Фаворитката\"). Церемонията по връчването на наградите ще се състои на 27 януари, 2019г. ", "date": "2018.12.12", "title": "\"Роди се звезда\" води на номинациите на Гилдията на филмовите актьори"}
{"url": "https://www.dnevnik.bg/sport/2018/12/12/3360319_s_kusen_gol_na_kamp_nou_totnum_specheli_nadprevarata_s/", "text": "С гол на Лукас Моура в 85-ата минута \"Тотнъм\" измъкна точка при гостуването си на \"Барселона\" и спечели надпреварата с \"Интер\" за второто място в група В на Шампионската лига. Двубоят на \"Камп ноу\" завърши 1:1. \"Барселона\", в чийто състав отсъстваха доста от титулярите като Лионел Меси, Луис Суарес, Серхио Бускетс, Артуро Видал, Жерар Пике и Жорди Алба, откри резултата още в седмата минута. Дани Роуз допусна груба грешка и загуби топката на центъра от Усман Дембеле. Крилото на \"Барселона\" направи страхотен пробив, преодоля за втори път Роуз, след което финтира Ян Вертонген и отблизо насочи топката покрай Юго Лорис. Пет минути преди края \"Тотнъм\" се добра до скъпоценния изравнителен гол. Хари Кейн нахлу по лявото крило и центрира в наказателното поле за включилия се на скорост Моура, който от близко разстояние не остави шансове на Яспер Силесен - 1:1. При същия резултат приключи и домакинството на италианския тим срещу ПСВ (Айндховен). \"Тотнъм\" и \"Интер\" завършиха с равен брой точки - по 8, но \"шпорите\" продължава напред заради повече голове на чужд терен в преките двубои. С актив от 14 точки \"Барселона\" спечели убедително първото място. ПСВ завърши на последно място с две точки, като не успя да запише нито една победа. Въпреки това ролята на холандския тим се оказа ключова за развръзката в групата. След изиграването на мачовете в сряда станаха ясни имената на 15 от 16-те участника в осминафиналите на Шампионската лига. \"Пари Сен Жермен\" спечели най-завързаната група - група С, в която  \"Ливърпул\" победи \"Наполи\" в битката за второто място. \"Борусия\" (Дортмунд) изпревари \"Атлетико\" (Мадрид) за първото място в група А. Лидерът в Бундеслигата победи \"Монако\" с 2:0 и събра 13 точки. \"Атлетико\" завърши със същия актив след нулево равенство като гост на \"Брюж, но остана втори заради по-лоши показатели в директните мачове. Белгийците ще продължат европейското си участие в Лига Европа, след като събраха четири точки. \"Монако\" завърши на последно място само с една точка. В група D единствената интрига беше кой ще се класира за Лига Европа. \"Галатасарай\" спечели надпреварата с \"Локомотив\" (Москва), след като и двата отбора допуснаха загуби тази вечер и останаха съответно с четири и три точки. \"Галатасарай\" отстъпи с 2:3 у дома срещу \"Порто\", който завърши групата на върха с 16 точки. \"Локомотив\" загуби с 0:1 като гост на \"Шалке\", който зае второто място с 13 точки. Другите сигурни осминафиналисти са \"Байерн\" и \"Аякс\" от група Е, \"Манчестър сити\" от група F, \"Реал\" (Мадрид) и \"Рома\" от група G и \"Ювентус\" и \"Манчестър юнайтед\" от група Н.", "date": "2018.12.12", "title": "С късен гол на \"Камп ноу\" \"Тотнъм\" спечели надпреварата с \"Интер\""}
{"url": "https://www.dnevnik.bg/sviat/2018/12/12/3360324_kanadski_sud_pusna_finansoviia_direktor_na_huauei_pod/", "text": "Канадски съд реши да пусне финансовия директор на китайския телекомуникационен гигант \"Хуауей\" Мън Ванчжоу под гаранция, предадоха \"Ройтерс\" и Би Би Си. Мън, дъщеря на основателя на \"Хуауей\", бе задържана по-рано този месец. Според американски медии Съединените щати я обвиняват в участие в схема за заобикаляне на санкциите срещу Иран. Задържането ѝ повдигна въпроса за разрастващото се технологично състезание между САЩ и Китай. Според \"Ройтерс\" тя трябва да предаде всички свои документи и да бъде придружавана от охрана при всяко напускане на дома си. Наложени ѝ бяха и часове, в които няма право да напуска мястото, където е отседнала - от 23 до 6 ч. местно време. Телевизия Си Би Си съобщи, че гаранцията ѝ е в размер 7.5 млн. американски долара. По-рано Китай поиска от Канада Мън да бъде освободена незабавно и заплаши със сериозни последствия.", "date": "2018.12.12", "title": "Канадски съд пусна финансовия директор на \"Хуауей\" под гаранция"}
{"url": "https://www.dnevnik.bg/sviat/2018/12/12/3360112_koza_nostra_ponese_tejuk_udar_i_se_opitva_da_stupi_na/", "text": "Арестът миналата седмица на  Сетимо Минео , приемник на починалия бос Тото Риина, нанесе тежък удар на сицилианската мафия Коза ностра, която се опитва да се реорганизира след бруталното управление на \"корлеонците\", обясни шефът на службата за борба с мафията в Италия. Коза Ностра преживява трудни времена, уверява генералът от карабинерите Джузепе Говернале, който ръководи Дирекцията за разследване на мафията. Според него сицилианската мафия \"даже не контролира изцяло наркотрафика на острова, а е принудена да се съюзи с Ндрангета (калабрийската мафия) за доставките\". Затова тя се опитва да се реорганизира и за целта през май избра \"чичо Сетимо\" да замени върховния водач на Коза ностра  Тото Риина , който  почина в затвора  миналата година. Изборът му се състоя на тайно заседание на Купола, комисията от мафиотски босове, които следят за спазването на правилата и уреждане на различните спорове между фамилиите. Според следователите това е била първата среща от този вид след арестуването на Риина през 1993 г. Тя е била организирана, за да бъдат избрани новите водачи на \"Октопода\" и да се реорганизират дейностите му в наркотрафика и онлайн залаганията. \"Сетимо Минео е водачът на един от петнайсетте мафиотски клана в провинция Палермо, като всеки клан включва две до четири фамилии. Други четирима водачи на кланове бяха задържани с него, както и разни водачи на фамилии, така че това е значимо\", казва генерал Говернале. Според националния прокурор по дела срещу мафията Федерико Кафиеро де Рао, Сетимо Минео е бил избран, защото този 80-годишен бижутер е бил най-възрастният - обективен критерий, който цели да се избегне надпревара между мафиотските босове. Той освен това е описван като харизматичен човек и умел посредник. Според шефа на службата за борба с мафията обаче този избор показва също, че Коза ностра отново е поета от палермците след управлението на Риина, който произхождаше от градчето Корлеоне, на 60 км южно от Палермо. \"Коза ностра винаги е имала водач от Палермо и когато корлеонците поеха контрола, настъпи период на тежки конфликти. Някои мафиоти избягаха, но вече започват да се връщат, тъй като корлеонците вече не ръководят Коза ностра\", обяснява той. \"Корлеонският период започна в края на 60-те години с  Лучано Лиджо  и учениците му Тото Риина и  Бернардо Провенцано  (двама от историческите водачи на Коза ностра - б.ред.). Тези жадни за власт и готови на всичко корлеонци хванаха палермските мафиоти неподготвени. Те ги нокаутираха с невероятна дързост и насилие\", припомня той. \"Това предизвика късо съединение в дейността на Коза ностра. Работата не е там, че палермците са били против насилието. Мафията използваше насилието премерено и прецизно, както хирург използва скалпела си, понякога с някои изстъпления, но ожесточеността на корлеонците беше нещо невероятно дори за другите босове\", смята генерал Говернале. Италия обаче бе сюрпризирана от избора на \"чичо Сетимо\", тъй като медиите винаги представяха за приемник на Тото Риина друг исторически водач, 56-годишният  Матео Месина Денаро , който се укрива от 25 години. Неспирното преследване на Денаро и обкръжението му обаче отслаби неговия лагер, уверява шефът на службата антимафия. \"Той беше важен елемент от мафията през 80-те и 90-те години. Сега трябва да доказва способността си да е важен от оперативна гледна точка. Коза ностра е на светлинни години от това да разглежда Матео Месина Денаро за свой водач\", смята Говернале./ БТА", "date": "2018.12.12", "title": "Коза ностра понесе тежък удар и се опитва да стъпи на крака"}
{"url": "https://www.dnevnik.bg/sport/2018/12/12/3360076_shahtuor_i_lion_vzlizat_v_bitka_za_poslednoto_miasto_v/", "text": "След изиграването на мачовете във вторник  станаха ясни 15 от 16-те участника  в директните елиминации на Шампионската лига. Тази вечер от в директен сблъсък \"Шахтьор\" (Донецк) и \"Лион\" ще определят последния осминафиналист в най-престижния клубен турнир. Мачът ще се играе на олимпийския стадион в Киев от 22.00 часа. Първоначално срещата трябваше да се проведе в Харков, където заради ситуацията в Донбас \"Шахтьор\" играе домакинствата си в Европа този сезон, но беше преместена. Двубоят ще реши кой освен английският шампион \"Манчестър сити\" ще продължи напред от най-резултатната група през този сезон - група F. В досегашните десет срещи бяха отбелязани цели 42 гола, а първият мач между \"Лион\" и \"Шахтьор\" завърши 2:2. Преди решаващия сблъсък французите имат седем точки, а украинците - пет. \"Манчестър сити\" е лидер с десет точки и голова разлика 14:5, но все още не си е гарантирал първото място в групата, защото има по-лоши показатели в директните мачове с \"Лион\" - 1:2 у дома и 2:2 като гост. \"Хофенхайм\" е последен с три точки. Германците трябва да се надяват на победа при гостуването си в Манчестър тази вечер и загуба на \"Шахтьор\", за да завършат на трето място и да продължат европейското си участие напролет в Лига Европа.  Останалите въпросителни  В група Е остава да се реши първото място. Победителят ще бъде определен в директен мач между \"Аякс\" и \"Байерн\" в Амстердам. Баварците са лидери в групата с 13 точки, а холандците имат две по-малко. Първата среща между двата отбора завърши 1:1. В другата среща от групата, която няма никакво значение за крайното класиране, \"Бенфика\" посреща АЕК (Атина). Португалците имат четири точки, а гръцкият отбор е с пет загуби от пет мача и голова разлика 2:12. В група G също има една въпросителна - кой измежду \"Виктория\" (Пилзен) и \"ЦСКА (Москва) ще се класира за Лига Европа. Двата отбора имат по четири точки, като предимството в директните срещи е за чешкия шампион - победа с 2:1 като гост и равенство 2:2 у дома. В 19.55 ч. \"Виктория\" посреща \"Рома\", а ЦСКА гостува на \"Реал\" (Мадрид). С 12 точки в актива си европейският и световен клубен шампион вече си гарантира първото място, а \"Рома\" има девет и не може да бъде изместен от втората позиция. Тази вечер трябва да стане ясен и победителят в група Н. \"Ювентус\" е лидер с 12 точки преди гостуването си на последния \"Йънг бойс\", който има една точка и е без шансове да се пребори за третото място. \"Манчестър юнайтед\" има десет точки и по-добри показатели в директните мачове със \"старата госпожа\". Тимът на Жозе Моуриньо гостува на \"Валенсия\", който с актив от пет точки със сигурност ще участва в Лига Европа напролет.", "date": "2018.12.12", "title": "\"Шахтъор\" и \"Лион\" взлизат в битка за последното място в осминафиналите"}
{"url": "https://www.dnevnik.bg/politika/2018/12/12/3360268_parlamentut_se_zahvashta_s_promeni_na_izborniia_kodeks/", "text": "Въпреки препоръките на Венецианската комисия да не се правят промени в изборните закони по-малко от 6 месеца преди избори парламентът днес ще обсъжда изменения в Изборния кодекс. Дори и да бъде приет на второ четене следващата седмица, до европейските избори, които трябва да са в края на май следващата година, остават по-малко от 6 месеца. Намеренията на управляващите партии, които бяха изразени на заседанието на  парламентарната правна комисия  миналата седмица, са да няма пълно машинно и електронно гласуване на европейските избори и местните избори през октомври. Номерата в бюлетините за преференциално гласуване ще бъдат променени, за да се избегне феноменът 15/15, при който се дублират номерата на партиите и на кандидатите. Беше подкрепен и проектът на \"Воля\" за видеонаблюдение, което да бъде предавано онлайн, във всички секции въпреки забележките, че това е един от начините за контрол на вота. Номерата на партиите в бюлетините ще са от 1 до 100, а на кандидатите от 100 нагоре. Това предложение направи председателят на правната комисия Данаил Кирилов (ГЕРБ), въпреки че в проекта за промени се предлага номерата в бюлетините да отпаднат съвсем, а Кирилов е един от вносителите му заедно с депутати от \"Обединени патриоти\". В проекта се предлага да има машини за гласуване само в секции с над 300 избиратели и машините да бъдат над 1000. Намерението е да няма машинно гласуване в секции зад граница, кораби, секции в затвори и болници. Председателят на ЦИК Ивилина Алексиева поиска \"да бъде оставено в дискрецията\" на ЦИК да реши къде да бъдат секциите с машинно гласуване. В България има около 12 400 секции, което означава, че машинно гласуване ще има в около 10% от секциите (бел. авт.). Машините за гласуване трябва да бъдат изработени от държавната фирма \"Информационно обслужване\".", "date": "2018.12.12", "title": "Парламентът се захваща с промени на Изборния кодекс"}
{"url": "https://www.dnevnik.bg/zdrave/2018/12/12/3360174_stigmite_v_bulgariia_prechat_za_otkrivaneto_i/", "text": "Политици, експерти и лекари се събират днес, за да обсъдят предизвикателствата и перспективите пред психиатрията в България, повишаване на капацитета на общопрактикуващите лекари за ранно откриване и превенция на този вид заболявания и основните проблеми около тези болести. Проблемите с психичното здраве засягат около 84 милиона души в страните от ЕС, а всяка година новите случаи са около 10 милиона,  сочи наскоро публикуван доклад  на Организацията за икономическо сътрудничество и развитие (ОИСР) и Европейската комисия. Документът анализира данни и проучвания от множество изследвания, доклади и бази данни от страните - членки на ЕС. Според последните оценки през 2016 г. повече от един на всеки шест души в страните от ЕС (17,3%) имат проблем с психичното здраве. По страни разпространението на психичните разстройства е най-високо във Финландия, Холандия, Франция и Ирландия (с дял от 18.5% или повече от населението с най-малко едно разстройство), а най-ниско в Румъния, България и Полша с дялове по-малки от 15% от населението. Анализът на данните обаче не е благоприятен за България и останалите страни с нисък процент на установените болни, тъй като се прави предположението, че отчитаният процент не е реален, а част от заболяванията остават скрити заради все още съществуващи стигми и недобри здравни грижи. Това вреди и на ранното диагностициране и лечение. \"Някои от тези разлики между отделните страни може да се дължат на факта, че хора, живеещи в държави с по-голямо разбиране и съпричастност и по-малко стигми около психическите болести, както и с по-лесен достъп до услуги за психично здраве, могат да бъдат диагностицирани по-лесно и има по-голяма вероятност сами да открият заболяването си и да потърсят помощ. В много страни свързани с различни проблеми на психичното здраве, а в някои държави тази стигма върви заедно с все още широко разпространено убеждение, че е по-добре просто да се избягва разговорът по този въпрос\", се казва в документа. Най-често срещаното психично разстройство в страните от ЕС е тревожното разстройство, безпокойството, като приблизително 25 милиона души (или 5,4% от населението) живеят с подобен проблем. След това са депресивните разстройства, които засягат над 21 милиона души (или 4,5% от населението). Около 11 милиона души в страните от ЕС (2,4%) имат наркотична или алкохолна зависимост. Тежките психични заболявания като биполярни разстройства засягат почти 5 милиона души (1% от населението), а шизофреничните разстройства и други подобни засягат 1,5 милиона души (0,3%). изпитват проблеми с психичното здраве и ако не получават подходяща грижа и подкрепа, могат да имат трайно въздействие през целия живот, се предупреждава в доклада. Доказателствата показват, че много психични разстройства започват в юношеството или дори в по-ранна възраст. Най-много проучвания установяват, че приблизително половината от всички психически разстройства започват от средата на тийнейджърските години, се отбелязва в документа. България е сред страните, в които са били правени фокус-проучвания на детските психически проблеми. Проучването от 2010 г. установява, че в пет от шестте обхванати страни (България, Германия, Литва, Холандия и Румъния) между 10% и 15% от децата на възраст между 6 и 11 години изпитват поне едно психично или поведенческо разстройство, сред които тревожност, емоционално разстройство, хиперактивност и др. Италия е единствената страна, където проблемите при децата засягат по-малко от 10%, но при около 8% от младежите все пак се отчитат някакви проблеми. Анализът на данните от страните членки показва още, че през 2015 г. общите разходи, свързани с психичните заболявания, са надвишили 4% от брутния вътрешен продукт в 28-те държави - членки на ЕС. Това се равнява на се отбелязва в доклада. Разпределението на разходите е около 1,3% от БВП (или 190 млрд. евро) през здравните грижи, 1,2% от БВП (или 170 млрд. евро) за социално осигуряване и още 1,6% от БВП (или 240 млрд. евро), свързани с непреки разходи заради въздействието на пазара на труда (по-ниска заетост и по-ниска производителност). Анализът показва, че най-голямото икономическо въздействие се дължи на на хората с психични разстройства. Според наблюденията хората, страдащи от хронична депресия, имат по-малка вероятност да бъдат наети. И едва около половината от населението на възраст 25-64 години, съобщаващо за хронична депресия, са на работа в страните от ЕС. Въпреки това дори и тези, които могат да работят, са по-малко продуктивни и е по-вероятно да отсъстват. Такъв е случаят особено за хора с тревожни разстройства, които често показват слаба производителност на труда и трудови увреждания. Според данните общите загуби за брутния вътрешен продукт на Финландия например са 5,32%, за Дания са 5,38%, за Холандия - 5,12%, а за Белгия 5,05%. Тук България е в долната част на таблицата, като изчисленията са, че загубите за БВП са 2.36%. И тук обаче в доклада се отбелязва, че причините вероятно са заради и недостатъчно лечение на хората с проблеми с психичното здраве. ОИСР, заедно с Европейската комисия, призоват държавите членки да насърчават и подобряват ранната диагностика и лечение, тъй като не всички държави членки имат конкретни стратегии за справяне с тези проблеми.", "date": "2018.12.12", "title": "Стигмите в България пречат за откриването и лечението на психичните болести, сочи доклад"}
{"url": "https://www.dnevnik.bg/sport/2018/12/12/3358324_goliamoto_zavrushtane_na_fjuri_i_novata_zlatna_era_v/", "text": "Три години и три дни. Толкова бяха необходими на Тайсън Фюри първо да разтърси из основни тежката категория в бокса, след това да даде тласък на развитието й с овакантяването на спечелените титли, а накрая да осигури връщане на изгубения й блясък с  паметно завръщане на ринга . На 28 ноември 2015 г. Фюри шокира боксовия свят, след като свали от трона непобедения в продължение на 11 години Владимир Кличко. Британецът спечели четири от петте световни титли и даде началото на нова ера в тежката категория. На 1 декември 2018 г. Фюри не загуби, а може би дори победи вероятно най-тежко удрящия боксьор в света - Дионтей Уайлдър. 30-годишният британецът доказа по впечатляващ начин, че е незаобиколим фактор при определянето на първия абсолютен шампион в дивизията след Ленъкс Люис . С представянето си срещу Уайлдър Фюри насочи тежката категория към най-вълнуващите й времена в последните близо две десетилетия. Времена, в които трима впечатляващи (и все още непобедени) боксьори ще си оспорват боксовия трон в непредвидима битка. Голямото завръщане на Фюри За тези три години и три дни Фюри премина през труболентен период в живота и кариерата си. След като свали Кличко от трона, той така и не излезе за реванш срещу украинеца. Срещата беше отлагана два пъти от Фюри и в крайна сметка не се състоя. Британецът беше обвинен в употреба на допинг през юни 2016 г., като призна, че е прекалявал с алкохола и е  взимал редовно кокаин, за да се бори с депресия . Забавеното решение по обвинението на Антидопинговата агенция на Великобритания (UKAD) доведе до спор между организацията и боксьора. В края на 2017 г.  двете страни се споразумяха за двегодишно наказание  със задна дата. Това отвори вратите пред Фюри, който успя да си върне и боксовия лиценз. Бившият световен шампион се завърна на ринга през юни с  победа срещу албанеца Сефер Сефери . Преди месец британецът изигра още един двубой, като  надигра по точки италианеца Франческо Пианета . Големият въпрос преди мача с Уайлдър дали Фюри може да си върне старата форма. Само преди година той тежеше близо 180 килограма. \"Когато го видях, не мислех, че има шанс той да се върне на ринга\", спомня си промотърът на Джошуа Еди Хърн. Фюри обаче успя да обори скептиците. Той свали близо 70 килограма, за да стигне до 116 на кантара преди мача с Уайлдър. Британецът показа впечатляващите за 206-те си сантиметра техника и бързина, с която детронира Кличко преди три години. Фюри ограничи Уайлдър до едва 17% точни удари (71 от 430). Това е много далеч от обичайната ефективност на американеца, който достигаше близо 50% в предишни срещи. В същото време Фюри пласира 26% (84 от 327) от ударите си в целта. Осезаема беше разликата при точните силни удари - 37% (38 от 104) срещу 17% (31 от 182). Остава дискусионно дали Фюри заслужаваше  победата в Лос Анджелис. Британецът безспорно надигра Уайлдър, който преди това не се беше изправял срещу боксьор с подобни умения при такъв ръст. Двата нокдауна, и особено вторият в последния рунд, обаче тежат и затова равенството беше един логичен резултат. \"Този нокдаун в 12-ия рунд можеше и трябваше да бъде последният удар в мача. Но не беше. Фюри се справи с Кличко, който имаше два периода и общо 12 години като световен шампион, а сега и с Уайлдър, чието царуване скоро ще достигне четири години. Това са двама души, които са властвали в дивизията 16 години и са имали 30 успешни защити. Фюри е феноменален боксьор, надарен с гениалността да вижда ударите много рано наред със самочувствието и увереността да оцелява\", коментира Майк Костело в анализа си за Би Би Си. \"Фюри доказа, че сгреших\", призна и Еди Хърн, който през септември нарече британеца \"най-безинтересния боксьор, когото някога съм виждал\". Уайлдър държи ключа Американецът запази най-престижния пояс - на Световния боксов съвет (WBC), и сега от него зависи накъде ще се насочи тежката категория. Двамата с Фюри вече ясно заявиха,  че са готови за реванш  през пролетта на следващата година. WBC също одобри  насрочването на втори мач. \"С единодушно решение на борда беше прието да се насрочи реванш. Уайлдър и Фюри направиха един от най-добрите мачове в тежката категория през последните години. Феновете имат огромно желание да видят такъв мач отново\", заявиха от организацията. Сега остава двамата да се разберат за дата и място. \"Ще направим това, което трябва. Всички искат да видят реванш и аз съм сигурен, че ще се случи. Двете страни също го искат Въпросът е, че Тайсън иска да е във Великобритания. Той се чувства ограбен и затова на дневен ред за нас е да направи мач тук\", обясни промотърът на Фюри Франк Уорън. Британецът обаче е показал, че не се притеснява да се изправи срещу всеки навсякъде по света. Той победи Кличко в боксовия дом на украинеца - Германия, а сега беше на път да детронира Уайлдър на негова територия. \"Фюри и Уайлдър искат реванш, но не съм сигурен къде ще бъде. Ако решението зависи от Фюри, съм сигурен, че мачът ще е във Великобритания. Но мисля, че вече има оферта от Лас Вегас, където ще отидат много британци. Няма да се изненадам, ако през май двамата се срещнат в Лас Вегас\", заяви боксовият анализатор на \"Радио 5\" на Би Би Си Стив Бунс. Вариантът за мач между Уайлдър и Джошуа засега не изглежда на дневен ред. Американецът заяви тази седмица, че от лагера на британеца вече го \"умоляват\" за мач, след като през последните две години преговорите между двете страни няколко пъти се провалиха. \"Сега изведнъж те започнаха да искат да се договорят с мен. Джошуа имаше много възможности. Можеше да се бие с Луис Ортис, можеше да се бие с мен, можеше да се бие с Фюри\", каза Уайлдър в понеделник. \"Хората искат да разберат кой е най-добрият в момента. Особено след като видяха мача с Фюри. Аз опитвам да покажа на хората кой е най-добрият. Винаги ще казвам, че съм аз, докато някой не ме победи\", допълни американецът. Според него реваншът с Фюри е мачът, който в момента боксовият свят желае. \"Все още усещам вълнението. Беше невероятно. Готов съм за реванш. След като хората се насладиха на този мач, представете си какво ще е на реванша. Ще бъде страхотно\", каза още Уайлдър. Ситуацията с Джошуа Джошуа, който държи четири от петте световни титли, вече има заявен мач за 13 април на \"Уембли\". По думите на промотъра му Еди Хърн \"Уайлдър е нашият абсолютно пръв и най-желан избор\". От лагера на британеца заявиха, че голямата им цел остава да обединят всички пояси \"възможно най-скоро\". \"За нас голямата цел е да станем абсолютни шампиони. Антъни искат да се бие и с Фюри, и с Уайлдър. Но на първо място искаме да съберем и последния останал пояс. Налице е желание за реванш (между Фюри и Уайлдър), но всичко зависи от това какво ще реши Уайлдър\", каза Еди Хърн. Промотърът на Джошуа не пропусна възможността да влезе в словесен дуел с лагера на Уайлдър. \"Разочароващо е хората да казват, че Антъни не иска да се изправи срещу тези двамата. За Уайлдър мач с Фюри е много по-безопасен, защото той може да бъде победен, но не и наранен. А когато се изправи на ринга срещу Джошуа, той ще бъде наранен.\" \"Антъни ще стане абсолютен световен шампион и след това ще е редно Фюри да получи своя шанс (срещу Джошуа)\", допълни Хърн. По-вероятно обаче следващият съперник на 29-годишния британец да е сънародникът му Дилиън Уайт. Сред споменаваните вариант е абсолютният шампион в полутежка категория Александър Усик, който след последната си победа се насочва към най-тежките, но той е малко вероятен. Ако има реванш между Уайлдър и Фюри, до евентуален мач за обединяване на всички пояси вероятно ще се стигне чак през 2020 г. В тази ситуация Джошуа ще се насочи към задължителните защити на титлите си. Една от тях ще е срещу претендента на IBF Кубрат Пулев. Джошуа няма да откаже подобен мач, защото не крие рискове за него, а освен това британецът печели сходна сума от всичките си мачове във Великобритания. Затова е напълно реалистично той да се качи на ринга срещу Пулев в края на 2019 г. Както и да се развие ситуацията на върха, тежката категория вече се наслаждава на нова златна ера след дълги години на стагнация. Битката за боксовия трон между Джошуа, Уайлдър и Фюри върна позагубения през годините интерес към кралската дивизия. \"Сега има шанс да се създаде наследство, защото имаме страхотни претенденти в тежката категория. В най-великите ери най-великите са имали велики партньори на дансинга. Сега те са там и един от тях ще опита да стане велик, като победи останалите. Аз просто вярвам, че имам боксьор №1 в дивизията и ще опитам да го докажа. Ще бъде забавно\", каза Хърн. \"Дали Фюри може отново да повтори представянето си срещу Уайлдър и да спечели по точки? Или Уайлдър този път ще го намери по-рано? Как би изглеждал Джошуа срещу Фюри? Как би се справил с дясното кроше на Уайлдър, след като  получи подобни удари от Александър Поветкин ? Въпросите и загадките са толкова много, че в момента се наслаждаваме на най-вълнуващите времена в тежката категория от 20 години насам\", обобщи Костело.", "date": "2018.12.12", "title": "Голямото завръщане на Фюри и новата златна ера в тежката категория"}
{"url": "https://www.dnevnik.bg/video/2018/12/12/3360273_video_kak_gradskiiat_transport_v_istanbul_se_plashta_s/", "text": "В Истанбул започна пилотен проект, който позволява използващите градски транспорт да си платят пътуването, като рециклират пластмасови шишета, разказва \"Франс прес\". Такъв билет може да се използва от пътуващите - всяко рециклиране зарежда с електронната карта за ползване на градския транспорт. Автоматите могат да се използват за получаване на платежен документ на 3 метростанции. \"Пластмасата вече е начин на употреба в метрото,\" обобщава телевизия \"Ал Джазира\". В Турция въпросите за околната среда не са централни, но властите все повече започват да разбират значението им. Според Индекса за опазване на околната среда на Центъра за екологично право и политика на университета в Йейл Турция е едва на 108-о място тази година. Страната произвежда 31 млн. тона отпадъци, от които едва 11% се рециклират според официални данни на страната, отбелязва \"Франс прес\". Според Оя Гюзел от фондацията \"Внимавай с боклука си\", цитирана от АФП, потребителите са тези, които трябва да решат какво си струва да се рециклира и какво - не. Истанбул не е единственият град с подобна инициатива - сходни проекти в последните години са имали китайската столица  Пекин  и Сурабая в Индонезия.", "date": "2018.12.12", "title": "Видео: Как градският транспорт в Истанбул се плаща с празни бутилки"}
{"url": "https://www.dnevnik.bg/evropa/2018/12/12/3359937_kipur_e_prepulnen_ostrovut_e_v_hvatkata_na/", "text": "Когато Рубар и Бестон Абас пристигнали в Европа, нямали идея, че Кипър е най-източната държава на континента. Като повечето иракски кюрди, тръгнали на запад, тяхната крайна цел била Германия, а не държавата на малко над 100 километра от разкъсваната от войната Сирия, пише \"Гардиън\". \"Никога не бях чувал за Кипър\", казва Рубар, чиято жена е бременна. \"Трафикантите ни казаха, че е много по-евтино да се стигне до тук и че все пак е в Европа. Платихме 2 хил. евро за четирима човека\", допълва той. \"Кипър е препълнен\", коментира вътрешният министър Константинос Петридес. \"Вече не е лесно да се поемат такива потоци, да се справим със ситуацията, независимо колко пари получаваме\", допълва той. Островът надмина всички останали държави членки по молби за убежище през 2018 г., отбелязвайки най-голям брой на глава от населението с почти 6 хил. молби към население от около 1 милион души. До август молбите са били с 55% повече спрямо същия осеммесечен период през 2017 г. по данни на вътрешното министерство. Трафикантските мрежи се възползват от разделението на средиземноморския остров и близостта му до Близкия Изток. На фона на опънатите до краен предел системи за убежище и прием обезпокоени служители се обърнаха към Брюксел за помощ. \"Това е европейски проблем\", коментира Петридес, добавяйки, че затворените граници в блока създават диспропорционална тежест за малките държави на предна линия като Кипър. \"Абсолютно необходимо е да се намери цялостно решение което означава разпределяне на търсещите убежище чрез механизъм за автоматична релокация в държави в ЕС\". Рубар и Бестон пристигнали заедно с двете си деца през август. Подобно на растящия брой сирийци, насочили се натам от претъпканите лагери в Турция и Ливан, двойката пристигнала в Северен Кипър, държава, призната само от Анкара, и след това поела по все по-добре утъпканата пътека през разделената буферна зона в международно признатия контролиран от Гърция юг. Географската реалност била като удар за Рубар, когато му показали Кипър на картата на света в приемната на центъра за мигранти. \"Ако знаех, никога нямаше да дойда. В крайна сметка като сме тук, сме много по-близо до Багдад, околкото до Берлин\", казва той. Елизабет Касинис, изпълнителен директор на \"Каритас\", коментира, че тази реакция не е необичайна. \"Много хора са изненадани да разберат къде се намират всъюност. Когато им кажем, те са шокирани, смаяни, напълно останали без думи. Почти всички пристигат, очаквайки, че са съвсем близо до работа в Германия\". Нелегалното пресичане от север влоши още повече ситуацията в Кипър. В последните месеци зачестиха съобщенията за нелегални мигранти, пристигащи на летище \"Еркан\" в турския север. Заради сложната политическа обстановка властите са неспособни да ги връщат обратно. \"Заради незаконната окупация на севера станахме свидетели на явление, което нямаше да се случи в условията на законност\", посочва Петридес, според когото \"това е отворена рана, не само за Кипър, но и за ЕС\". Правозащитни организации алармират, че заради насочването на вниманиите на международните агенции почти изцяло към пристигащите по море, броят на мигрантите на острова е силно подценен. Според Върховния комисариат на ООН за бежанците са натрупани 8 хил. молби за убежище. \"Говорим за процес, който може да отнеме до пет години и изключително голям брой хора чакат за крайно решение на молбите си\", коментира Катя Саха, представителят на комисариата в Никозия. Тъй като натискът върху държавните бежански лагери е огромен, от търсещите убежище се очакват да си намерят място за настаняване след 72 часа. За повечето от тях това е почти невъзможно, тъй като помощта за настаняване е малко повече от 100 евро на човек на месец, а възможностите за работа са ограничени, допълва Саха. В Никозия, където е един от лагерите, търсещите убежище прибягват до спане в паркове и автобуси или в кородори на сгради. \"През първия месец бях на палатка в парка заедно с жена ми и четирите ни деца\", казва Басин Хюсеин, който е избягал от Ирак. \"Първите три дни бяхме в приемен център, но след това ни казаха да напуснем\". До тази година Кипър усяваше да избегне бежанската криза, тъй като повечето мигранти пристигаха в Гърция и Италия. \"Изненадващо е предвид географското положение, че Кипър не бе засегнат в по-голяма степен от седемгодишния конфликт\", казва Саха. \"От пролетта забелязваме увеличение на сирийците, защото Ливан и Турция, като първи страни за предоставяне на убежище, са претъпкани\". \"Това, което не искаме да правим, е да отваряме още и още приемни центрове\", подчертава Петридес, посочвайки, че сега е необходима солидарност.", "date": "2018.12.12", "title": "\"Кипър е препълнен\": островът е в хватката на задълбочаваща се мигрантска криза"}
{"url": "https://www.dnevnik.bg/zelen/2018/12/12/3360106_prochutiiat_tailandski_ostrov_fi_fi_moje_da_ostane_bez/", "text": "Популярният тайландски остров Фи Фи може да се сблъска със сериозен недостиг на чиста вода заради лошо управление на местния туристически сектор, посочи изследователка от банкокския университет \"Касетсарт\" пред ДПА.  Станал изключително популярен след заснетия там  холивудски филм \"Плажът\" , остров Фи Фи е посещаван от 10 000 туристи всеки ден. Щетите за околната среда, причинени от туризма, обаче доведоха до затварянето през юни за неопределено време на прочутия залив Мая. Кораловите рифове  на залива са се възстановили, като на видеоматериали, пуснати в социалните медии миналата седмица, се виждат десетки рифови акули в областта. Според специалистката по водни ресурси към университета Касетсарт Ситанг Пилаилар островът се сблъсква с друга опасност - непитейната вода е заразена с тежки метали като кадмий и манган, като и с бактериите ешерихия коли. Чух за оплаквания от лошото качество на водата и обриви, но здравословните проблеми може да са много по-сериозни, ако водата се използва за миене на съдове и храни, предупреди тя. Според Ситанг Пилаилар всички водни доставки на острова са монополизирани от един туристически оператор, който вече е пускал вода с висока концентрация на сол обратно в морето и на острова като част от производството си на питейна вода. Това може да предизвика интрузия на морска вода. Ако ситуацията остане непроменена, може да не остане чиста вода на острова през следващите пет години, каза тя. Големият брой туристи на острова води също така до 2500 кубични метра отпадни води всеки ден, което е шест пъти повече, отколкото количеството, с което може да се справи островът, допълни изследователката.  За момента няма нужда да се намалява броят на туристите на острова, но повечето туристически посещения определено ще създадат повече проблеми, коментира тя. Процъфтяващият туристически сектор, който представлява над 20 процента от брутния вътрешен продукт на страната, отчита непрекъснато увеличение на броя на туристите - от 32 милиона през 2016 година до 35 милиона през 2017 година, а тази година се очакват 38 милиона. /БТА", "date": "2018.12.12", "title": "Прочутият тайландски остров Фи Фи може да остане без питейна вода"}
{"url": "https://www.dnevnik.bg/bulgaria/2018/12/12/3360366_samolet_na_bulgariia_eur_kacna_avariino_vuv_viena/", "text": "Самолет на \"България еър\", извършващ полет от София до Брюксел, е кацнал аварийно снощи във Виена заради спукано стъкло на пилотската кабина. Това съобщи вицепремиерът и министър на отбраната Красимир Каракачанов, който е бил на борда. В машината е имало около стотина пасажери. Каракачанов допълни, че пилотите са действали професионално. Пътниците са били прибрани от друг самолет рано тази сутрин.", "date": "2018.12.12", "title": "Самолет на \"България еър\" е кацнал аварийно във Виена"}
{"url": "https://www.dnevnik.bg/sviat/2018/12/12/3360364_jertvite_na_strelbata_v_strasburg_dostignaha_trima/", "text": "Жертвите на  стрелбата на коледен базар в Страсбург  достигнаха трима. Властите потвърдиха, че става дума за терористичен акт. Франция повишава степента на тревога. Това съобщи министърът на вътрешните работи на Франция Кристоф Кастанер, предаде Ройтерс, цитиран от БТА. \"Правителството взе решение да наложи извънредни мерки. Ще бъде засилен граничният контрол, както и контролът на коледните базари в страната. Шестима от ранените са в критично състояние\", каза Кастанер. По думите му заподозреният е известен на полицията с престъпления, които не са свързани с тероризъм. Той е имал присъди във Франция и в Германия, и е лежал в затвора. Снощи полицията в Страсбург евакуира центъра на града. Хората, които бяха блокирани в центъра на Страсбург, трябваше да напуснат в северна посока и да избягват южния квартал Нойдорф, който остава отцепен и изглежда е в центъра на операцията по издирване на стрелеца. Кметът на Страсбург Ролан Рие каза, че нападателят е все още на свобода и \"ние не можем да позволим още хора да станат потенциални жертви на този мъж\" и не успя да обясни как стрелецът е успял да премине проверките за сигурност и да открие огън срещу хората на коледния базар. Това не е и първият коледен пазар, нападнат в Европа в последните години. Преди почти точно две години 12 души (сред тях - и атентаторът) загинаха при атака с камион на \"Брайтшайдплац\" в Берлин, за която \"Ислямска държава\" пое отговорност.", "date": "2018.12.12", "title": "Жертвите на стрелбата в Страсбург вече са три, потвърдено е, че е терористичен акт"}
{"url": "https://www.dnevnik.bg/bulgaria/2018/12/12/3360374_s_protest_v_sofiia_ot_kamarata_na_stroitelite_iskat/", "text": "Протест със строителна техника в София организираха от Камарата на строителите в България. Той започна в 7 часа, като машините бяха паркирани в най-дясното платно на бул. \"Цариградско шосе\" в посока центъра, без да пречи на движението. Колоната е дълга около пет километра, а плановете са протестите да продължат до 12 часа. Пред журналисти днес председателят на управителния съвет на Камарата на строителите в България (КСБ) инж. Илиян Терзиев обясни, че целта на протестите е да се подреди бранша и да се създадат правила за работа. \"Нашата цел на всичко, което правим – с колоната от машини, е да покажем, че сме все още тук, не сме отишли на Терминал 1\", каза още той, цитиран от агенция \"Фокус\". Попитан коя е политическата партия, от която се чувстват ощетени, председателят каза: \"Не е много добре да говорим с конкретика, но все пак БСП са хората, които ни атакуват\". Според него всеки проект може да се проверяван и ако се открият нарушения да се говори с факти. Попитан от журналисти за кои обекти говори, Терзиев отговори, че не визира ремонта на ул. \"Граф Игнатиев\". \"Ние не сме излезли за това да говорим за една или друга фирма, ние сме излезли да защитим бранша. Браншът е застрашен заради това, че постоянно ни дъвчат. Това не е добре. Кому е нужно това да говориш постоянно, че този е виновен или онзи е виновен. Аз говоря за всички обекти от строителния бранш и по точно за тези, които се работи с публични средства. Те са под прожекторите. Никой не гледа другите обекти, а те са не по-малко важни\", допълни Терзиев. По-късно днес от камарата на строителите ще внесат подписка в подкрепа на строителния бранш в Народното събрание, президентството и Министерския съвет. До момента са събрани около 53 хил. подписа.", "date": "2018.12.12", "title": "С протест в София от камарата на строителите искат подреждане на бранша"}
{"url": "https://www.dnevnik.bg/sport/2018/12/12/3360375_za_purvi_put_ot_12_g_barselona_ostana_s_po-malko/", "text": "За първи път от 12 години \"Барселона\" остана с по-малко притежание на топката от съперника си в мач от Шампионската лига. В мача с \"Тотнъм\" каталунците приключиха с 48.8% владение. За последно те държаха топката по-малко от 50% през декември 2006 г. в двубоя срещу \"Вердер\" (42.9%). Воденият от Ернесто Валверде състав си беше осигурил първото място в групата си. Това даде възможност на треньора да остави титулярите да почиват. В тяхно отсъствие Дембеле даде преднина на \"Барселона\", но след това английският отбор изравни. Равенството 1:1  се оказа достатъчно за \"шпорите\", за да се класират , след като и \"Интер\" завърши при същия резултат с ПСВ у дома.", "date": "2018.12.12", "title": "За първи път от 12 г. \"Барселона\" остана с по-малко владение на топката от съперник"}
{"url": "https://www.dnevnik.bg/evropa/2018/12/12/3360372_es_iska_da_pomogne_na_tereza_mei_za_brekzit_vuprosut_e/", "text": "Председателят на Европейския съвет Доналд Туск заяви след срещата си снощи в Брюксел с британския премиер Тереза Мей, че блокът на 27-те има желание да й помогне да получи одобрението на парламента в Лондон за проектоспоразумението за развода, предаде \"Ройтерс\". \"Продължителен и откровен разговор с премиера Тереза Мей. Ясно е, че ЕС-27 иска да помогне. Въпросът е как\", написа Туск в \"Туитър\". По-рано той подчерта, че лидерите на ЕС няма да предоговарят постигнатата вече сделка, включително  \"предпазната мрежа\"  за ирландската граница. Същото заяви вчера и председателят на Европейската комисия Жан-Клод Юнкер, който посочи, че  няма никакво пространство  за предоговаряне на споразумението за оттеглянето на Великобритания от ЕС. В понеделник Тереза Мей обяви, че  отлага гласуването на сделката  за Брекзит в парламента, което бе насрочено за вторник и ще се върне в Брюксел, за да продължи разговорите с европейското ръководство. Малко след това  Туск съобщи, че  ще включи в дневния ред на заседанието на европейските държавни и правителствени ръководители тази седмица точка, посветена на въпроса с напускането на Великобритания. Няма да предоговаряме споразумението, включително за \"предпазната мрежа\", но сме готови да обсъдим с какво можем да улесним одобрението на договора от британска страна, добави Туск. Вчера след разговори с Мей германският канцлер Ангела  Меркел заяви, че  \"няма възможности\" да бъде променено споразумението. След срещата с Туск британският премиер каза, че тя и останалите лидери от ЕС споделят обща решимост да намерят начин да разсеят опасенията на британските депутати относно споразумението за Брекзит, предаде \"Асошиейтед прес:, цитирана от БТА. Тя заяви, че \"има споделена решимост да се справим с този проблем и да решим този въпрос\", имайки предвид предпазния механизъм, предназначен да гарантира отворена ирландска граница. Много британски депутати искат той да отпадне, но ЕС настоява, че не може да бъде променен. Мей не каза какво би могло да бъде решението, като отбеляза, че \"ние сме едва в началото на преговорите, в началото на дискусиите\".", "date": "2018.12.12", "title": "ЕС иска да помогне на Тереза Мей за Брекзит, въпросът е как, заяви Туск"}
{"url": "https://www.dnevnik.bg/evropa/2018/12/12/3360378_brjuksel_si_dade_vreme_do_proletta_za_analiz_na/", "text": "Европейската комисия си дава време до пролетта, за да анализира бюджета на Франция, заяви вчера говорител на институцията след мерките,  обявени от президента Еманюел Макрон  в отговор на протестите на  \"жълтите жилетки\" , предаде \"Франс прес\", цитирана от БТА. \"Окончателният бюджет\" на Франция ще бъде анализиран през пролетта, когато ще публикуваме икономическите си прогнози, каза говорителят. Попитан дали това отлагане на оценката е свързано с изказване на председателя на Еврокомисията Жан-Клод Юнкер от 2016 г., говорителят заяви, че думите на Юнкер са изречени \"в друг контекст\". Юнкер бе цитиран преди две години да заявява по повод на несъобразяването на Париж с общите бюджетни правила, че това е допустимо, \"защото това е Франция\". Вчера еврокомисарят по икономическите и финансовите въпроси Пиер  Московиси каза, че  Европейската комисия \"ще следи внимателно какво ще бъде въздействието от мерките, обявени от президента Еманюел Макрон за бюджетния дефицит на страната. Сред тях бяха премахване на данъците върху част от доходите и увеличаване на минималните възнаграждения, както и отпадането на предвиденото допълнително облагане на горивата. Мерките предполагат, че ще има още разходи на френското правителство, което пък предполага по-висок дефицит през 2019 година и по-слаба финансова позиция, каза Райнер Гунтерман от Комерцбанк (Commerzbank).", "date": "2018.12.12", "title": "Брюксел си даде време до пролетта за анализ на френския бюджет"}
{"url": "https://www.dnevnik.bg/na_put/2018/12/12/3358427_fotogaleriia_prez_imperiiata_na_inkite_-_machu_pikchu/", "text": "Когато пристигнах, гъста мъгла покриваше величествените върхове и тръгнах нагоре към портата на Слънцето по прекрасно съхранена, павирана пътека. ", "date": "2018.12.12", "title": "Фотогалерия: През империята на инките - Мачу Пикчу (част II)"}
{"url": "https://www.dnevnik.bg/photos/snimka_na_denia/2018/12/12/3360381_snimka_na_denia_reka_ot_shokolad/", "text": "Огромна шоколадова река се изля от съоръженията на производител на шоколадови изделия в западния германски град Верл, причинявайки доста неприятности на службите за спешни реакции, предаде БТА. \"Изгребвахме всичко с лопати\", разказва Карстен Корте, ръководител на доброволческия противопожарен отряд в града.", "date": "2018.12.12", "title": "Снимка на деня: Река от шоколад"}
{"url": "https://www.dnevnik.bg/kultura/2018/12/12/3360097_deca_razkazvat_prikazki_za_bulgarskata_armiia_v_nova/", "text": "Изложбата \"Българската армия. Приказки за деца\" ще бъде открита днес от 15 ч. в Националния военноисторически музей. Единствено в първия й ден тя ще бъде представена от деца екскурзоводи, които заедно с връстниците си ще създадат свой разказ за българските войски на езика на най-малките, предвиждат организаторите. С нея в навечерието на коледните празници музеят се обръща към децата с експозиция, в която те да се \"запознаят с едно голямо семейство на повече от 100 години - това на Българската армия\", се казва още в представянето. В изложбата за първи път ще бъдат включени над 60 дървени умалени модела на войници, въоръжение и транспортни средства, които представят създаването и развитието на Българската армия. Дошли в музея преди повече от осем десетилетия, артефактите – близки до детското възприятие, разказват как са изглеждали през различните периоди на развитие на Българската армия войниците от пехотата, кавалерията, артилерията, моряците, летците, инженерните войски и военносанитарните части, както и доброволците и дори опълченците. Децата ще могат да усетят и текстурата на платовете, от които са били направени военните униформи. Освен това 80 акварелни рисунки на художника Лазар Йорданов ще представят различните видове облекла през годините, а малките посетители ще могат и да си направят снимка със специално изработени за целта дрехи на военни и техните дами. Изложбата ще може да бъде видяна до края на февруари 2019 г..", "date": "2018.12.12", "title": "Деца разказват приказки за българската армия в нова изложба"}
{"url": "https://www.dnevnik.bg/skorost/2018/12/12/3360390_hjundai_planira_da_pravi_po_polovin_milion_vodorodni/", "text": "Южнокорейският автомобилостроител \"Хюндай мотър\" планира до 2030 година да пусне производствена платформа, която да позволи всяка година да се произвеждат половин милион автомобила с водородно-електрически двигатели, предаде ТАСС, цитирана от БТА. Става въпрос за коли с горивни клетки, в които при химична реакция между водорода от резервоарите и кислорода от въздуха се получава ток, а отпадният продукт е водна пара. Новината беше съобщена на церемония за началото на строителството на втория завод за производство на системи за водородни горивни елементи по-рано тази седмица в град Чхунджу. Строителството на обекта ще приключи в края на следващата година. До 2022 година обемът на производство на тези системи се планира да се увеличи от сегашните 3000 на 40 000 годишно. На церемонията министърът на търговията, промишлеността и енергетиката Сун Юн-мо посочи, че правителството ще съдейства за популяризирането на екологично чистите автомобили и до 2022 година ще изгради 310 зарядни водородни станции. По думите на представителите на \"Хюндай\" компанията планира до 2030 година да инвестира най-малко 7 милиарда долара в нови перспективни изследвания и разработки, увеличаване на производствените мощности и сътрудничество с подизпълнители за създаване на бази за масово производство на водородни електромобили.", "date": "2018.12.12", "title": "\"Хюндай\" планира да прави по половин милион водородни автомобила през 2030 г."}
{"url": "https://www.dnevnik.bg/sport/2018/12/12/3360392_antuni_ivanov_otpadna_v_seriite_na_100_metra_buterflai/", "text": "Антъни Иванов отпадна в сериите на 100 метра бътерфлай на световното първенство по плуване в малък басейн в китайския град Ханжоу. Българският плувец се класира на 25-о място и не успя да попадне сред първите 16, които си осигуриха участие на полуфиналите. Иванов завърши втори в петата серия с резултат 51.81 секунди, а серията спечели Брендън Хайланд от Ирландия с 51.54 секунди. И двамата не успяха да влязат в полуфиналите. Все пак постижението на Иванов е достатъчно за нов национален рекорд на България. Предишното върхово постижение отново беше негово - 51.85, поставено преди година на държавния шампионат. Полуфиналът се затвори на 51.35 от украинеца Любомир Лемешко. С първи резултат в полуфиналите влезе американецът Кейлъб Дресел с 49.23 секунди. С втори резултат влезе Чад Льо Кло с 49.34, като и двамата бяха победители в своите серии. Целта на Иванов беше полуфинал на 100 метра, която е по-слабата от двете му дисциплини в бътерфлая. Българинът участва на финал на 200 метра, като остана осми. \"Много съм доволен от моите плуванията на 200 м бътерфлай. Всичко мина много добре. Сутринта свалих близо 3 секунди от досегашното си най-добро постижение за мъже (национален рекорд), и две секунди и нещо следобед на финала, пак беше по-бързо. Не съм ядосан, че плувах по-бавно следобед. Все пак влезе и умората от щафетата, където също строшихме националния рекорд\", заяви Антъни за БНТ.", "date": "2018.12.12", "title": "Антъни Иванов отпадна в сериите на 100 метра бътерфлай"}
{"url": "https://www.dnevnik.bg/evropa/2018/12/12/3360394_britanskiiat_parlament_shte_glasuva_vot_na_nedoverie/", "text": "Депутати консерватори задействаха вот на недоверие срещу британския премиер Тереза Мей, хвърляйки процеса на Брекзит в хаос, предаде \"Гардиън\". Вотът ще се състои довечера. Ако го изгуби, Мей ще трябва да подаде оставка като лидер на партията. Гръем Брейди, ръководител на т. нар. Комитет 1922 (парламентарната група на Консервативната партия в Камарата на общините), е получил най-малко 48 писма от консервативни депутати с призив за вота. Според правилата на партията процедурата се задейства, ако 15% от депутатите консерватори изпратят такива писма. Брейди обяви, че този праг е бил достигнат. Очаква се вотът да се състои между 18 и 20 часа местно време. Брейди каза, че гласовете ще бъдат преброени незабавно и ще има изявление възможно най-скоро след това. Мей може да бъде свалена, ако 158 от нейните 315 депутати гласуват срещу нея. Ако победи, тя ще остане на поста си и лидерството й няма да може да бъде оспорвано през следващите 12 месеца. Мей все пак може да реши да подаде оставка, ако гласовете срещу нея са под прага, който е необходим, за да бъде свалена, но значителни като брой. Ако загуби, ще има надпревара за лидерството и тя няма да може да участва. Тъй като Консервативната партия е най-голямата в Камарата на общините, който и да е неният лидер, се очааква да бъде и премиер. Депутати - поддръжници на Брекзит, се надяваха да отстранят премиера още преди няколко седмици, след като тя представи споразумението за излизане на Великобритания от Европейския съюз. То беше одобрено от лидерите на ЕС, но трябваше да бъде гласувано и от британския парламент вчера. Заради недостатъчна подкрепа Мей  отложи гласуването и  се надяваше да издейства отстъпки от лидерите, които  ще имат среща на върха  в четвъртък и петък. И председателят на Европейския съвет  Доналд Туск , и председателят на еврокомисията  Жан-Клод Юнкер  заявиха, че споразумението не може да бъде предоговаряно. Същото каза и германският канцлер  Ангела Меркел . Основният проблем, който предизвиква недоволство сред британските депутати, е т.нар. предпазен механизъм (или  \"предпазна мрежа\" ) за ирландската граница. Тя предвижда Обединеното кралство да остане в \"единна митническа територия\" с Европейския съюз, мярка, която би ограничила възможностите на Лондон да договаря търговски споразумения с трети страни за голямо съжаление на привържениците на т.нар. чист развод с Брюксел. Освен това то ще осигури на британската провинция различен режим от този в останалата част на Великобритания - недопустима ситуация за северноирландската Демократическа юнионистка партия (ДЮП), която е необходим съюзник на Тереза Мей в парламента. Премиерът заяви, че иска да получи \"уверения\" от лидерите на ЕС по време на срещата им, че ако Великобритания попадне в \"предпазната мрежа\", ще е само временно.", "date": "2018.12.12", "title": "Консерваторите ще гласуват вот на недоверие към Мей довечера (допълнена)"}
{"url": "https://www.dnevnik.bg/sport/2018/12/12/3360401_kompaniiata_skai_spira_finansiraneto_na_koloezdachniia/", "text": "Медийната компания Sky обяви, че прекратява финансирането на най-успешния колоездачен отбор в последното десетилетие \"Скай\", който носи името ѝ от самото си създаване през 2010 г. Английската компания, която е създадена от милиардера Рупърт Мърдок, обяви че спира да инвестира в спорта. През 2019 г. колоездачният тим ще отбележи своята 10-а годишнина, която ще бъде и последна под това име. Освен \"Скай\" се оттегля и миноритарният акционер 21st Century Fox. \"Влязохме в колоезденето, за да бъдем положителен пример за много хора. Горди сме с това, което постигнахме с отбора на \"Скай\", както и британското колоездене, на което сме дългогодишен партньор. Сега обаче е идеалният момент да се оттеглим и да се насочим към други наши цели\", каза Джеръм Дарък, който е изпълнителен директор на групата \"Скай\". \"Скай\" е сред най-успешните отбори в колоезденето. Тимът спечели осем големи обиколки (шест пъти \"Тур дьо Франс\" и по веднъж \"Джиро д’Италия\" и Вуелта Испания), 52 многоетапни състезания, 25 еднодневни надпревари и общо 322 етапни победи. Колоездачният отбор беше водещ и в кампаннии на \"Скай\" за опазване на околната сред, изчистване на океаните от отпадъци и пластмаси, както и защита на животните. \"Философията на нашия отбор е изградена около ядрото от британски колоездачи, които да печелят по честен начин. Всичко това щеше да е невъзможно без \"Скай\" и подкрепата, която ни оказаха. Отворени сме към нови партньорства за 2020 г. Засега обаче не сме приключили, защото ни чака много важен сезон, в който трябва да изпълним целите си\", каза директорът на колоездачния отбор сър Дейвид Брейлсфорд. След обявяването на новината от \"Скай\" публикуваха и отворено писмо до своите фенове, с което благодарят за подкрепата от създаването на тима. \"Не можем да гарантираме какво ще се случи с отбора и какво ще е бъдещето от 2020 г. Каквото и да стане ще обявим бъдещето на този проект преди началото на \"Тур дьо Франс\" следващия юли\". Какво следва Новината за оттеглянето на компанията \"Скай\" от колоезденето може да размести пластовете в световния тур. В продължение на почти десетилети \"Скай\" доминира благодарение на големия бюджет, който осигурява медийната компания. През 2016 и 2017 г. колоезданият тим оперираше с между 31 и 35 милиона паунда (годишният доклад за 2018 все още не е публикуван). Намирането на нов стабилен спонсор е от изключително значение, заради дългосрочните договори, които имат звездите. Шампионът в \"Тур дьо Франс\" Герант Томас подписа нов тригодишен договор до края на сезон 2021. Крис Фрум и Михал Квяковски са обвързани с британския тим до 2020 г., а младият Еган Бернал до 2023 г. Всеки един от тях получава над 1 милион паунда годишно, като при Томас и Фрум сумите са съответно около 3.5 и 4 милиона. Отборът има лиценз за световния тур за още няколко години. В основата на целия проект е сър Дейвид Брейлсфорд, който преди да съдаде \"Скай\" изгради успешния британски отбор на писта, който доминираше на олимпийските игри в Пекин 2008 и Лондон 2012. Идеалният сценарий е Брейлсфорд да осигури нов спонсор преди Обиколката на Франция, за да е наясно с какъв бюджет разполага и какви договори могат да се подписват. Трансферният прозорец в колоезденето отваря на 1 август, така че и тази дата ще притиска британският тим. През 2018 г. в подобна ситуация бяха други два отбора от световния тур – ВМС и \"Куикстеп\". И двата тима оцеляха, но изгубиха ключови колоездачи, които избраха по-добре осигурени отбори, където им предложиха и по-високи заплати. Американският тим успя да си осигури в последния момент договор с веригата магазини ССС, след като производителят на велосипеди ВМС се оттегли от спонсорство след смъртта на собственика си Анди Рийс. \"Куикстеп\", който спечели рекордните 76 победи през 2018 г. също беше в трудна ситуация, след като едноименната компания за подови настилки обяви, че намалява парите и остава като втори спонсор. Все пак мениджърът Патрик Льофебър осигури производителят на дограми и профили \"Декьонинк\" като основен спонсор за следващите три сезона. Империята \"Скай\" – скандали и успехи За десетилети в професионалното колоездене \"Скай\" се превърна в символ на думата успех. Британският тим спечели редица големи надпревари, които обаче повдигнаха и много въпроси. Наред със силното представяне на отбора на шосето имаше и скандали около \"Скай\". Тимът влезе в спорта с прокламиране на нулева толерантност към допинга и използване на забранени вещества. В крайна сметка в последните години се появиха някои скандални разкрития. Сър Брадли Уигинс, който спечели Тура през 2012 г. беше обвинен заедно с отбора в преминаване на етичните граници. Това се случи след изтичане на хакнати данни на Световната антидопингова агенция (WADA). През 2016 г. стана ясно, че Уигинс е получил разрешение да използва четири забранени субстанции в общо пет случая между 2008 и 2013 г., включително по време на \"Тур дьо Франс\" през 2011 г. и \"Джиро д'Италия\" през 2013 г. Едно от веществата - триамцинолон ацетонид, е било приемано заради алергия към цветен прашец. Другите субстанции, които петкратният олимпийски шампион е имал разрешение да ползва, са салбутамол, формотерол и будезонид през декември 2008 г. Фрум е получил разрешение да полазва забранения стероид преднизолон няколко пъти между 2013 и 2014 г. Преди две години френски вестник публикува информация, че трикратният шампион в \"Тур дьо Франс\" е използвал лекарство, съдържащо забранена субстанция, тъй като има заболяване от времето, когато е живял в Кения. След победата си в Обиколката на Испания през 2017 г. Фрум даде положителна проба за салбутамол. Разследването продължи от декември 2017 г. до юли 2018 г., преди WADA да затвори случая и да оневини Фрум.", "date": "2018.12.12", "title": "\"Скай\" спира финансирането на колоездачния си отбор след 2019 г."}
{"url": "https://www.dnevnik.bg/sviat/2018/12/12/3360403_trump_obiavi_che_e_gotov_da_se_namesi_v_sluchaia_s/", "text": "Американският президент Доналд Тръмп заяви във вторник, че би се намесил по случая с главния финансов директор на китайската технологична компания \"Хуауей\", ако това ще помогне за постигането на търговско споразумение с Пекин, предаде \"Ройтерс\". \"Ако мисля, че е добре за страната, ако мисля, че е добре за това, което със сигурност ще бъде най-голямата търговска сделка, сключвана някога, което е нещо много важно, което е важно за националната сигурност, аз със сигурност бих се намесил, ако преценя, че е необходимо\", заяви Тръмп в интервю за Ройтерс в Овалния кабинет. По искане на американските власти главният финансов директор на \"Хуауей\" Мън Ванчжоу беше арестувана по-рано този месец във Ванкувър по обвинения в нарушаване на американските санкции срещу Иран. Арестът стана същия ден, в който Тръмп и китайският президент Си Цзинпин обявиха 90-дневно примирие в търговската война по време на срещата на високо равнище в Буенос Айрес. Тръмп, който иска Китай да отвори повече пазара си за американски продукти и да спре това, което Вашингтон определя като кражба на интелектуална собственост, каза, че не е говорил със Си Цзинпин за случая с главния финансов директор на \"Хуауей\". Под гаранция Четиридесет и шестгодишната Мън беше арестувана в Канада на 1 декември. Тя е дъщеря на основателя на \"Хуауей\". Съединените щати я обвиняват, че е подвела международни банки относно контрола на \"Хуауей\" върху компания, действаща в Иран. Това подвеждане е изложило банките на риск от нарушаване на американските санкции срещу Иран и от сериозни глоби. Съд в Канада  пусна снощи Мън под гаранция  от 10 млн. канадски долара (7 млн. щатски долара). Съдията заяви, че по закон САЩ разполагат с 60 дни, за да изпратят всички необходими документи по искането за екстрадиция. Ако документите не бъдат получени до 8 януари 2019 г., Мън Ванчжоу може да бъде освободена. Запитан дали Мън може да бъде освободена, Тръмп отговори: \"Възможно е да се случат много различни неща. Възможно е също да бъде част от преговори. Но ние ще говорим с министерството на правосъдието, ще говорим с тях, ще замесим много хора\". /БТА", "date": "2018.12.12", "title": "Тръмп обяви, че е готов да се намеси в случая с финансовия директор на \"Хуауей\""}
{"url": "https://www.dnevnik.bg/sviat/2018/12/12/3360405_sasht_razpolojiha_nabljudatelni_punktove_po_granicata/", "text": "САЩ са разположили наблюдателни пунктове по сирийско-турската граница независимо от призива на Анкара да се откажат от това. Това става ясно от изказване на говорителя на Пентагона Роб Манинг, съобщава ТАСС, като се позовава на \"Франс прес\". \"По нареждане на министъра (на отбраната) Матис САЩ разположиха наблюдателни постове в североизточния граничен регион на Сирия в интерес на сигурността на Турция, нашия съюзник в НАТО\", е казал Манинг. На 21 ноември американският министър на отбраната Джеймс Матис обяви намерението на САЩ да разположат няколко наблюдателни пункта на сирийско-турската граница. Както съобщи тогава вестник \"Дейли сабах\", Вашингтон предприема подобна стъпка във връзка с безпокойството на Анкара от присъствието в този район на кюрдски отряди от Силите за защита на народа (YPG), които турската страна смята за сирийски клон на забранената Кюрдска работническа партия (ПКК). В края на ноември турският министър на отбраната Хулуси Акар заяви, че решението на Съединените щати да разположат наблюдателни пунктове в Северна Сирия \"ще усложни ситуацията в един бездруго сложен район\". Миналата седмица на среща със специалния представител на САЩ по въпросите на Сирия Джеймс Джефри Акар призова Вашингтон да се откаже от разполагането на наблюдателни пунктове. /БТА", "date": "2018.12.12", "title": "САЩ разположиха наблюдателни пунктове по границата на Сирия и Турция"}
{"url": "https://www.dnevnik.bg/sviat/2018/12/12/3360420_zashto_snimki_na_trump_se_poiaviavat_pri_tursene_na/", "text": "Ако президентът на САЩ Доналд Тръмп се появява при търсене на думата \"идиот\" в изображенията в \"Гугъл\", причината е в поведението на потребителите, а не в компанията. Това е изводът от  изслушването  на директора на \"Гугъл\" Сундар Пичай в Камарата на представителите, което се състоя вчера. Въпросът защо снимки на Тръмп се появяват при подобно търсене бе зададен от Зоу Лофгрен от демократите. \"Мисля, че е важно да говорим за това как работи търсенето. Ако точно сега напишете думата \"идиот\" в полето за търсене на изображения, се появява снимка на Доналд Тръмп\", каза тя. \"Как става това, как работи търсенето, за да се случи?\" Пичай обясни в отговор, че \"Гугъл\" индексира милиарди страници, взима ключови думи и ги свързва със съответните изображения на базата на общо 200 критерия - колко нова е, как я използват потребителите и други. \"Така че не е някакъв малък човек зад кулисите, който решава какво ще покажете на потребителите, а е компилация на това, което създават потребителите?\", попита Лофгрен. Пичай потвърди и опроверга твърденията, че компанията е политически предубедена. \"Миналата година имахме 3 трлн. търсения... Не се месим в никое конкретно търсене\", каза той. Преди няколко месеца Тръмп обвини \"Гугъл\", че манипулира новините за него, целенасочено дава предимство на демократите и скрива положителна информация, свързана с управлението му. Към 10:30 ч. българско време изписването на \"идиот\" на български показва изображение на Тръмп като първи резултат (и на няколко позиции в следващите) и на английски език единствено първото не е на американския държавен глава, но следващите пет са. Две от тях са с колажи със снимки на Тръмп и търсене на думата \"идиот\".", "date": "2018.12.12", "title": "Защо снимки на Тръмп се появяват при търсене на \"идиот\" в \"Гугъл\""}
{"url": "https://www.dnevnik.bg/photos/snimka_na_denia/2018/12/12/3360487_snimka_na_denia_marsiansko_selfi/", "text": "Половин месец след кацането си на Марс апаратът \"ИнСайт\" направи и първото си селфи. Благодарение на най-важния елемент от конструкцията - ръката на \"ИнСайт\", учените от НАСА вече имат общ поглед над апарата. Снимката е композиция от общо 52 кадъра, заснети при въртенето в кръг на камерата. Първоначалните изводи на астрономите са, че апаратът няма видими щети след приземяването си на Марс и се очаква да започне своята обиколка в района, където е кацнал. Ръката на \"ИнСайт\" трябва да вземе проби от Червената планета, които да бъдат върнати на Земята.", "date": "2018.12.12", "title": "Снимка на деня: Марсианско селфи"}
{"url": "https://www.dnevnik.bg/evropa/2018/12/12/3360484_smiana_na_rukovodstvoto_moje_da_zabavi_ili_spre/", "text": "Промяна в ръководството ще постави бъдещето на Великобритания в риск и застрашава преговорите за Брекзит. Това заяви британският премиер Тереза Мей малко след като депутати консерватори  задействаха вот на недоверие  срещу нея. Мей обяви, че ще се бори срещу вота с всички сили, предаде \"Ройтерс\". Вотът ще се състои довечера. Ако го изгуби, Мей ще трябва да подаде оставка като лидер на партията. По думите й който и да е нов ръководител, ще трябва да удължи срока за Брекзит, който по план трябва да настъпи на 29 март 2019 г. \"Един нов лидер няма да има време да предоговори споразумението за излизането и да прокара законодателството през парламента до 29 март, така че едно от първите му действия ще трябва да бъде удължаване или отмяна на чл. 50, забавяйки или дори спирайки Брекзит в момент, когато хората искат да продължим с него\", допълни Мей. Тя каза, че е твърдо решена да завърши работата по излизането на Великобритания от ЕС Очаква се вотът да се състои между 18 и 20 часа местно време. Гласовете ще бъдат преброени незабавно и ще има изявление възможно най-скоро след това. Министърът на търговията Лиъм Фокс и първият министър в кабинета на Мей - Дейвид Лидингтън, заявиха, че ще подкрепят премиера в гласуването днес. Според тях сега е напълно неподходящо време за оспорване на нейното лидерство.", "date": "2018.12.12", "title": "Смяна на ръководството може да забави или да спре Брекзит, предупреди Мей (допълнена)"}
{"url": "https://www.dnevnik.bg/bulgaria/2018/12/12/3360489_kratki_novini_bnr_shte_moje_da_otdelia_sredstva_za/", "text": "Кабинетът избра концесионер за плажа \"Бургас-север\", но ще иска по-добри условия Правителството избра за концесионер на плажа \"Бургас-север\" класиранта на второ място в проведения конкурс фирма \"Крам инс\" ЕООД. Кабинетът обаче упълномощи министъра на туризма Николина Ангелкова да сключи договор за концесията след провеждане на преговори за подобряване на предложенията на участника. Това се налага, тъй като след провеждане на концесионната процедура участникът, класиран на първо място, е подал заявление, че не може да сключи концесионния договор. Държавата ще може да продаде бивши овчарници в Добринище Правителството прекласифицира имоти на Министерството на земеделието, храните и горите в Добринище от публична държавна собственост в частна държавна собственост. Имотите са бивши овчарници и се намират в самия край на селото, в непосредствена близост до Пирин. По този начин държавата ще може да продаде терените. Освен това правителството реши да позволи изграждането на три външни асансьора в Александровска болница. Те ще са към сградите на Клиника по хирургия и Клиника по кожни и венерически болести. Ще бъде изградена и постройка за разполагане на авариен дизелов агрегат за резервно захранване. Капиталът на \"Проектна компания нефтопровод Бургас-Александруполис БГ\" ЕАД ще бъде увеличен със 120 хил. лева чрез емитирането на 1200 нови акции на тази стойност, които ще придобие Министерството на енергетиката, реши правителството. Средствата за увеличаването на капитала са предвидени в бюджета на Министерството на енергетиката за 2018 година и са за обезпечаване на финансовите ангажименти на дружеството като акционер в международната компания \"Транс Болкан Пайплайн Б. В.\", регистрирана в Амстердам, Холандия. Тя е създадена през 2008 г. по силата на Междуправителствено споразумение между Русия, България и Гърция. Компанията съществува въпреки решението, че едноименният тръбопровод няма да се изгражда.", "date": "2018.12.12", "title": "Кратки новини: Спасители откриха мъртъв издирван турист в Стара планина"}
{"url": "https://www.dnevnik.bg/sviat/2018/12/12/3360500_parizien_franciia_e_smiatala_napadatelia_v_strasburg/", "text": "Нападателят от коледния базар в Страсбург, назован тази нощ от властите като Шериф Ш., е роден през февруари 1989 г. в квартала \"Онберг\" на града,  пише в. \"Паризиен\" . Той е познат на органите на реда за извършване на редица престъпления, заради които е лежал в затвори във Франция и Германия. В един от случаите е бил осъден на две години затвор през 2011 г. за въоръжено нападение, при което използвал парчета от счупена бутилка. Напоследък е бил издирван за въоръжен грабеж и опит за убийство. Вчера домът му в Страсбург бил претърсен, а той трябвало да бъде арестуван, но полицията не го открила там. Негови съучастници в обира и опита за убийство вече са арестувани. При претърсването на дома на Шериф Ш. вчера сутринта били открити гранати, пише в. \"Фигаро\". Вестникът посочва, че за Шериф Ш. от 2016 г. е изготвено така нареченото досие С. То се съставя от Главна дирекция за вътрешната сигурност за хора, представляващи заплаха за държавната сигурност. Досието за Шериф С. е изготвено, защото се предполага, че се е радикализирал. Според \"Паризиен\" Шериф Ш. е имал връзки с ислямистки среди в Страсбург. Продължава издирването на заподозрения за нападението. Засега мотивите му остават неясни. Води се разследване за престъпление по терористични подбуди, предаде \"Асошиейтед прес\". В хода на издирвателната операция са задържани петима души. Пред радио \"Франс ентер\" френският държавен секретар към министерството на вътрешните работи Лоран Нюнес каза, че заподозреният може да е избягал в Германия. След стрелбата на коледния базар нападателят два пъти е влязъл в престрелка със силите на реда. Той е бил ранен от рикоширал куршум, предаде \"Франс прес\". /БТА", "date": "2018.12.12", "title": "\"Паризиен\": Франция е смятала нападателя в Страсбург за заплаха за сигурността"}
{"url": "https://www.dnevnik.bg/bulgaria/2018/12/12/3360504_severna_bulgariia_vinagi_e_bila_prioritet_na/", "text": "Северна България винаги е била приоритет на правителството, а изграждането на автомагистрала \"Хемус\" трябва да стане необратимо. Това заяви премиерът Бойко Борисов по време на правителствено заседание, цитиран от \"Фокус\". На заседанието присъстваха и кметовете на Варна, Търговище, Велико Търново, Севлиево, Ловеч и Плевен. \"Знаете, че преди години \"Хемус\" не знам поради какви причини, но по времето на друго управление, беше извадена от възможността да бъде финансирана от европейски програми. А ние искаме да направим процесът необратим\", посочи премиерът. \"Затова с нашето решение заделяме парите, за да можете като си отидете, да кажете на хората това, което сме поели като ангажимент - не само на юг –\" Струма\", \"Марица\", \"Тракия\", а и \"Хемус\" да е необратим проект и после да няма някой, който да каже, че няма пари\", обърна се Борисов към присъстващите кметове. Той акцентира, че средствата са събирани повече от битката с корупцията и контрабандата. По време на същото заседания министърът на регионалното развитие и благоустройството Петя Аврамова съобщи, че 1.349 млрд. лв. ще бъдат отпуснати за изграждането на 134.2 км от АМ \"Хемус\". Това е записано в проекта на постановление за допълнителни разходи по бюджета на Министерството на регионалното развитие и благоустройство. Те се осигуряват за сметка на предвидените средства от централния бюджет чрез преструктуриране на разходи и трансфери. По думите ѝ средствата ще бъдат използвани за изграждане на участък, който е от изключително важен държавен и обществен интерес за развитието на пътната инфраструктура в Северна България. \"С построяването на отсечката на автомагистрала \"Хемус\" ще се повиши както безопасността на движението, така и ще се постигне максимална скорост\", допълни тя. Министър Аврамова припомни, че общата дължина на АМ \"Хемус\" от София до Варна е 420 км, от които са изградени 170. Тя каза, че в момента се строят 26 км от автомагистралата - отсечката Ябланица-Боаза – 9.3 км и Буховци – Белокопитово – 16.32 км.", "date": "2018.12.12", "title": "Правителството отпусна 1.35 млрд. лв. за изграждането на 134 километра от \"Хемус\""}
{"url": "https://www.dnevnik.bg/sport/2018/12/12/3360493_klop_shtiah_da_platia_poveche_za_alison_ako_znaeh_che/", "text": "Мениджърът на \"Ливърпул\" Юрген Клоп отличи вратаря на тима Алисон Бекер за представянето му срещу \"Наполи\". Двубоят беше решаващ за класирането на червените за елиминационната фаза в Шампионската лига, които се нуждаеха от победа с 1:0 или с два гола разлика, за да излязат от групата. \"Ливърпул\" стигна до важния успех с гол на Мохамед Салах , но Алисон беше героят на вечерта. Бразилският страж, за когото  през лятото  бяха платени 75 милиона евро на \"Рома\" , се отличи със страхотно спасяване в добавеното време, с което запази преднината на мърсисайдци. \"Ако знаех, че Алисон е толкова добър, щях да платя повече. Не беше само едно спасяване, той направи много тази нощ. Спокойствието му с топката в крака ни помогна много в изграждането на играта и беше невероятен при излизанията. И да, това спасяване беше великолепно\", каза Клоп след драматичния двубой. Германският специалист поздрави целия отбор за раздаването си в мача. \"Все още съм пълен с адреналин. Този мач беше удивителен, изключителен, невероятен. Момчетата оставиха сърцата си на терена. С всяка част от тялото те бяха вътре в играта.\" С успеха на \"Анфийлд\" мърсисайдци останаха втори в \"групата на смъртта\", докато ПСЖ завърши първи с 11 точки след победа с 4:1 при гостуването си на \"Цървена звезда\". \"Ливърпул\" и \"Наполи\" събраха равен брой точки (по 9) и имат еднаква голова разлика (+2), но червените продължават напред заради повечето вкарани голове - 9 срещу 7. \"Искам да изкажа благодарността си (за атмосферата) на \"Анфийлд\". Това, което направиха хората, беше невероятно. Атмосферата, която създадоха, беше толкова специална. Не мога да бъда по-горд с хората, които са обвързани с клуба, благодаря ви\", допълни Клоп.", "date": "2018.12.12", "title": "Клоп: Щях да платя повече за Алисон, ако знаех, че е толкова добър"}
{"url": "https://www.dnevnik.bg/bulgaria/2018/12/12/3360499_rumen_ovcharov_e_praten_otnovo_na_sud_-_za_tri_puti/", "text": "Спецпрокуратурата предяви прецизирано обвинение на срещу бившия министър на икономиката и енергетиката Румен Овчаров за \"Мини Бобов дол\". Обвинение обаче ще получи и негов заместник - Анна Янeва, която е швф на БСП В София. Става дума за сключването и изпълнението на договор от 9 юни 2006 г. за отдаване под наем на активи на дружеството на \"Ораново\" ЕООД, в което са включени установените щети в размер на повече от 24 млн. лв., съобщава пресцентърът на държавното обвинение. От прокуратурата припомнят, че в края на март са внесли в спецсъда обвинителен акт срещу Овчаров за умишлена безстопанственост, за това, че въпреки задълженията си, умишлено не е упражнил достатъчно контрол, в резултат на което са последвали значителни щети за \"Мини Бобов дол\" ЕАД в общ размер 8 940 231.47 лева и за длъжностно престъпление.  Обвинителният акт срещу него беше внесен в съда  11 години след като той напусна министерския пост.  Две съдебни инстанции обаче прекратиха делото и го върнаха на прокуратурата  за отстраняване на допуснати процесуални нарушения. След връщането на делото спецпрокуратурата извършила множество процесуално следствени действия, при които събрала доказателства за това, че в резултат на неупражнения от Овчаров контрол, за дружеството са последвали щети в размер на повече от 24 млн. лева, т.е. почти три пъти повече. Събраните нови доказателства от разследващите - след връщането на делото, са довели и до ангажиране на наказателната отговорност и на бивш зам. министър на икономиката и енергетиката и бивш изпълнителен директор на \"Мини Бобов дол\" ЕАД Анна Янeва. ", "date": "2018.12.12", "title": "Овчаров е пратен отново на съд - за три пъти по-големи щети на \"Мини Бобов дол\""}
{"url": "https://www.dnevnik.bg/razvlechenie/2018/12/12/3360501_britanski_muzikanti_sred_koito_ani_lenuks_iskat/", "text": "Музиканти и представители на музикалната индустрия, сред които Ани Ленъкс, Палома Фейт и Били Браг, подписаха открито писмо, в което призовават за алтернатива на Брекзит, пише \"Гардиън\". Писмото, публикувано от инициативата Music4EU, описва Брекзит като \"значителна заплаха\" за музикалната индустрия в страната, която може да унищожи нейните водещи позиции на глобалния пазар, както и да попречи на свободата за търговия, пътуване и рекламиране на британските изпълнители и техните творения. В текста са изразени и опасения относно достъпа до международни пазари и регулацията на авторските права. Музикантите искат да се намери алтернатива, с която да запазят настоящата си независимост. Сред подписалите писмото са още Криси Хайнд, Джейми Кълъм, Асоциацията на независимите музиканти и големият независим лейбъл Beggars Group, както и различни фестивали, организатори на концерти и компании за мениджмънт. Това е второ подобно писмо, публикувано през последните месеци. В предишното през октомври Деймиън Олбърн, Рита Ора и Джони Мар наред с други техни колеги подставиха подписите си под твърдението, че Великобритания \"избра да ни постави в самопостороен културен затвор\" с решението да напусне Европейския съюз. В него се споменаваха и опасения за повишаване на таксите за музикантите в резултат на спада в стойността на стерлинга. През септември ръководителят на търговската асоциация Британска фонографска индустрия, обяви, че \"бюрокрацията може да затрудни британските изпълнители при рекламирането на албумите им зад граница в Европейския съюз, ако нямаме приемлива сделка\". Той също така изрази притеснението си, че това може да предизвика изфабрикувани закъснения, ограничения на турнетата и \"отслабване на защитата на нашата интелектуална собственост\".", "date": "2018.12.12", "title": "Британски музиканти, сред които Ани Ленъкс, искат алтернатива на Брекзит"}
{"url": "https://www.dnevnik.bg/biznes/2018/12/12/3360491_poevtiniavaneto_na_gorivata_v_kraia_na_noemvri_vurna/", "text": "През ноември цените в България са спаднали с 0.1% спрямо октомври, но на годишна база поскъпването продължава и то е с 3.1%, отчита Националният статистически институт. Най-много поевтиняват горивата. Най-съществено е поевтинял през месеца транспортът - с 3%. За това допринасят цените на горивата, които според НСИ, значително са спаднали. Масовият бензин е поевтинял със 7.4%, дизелът - с 2.5%, международните полети - с 8.5%. В същото време метанът и пропан-бутанът са поскъпнали съответно с 1.7% и 0.6%. През ноември имаше неколкократно протести срещу високите цени на горивата и поскъпването на живота, но в последната седмица на месеца спрямо началото му цената на масовия бензин спадна с около 30 ст. за литър и това е отчетено от статистиката. През декември литър А95 вече се продава за 1.99 лв. на повечето бензиностанции. Храните и безалкохолните напитки са поевтинели през ноември с 0.2%. Най-видимо е това при цитрусовите плодове - с 10.2%, зелето - с 11.6%, ябълките - с 6.6%. Жилищното обзавеждане и домакинските уреди също намаляват цените си през ноември. Мебелите са поевтинели с 1%, съдомиялните и пералните - с 0.5%, климатиците - с 2.5%. В ресторантите и хотелите и в сектора на съобщенията цените са се повишили през месеца съответно с 0.5% и 0.8%. Очаквано заради повишението на цената на природния газ и парното от началото на октомври през ноември се отчита с 14.7% поскъпване при отоплението. През месеца при храните по-видимо поскъпване се наблюдава при хляба(2.5%), брашното(1.1%), минералната вода(1.4%), краставиците(26%), лука(9.9%) и чесъна(4.6%). ", "date": "2018.12.12", "title": "Поевтиняването на горивата в края на ноември върна дефлацията"}
{"url": "https://www.dnevnik.bg/razvlechenie/2018/12/12/3360509_informaciia_za_svetovnoto_po_futbol_i_elektronnite/", "text": "Световната интернет търсачка \"Гугъл\" (Google) обяви днес резултатите от класацията за най-често търсените думи, която показва тенденциите от 2018 г. В България най-много в \"Гугъл\" се е търсила информация за в училищата, които са събрани в платформата shkolo.bg, показват обобщените данни на интернет гиганта. Турската лира и Истанбулската конвенция също са предизвикали интереса на българите през 2018 г. и са следващите най-търсени термини. В класацията попадат още автоизпит, джендър, bitcoin, касов бон и GDPR. Най-търсената личност в \"Гугъл\" е , следвана от Албена Вулева и Благой Георгиев. Само двама души от десетте най-търсени личности не са участници в тазгодишните издания на риалити предаването \"ВИП Брадър\". Това са херцогинята на Съсекс Меган Маркъл и Гинка Върбакова, която иска да купи българския бизнес на ЧЕЗ чрез компанията си \"Инерком\". Именно \"ВИП Брадър\" е и най-търсеното предаване от българите. Зад него се нареждат \"Фермата\" и \"Instaqueen\". Най-значимите събития за годината според търсенията на българите са \"Евровизия\", \"Черен петък\" и \"Оскари\". При филмите лидерските места са за \"50 нюанса освободени\", \"Венъм\" и българските \"Лили рибката\" и \"Дъвка за балончета\". Макар и да излезе в края на годината \"Бохемска рапсодия\" успя бързо да натрупа много търсения и попадна на пета позиция в класацията. Що се отнася до сериалите, най-голям интерес е имало към три турски и две български продукции. \"Сега и завинаги\" е най-търсеният сериал, следван от \"Скъпи наследници\" и \"Полицаите от края на града\". Сред най-търсените спортни събития през 2018 г. са били Световно първенство по футбол, боксовият двубой между Кубрат Пулев и Хюи Фюри, както и финалът за Купата на България по футбол между Левски и Славия. От институциите най-търсена е била Агенция \"Пътна инфраструктура\" заради информацията за пътната обстановка, както и Комисията за защита на личните данни и Агенцията по лекарствата. Информация за световното по футбол и Меган Маркъл е най-търсена глобално  В световен мащаб най-често е търсена информация за световното първенство по футбол, следват данни за починалия диджей Авичи и рапъра Мак Милър. Сред най-търсените личности пък са Меган Маркъл, Силвестър Сталоун и Клоуи Кардашян. Ураганът \"Флорънс\" и кралската сватба във Великобритания също са предизвикали сериозен интерес при търсенията в \"Гугъл\" за 2018 г. Данни за глобалните резултати от \"2018 година на търсене\" могат да се намерят на  Year in Search 2018 site. Световно първенство по футбол Shkolo Турска лира Истанбулска конвенция Авто изпит Fortnite Джендър Bitcoin Касов бон GDPR Световно първенство по футбол Кубрат Пулев - Хюи Фюри Australian open Левски - Славия Олимпийски игри Джошуа - Поветкин Лудогорец - Милан Световно първенство по волейбол България - Норвегия Wimbledon VIP Brother Фермата Instaqueen Като две капки вода Стани богат Hell's kitchen Masterchef Гласът на България Big Brother Most Wanted Черешката на тортата Весела Нейнски Албена Вулева Благой Георгиев Мира Добрева Златка Райкова Меган Маркъл Жени Калканджиева Никита Джонсън Нора Недкова Гинка Върбакова shkolo прием мон 2018 матури 2018 teachers mon bg европейско кенгуру 2018 грипна ваканция 2018 uchebnici mon bg междусрочна ваканция 2018 матура по бел 2018 руо бургас Евровизия Черен петък Оскари Лунно затъмнение Сватбата на принц Хари 50 нюанса освободени Venom Лили рибката Дъвка за балончета Бохемска рапсодия Сега и завинаги Скъпи наследници Полицаите от края на града Семейни тайни Искрите на отмъщението авто изпит апи пътна обстановка нап справки Комисия за защита на личните данни Агенция по лекарствата", "date": "2018.12.12", "title": "Електронните дневници са сред най-търсеното в \"Гугъл\" от българите"}
{"url": "https://www.dnevnik.bg/sviat/2018/12/12/3360506_v_iemen_sa_otkriti_novi_orujiia_veroiatno_ot_iran/", "text": "Нови оръжия, за които се предполага, че са произведени в Иран, бяха открити в Йемен. Това се констатира в доклад на генералния секретар на ООН Антониу Гутериш, който ще бъде дискутиран на заседание на Съвета за сигурност днес следобед, предаде \"Франс прес\". Иран винаги е отричал да е доставял оръжия на шиитските бунтовници хуси в Йемен, които подкрепя политически. Експерти на секретариата на ООН са проучили устройства за противотанкови ракети и частично унищожена ракета земя-въздух, които са били прибрани от оглавяваната от Саудитска Арабия международна коалиция в Йемен. Те са имали характеристики на оръжия иранско производство. Върху тях е имало маркировка с датите на производство през 2016 г. и 2017 г. На заседанието на Съвета за сигурност, на което ще бъде разгледан докладът на Гутериш, се очаква да присъства американският държавен секретар Майк Помпео. Докладът на Гутериш засяга и иранските задължения по споразумението за ядрената програма на Техеран. В доклада има заключение, че Иран продължава да изпълнява задълженията си, произтичащи от договора, сключен през 2015 г. В миналото ООН призна, че ирански ракети са изстреляни  от йеменските бунтовници към Саудитска Арабия . ООН обаче не можа да потвърди дали тези ракети са били доставени от иранското правителство в нарушение на резолюциите на ООН. В края на ноември САЩ обявиха, че разполагат с нови доказателства за разпространението на ирански ракети в Близкия изток. Сред тях беше ракета земя-въздух Саяд-2C, прехваната, според Пентагона, от саудитците в Йемен. Преди година американското правителство представи отломки от иранска ракета, изстреляна от бунтовниците хуси по Саудитска Арабия. /БТА", "date": "2018.12.12", "title": "В Йемен са открити нови оръжия, вероятно от Иран, обяви ООН"}
{"url": "https://www.dnevnik.bg/ot_vas/galeriiotvas/2018/12/12/3360423_chitatelska_fotogaleriia_piramidi_na_balkanite/", "text": "Земните пирамиди са скални образувания, които обикновено се срещат по стръмни склонове, изградени от по-лесно рушащи се скали като пясъчници, туфи и други.", "date": "2018.12.12", "title": "Читателска фотогалерия: Пирамиди на Балканите"}
{"url": "https://www.dnevnik.bg/bulgaria/2018/12/12/3360514_shefut_na_stolichnata_policiia_e_predlojen_za_glaven/", "text": "Директорът на столичната полиция Ивайло Иванов е предложен за главен секретар на МВР. Това обяви министърът на вътрешните работи Младен Маринов на брифинг в Министерския съвет, информира \"Фокус\". Маринов уточни, че кандидатурата на Иванов е предложена за одобрение от кабинета и предстои да бъде направено предложение към президента за издаване на указ за назначаването му. \"Ивайло Иванов има всички необходими качества и подготовка за длъжността главен секретар на МВР\", коментира Маринов Допълни, че Иванов е дългогодишен полицейски служител, като е преминал всички длъжности в кариерното развитие, включително от полицай в \"Охранителна полиция\" - поделението за специализирани полицейски сили, през зам.-директор на \"Гранична полиция - аерогари\", директор на \"Гранична дирекция\"­, Драгоман, директор на СДВР. Маринов каза още, че Иванов е завършил Академията на МВР, след което и магистратурата с юридическо образование. \"Изкарал е множество международни школи, включително в Унгария и САЩ. Смятам, че има всички необходими качества за работа в екип и изпълнение на длъжностната характеристика, която изисква длъжността главен секретар на вътрешните работи\", каза още вътрешният министър. Ивайло Иванов оглави столичната дирекция на МВР,  след като Маринов бе предложен за главен секретар от бившия вътрешен министър Валентин Радев. След като последният подаде оставка, искана от премиера Бойко Борисов заради катастрофата в Своге, която взе живота на 19 души, Маринов бе назначен за вътрешен министър. В момента функциите на главен секретар се изпълняват от зам. главния секретар Георги Арабаджиев.", "date": "2018.12.12", "title": "Шефът на столичната полиция е предложен за главен секретар"}
{"url": "https://www.dnevnik.bg/intervju/2018/12/12/3360105_politologut_tatiana_burudjieva_bsp_vurvi_kum/", "text": "\"Дневник\" разговаря с доц. Буруджиева за БСП, процесите в страната и възможностите за предсрочни парламентарни избори и поява на нови политически сили.  - Според мен пропусна две неща. Едното е да направи БСП част от дебата по новите социални политики, които ПЕС предлага на европейските граждани и с които ще тръгва на разговор с тях за подкрепа на предстоящите европейски избори. Второто, което пропусна, е да направи силен старт на кампанията на БСП за европейските избори. В този смисъл тя ще закъснее - сигурно ще бъде отложена за след Нова година. Конгресът мина в конструктивна атмосфера, скандалите са само в главите на някои политици. - Убедена съм, че бъдещето на Европа е в нейната интеграция и промяната, които като политики трябва да се обърнат към повишаване на качеството на живота и перспективи за всеки гражданин. Лош знак е да не си част от това, а да си част от едни политики на крайна десница, на затваряне на граници, на издигане на стени, на гледане само в собствения пъп. В България, която е до Турция, откъдето минават потоци мигранти, е риск да си самотен, когато има едно силно политическо семейство, към което принадлежиш. Лош знак е поведението на лидер на една партия да бъде на равнище ранна социализация. Знаете, младежите винаги преживяват един период на бунт срещу родителите си, за да могат да покажат, че са самостоятелни личности, изградени хора. Само децата изграждат личността си на принципа на отрицанието на другите. Силните личности се изграждат чрез доказване с другите. - Проблемът е, че БСП не подкрепи и документи на ПЕС, които са с много сериозен социален характер. На конгреса центърът не бе обсъждането нито на Истанбулската конвенция, нито на Пакта за миграцията. Виждаме, че разделението за тези документи върви между прогреса и консерватизма при единия и между национализма и солидарността при другия. Накъде отива БСП? Към по-голяма изолация да ви кажа честно. Липсата на партньори на това ръководство дори вътре в собствената му партия, вътре в лявото пространство, вътре в България е сигнал за едни внимателно гледащи партньори в ПЕС. - При заявка, че трябва да се променят управлението; начинът, по който се правят политики; състоянието на нещата в страната, имаш нужда от много сериозни партньори. След като неглижираш партньорите в лицето на партиите, които са в парламента, си длъжен да работиш с гражданското общество, трябва да работиш с целия ляв сектор, трябва да работиш с партньори в региона и в Европа. Когато имаш поведение, което създава конфронтация, не можеш според мен едновременно с това да претендираш и за властта. В съвременния свят виждаме, че в голяма степен властта се постига в коалиция и в партньорство. Виждате какво реши ПЕС: европейските социалисти подкрепят за кандидат за ръководител на ЕС един човек, който не е от техните редици, но това не пречи да имат общи полета на действие и общи разбирания. Именно общите разбирания са в основа на едно сътрудничество. Първо трябва да си наясно ти какво искаш, да си с много ясни позиция и политики, тогава можеш да намериш партньори. Аз мисля, че основният проблем на БСП, ако съдим по Визия за България, е, че отказа да се отразят предишни документи. Говоря за това ръководство - то се отказа от платформата, с която БСП се яви на изборите през 2014 г. Те се отказват от свои документи, позициите им са все по-неясни, естествено, че няма да могат да намерят партньор. Има голяма гражданска енергия в България, тя нараства. От мъдростта на партиите зависи дали те ще си партнират с тази гражданска енергия. Не е достатъчно да ходиш да се снимаш с домашните животни на хората по селата. Това не създава партньорства. Това показва, че споделяш тяхната болка и техните домашни проблеми. Партньорството в политиката означава много повече и то става само на база на политики и ясни предложения. - БСП вече втора година не успява да се превърне в истинска алтернатива при положение, че изборният резултат беше толкова близък до този на управляващите. БСП има толкова ресурси и възможности да бъде една много силна и сигурна опозиция. Това е проблем и за БСП, и за управляващите, защото липсата на силна опозиция - така да се каже - разкапва управлението. То не е достатъчно внимателно и отговорно, защото знае, че няма кой насреща да му се противопостави и никой, грубо казано, не му диша във врата. Големите рекорди в спорта се постигат тогава, когато имаш много силна конкуренция. Иначе - да, ще победиш, но няма да поставиш рекорд. Това е същата ситуация - няма кой да притеснява управляващите и техните скандали и на пръв поглед доста видимо клатушкане не се реализират в никакъв аспект. - Според мен управляващите като коалиция нямат никаква логика да дават властта по простата причина, че засега поне онова, което се вижда от общественото мнение, показва, че пак трябва да правят същата конфигурация. Тогава защо трябва да си играят на избори. По-добре е да успеят да разрешат проблемите без да се губи време, ресурси и пари. Друг проблем на управляващите обаче е, че бидейки във властта вече втора година, започват да губят енергия, тъй като разочарованието расте, а доверието се рони. Това се случва на всяко управление, защото около изборите хората са имали едни очаквания, колкото по-малко време остава да се оправдаят, хората остават разочаровани. Оттук едната възможност за предсрочни избори е, ако управляващата коалиция реши да влее нова кръв и енергия в своя мандат. Това се прави в много европейски държави - от самите управляващи се искат предсрочни избори, които е ясно, че те ще спечелят, за да получат доверие и да продължат управлението си. Така стана в Гърция. За да могат да се направят сериозни реформи, често се прибягва до това. Аз не зная дали управлението има намерение да прави такива реформи, за да поиска отново вот на доверие. Друг вариант е да има такъв катаклизъм, скандал, който обществото не може да преглътне. Виждате какво се случва в момента във Франция - едно подценяване на енергията на протестиращите, подценяване на посоката, в която е тръгнал протестът, и забавяне на реакцията на управляващите вече води нещата към доста задънена ситуация, защото въпреки отстъпките на правителството, протестиращите казват, че няма да спрат. Това може да стане във всяка държава. Не мога да прогнозирам дали ще се случи екстремно събитие в България, но ако няма такова само управляващите може да са тези, които ще поискат предсрочни избори в техен интерес. Тъй като за тях не е никак благоприятно събирането на европейските избори с парламентарните, защото на резултатът на парламентарни избори БСП е близък до този на ГЕРБ, докато на европейските избори левицата е доста далеч. Няма логика да съберат тези два избора, така само ще помогнат на опозицията. Докато събирането на местни и парламентарни избори има повече логика за управляващите, а и опозицията ще има своите шансове да направи по-добър резултат в местната власт. Това пък е още един аргумент на управляващите да не искат предсрочни избори. Те нямат логика да ги поискат, опозицията не е достатъчно силна да ги наложи, а гражданската енергия не е насочена в посока смяна на субектите във властта, а по-скоро към реализация на определени искания към правителството, каквото е сега, а не към някакво ново. - Като резултат от скандалите и разправиите при патриотите. И Симеонов, и Сидеров знаят, че сами не могат да прескочат европейската бариера - тя е над 7%. Единствено обединени виждаме, че биха влезли на парламентарни избори в парламента. Тези партии искат да покажат сила на европейските избори. Те започнаха разправиите в началото на лятото покрай листата за европейските избори. Явно не могат да решат кой ще води листата. Липсата на разбирателство идва и от факта, че те смятат, че ще вкарат само един европейски депутат. Ако имаха усещането, че ще имат двама, щяха да се разберат. В момента пробват в други съюзи и който е по-успешен, ще има един ход повече при бъдещи парламентарни избори. Ако някоя от тези комбинации излезе успешна, можем да прогнозираме, че патриотите може би наистина ще се разпаднат, с което не казвам, че ще излязат от управлението. Но ще пробват всяка партия с някой друг да влезе в парламента. - Смятам, че трудно се прави партия вече в България. Всичките са изкушени да постъпват на принципа, на който се появи НДСВ - силна фигура, която да увлече хората, да покаже резултат, да не изисква толкова работа на терен и правене на организации. Партията си е тежко дело да ви кажа и след ГЕРБ като че ли никой не си даде труд да създаде такава устойчива организация, която в годините да може електорално да присъства. След тях мисля, че само \"Атака\" показва едно такова усилие. По-скоро новите движения, за които се говореше, включително и това на Слави Трифонов, бяха свързани с някакво масово действие, но не и някаква организационна структура. Не мисля, че наближаващите избори ще бъдат стимул и възможност нещо кой знае какво да се появи. От друга страна на местни избори може да се тества нова организация, но обикновено тя остава на регионално равнище. Добър момент за поява на нови партии са парламентарните избори. Логично. Тогава партията може да се заяви като ново начало, като нова алтернатива, а на парламентарни избори хората често търсят промяна. На местни избори хората подхождат по друг начин, с друга мотивация. Това, което мога да прогнозирам, е, че засега нито една от силните тенденции, които се появиха в Европа, в България не се провижда. Защото в Европа от една страна левицата показа много силни нови параметри на проява - в Гърция, Португалия, Италия, а в същото време десницата показа доста сериозни възможности. В България нито десницата, нито левицата показват като политически полета, че нещо сериозно ще се появява. Да кажа на всички, които смятат, че нещата падат от небето в политиката и виждате ли - и хора, които са се появили от вчера успяват, като Макрон: успяват фигури, които имат политически опит. Като се оглеждам във всички фигури в българския политически спектър, които не са в центъра, честно да ви кажа не виждам такава фигура, която може да се появи, но дано да съм лош пророк. Винаги е добре да имаме силни, нови лидери и партиите да придават енергия и да създават надежди. Ако ги оправдаят, даже още по-добре. - Първо, опасността да не успее икономиката ни да получи стимул, т.е. да имаме крах по плана \"Юнкер\". Надеждите покрай българското председателство, инвестиционните намерения на страни като Китай - ние трябва да направим всичко тези проекти да станат реални. Защото българската икономика в момента има едно скръбно лице на твърде малки микрофирми, а това не може да даде тласък на България. Ние може да искаме много нашето качество на живот да се повиши, но истината е, че няма ли икономика, това не може да се случи. Вторият голям риск е свързан с миграцията. Ако следим какво се случва във външната политика на САЩ, аз съм тежко притеснена - виждаме, че други държави от Северна Африка са на техен прицел, а всяко радикално действие на САЩ в този регион води до предизвикателството с вълни от бежанци в Европа. Не мисля, че България има капацитет да се справи сама, а начинът, по който подхождат някои страни в Европа, ни лишава от партньори при такава опасност. И трето - говоря в по-краткосрочни планове, защото иначе трябва да говорим за демография, младежи - в момента ние сме силно атомизирани, силно агресивни и силни индивидуалисти. Това е резултатът от индивидуализма на прехода, но истината е, че едно общество без общи ценности, цели и каузи, няма как да роди нито сериозна държава, нито силни и отговорни политици. Дебатът за ценности трябва да е сериозен - обществото ни се нуждае от ценности, нашите деца се нуждаят от ценности, за да се развиваме напред, да се радваме на постигнато и да сме абсолютно отговорни за непостигнатото.", "date": "2018.12.12", "title": "Политологът Татяна Буруджиева: БСП върви към по-голяма изолация"}
{"url": "https://www.dnevnik.bg/politika/2018/12/12/3360524_parlamentut_na_put_da_vuvede_videonabljudenie_v/", "text": "Парламентът е на път да въведе видеонаблюдение в изборните секции, след като гласува на първо четене изменения в изборния кодекс. Видеото от изборния ден трябва да се излъчва на на живо на сайтовете на районните избирателни комисии. Предложението за тази промяна е на \"Воля\". В техния проект се предлага и в централната изборателна комисия да има членове само на партии представени в парламента, но не и на партии в Европейския парламент, както е сега. Изборните секции в момента са над 12 400 и изборния ден във всяка една трябва да бъде предван на живо. Такава практика има в Русия и Азербайджан. Според изборни специалисти с видеонаблюдението може да се контролират много по-лесно платените избиратели. От ДПС настояха при това излъчване да бъде гарантирана тайната на вота. Хамид Хамид (ДПС) предложи излъчване на живо да има и при преброяването на бюлетините, тъй като там се правят най-много злоупотреби. Най-много дебати предизвика предложението на управляващите машинното гласуване, което по закона трябва да бъде въведено във всяка една секция на предстоящите през май европейски избори, да бъде ограничено. Предложението е машини да има в над 1000 секции с над 300 избиратели и ЦИК да решава коя точно. България е страна на космонавти и горда с IT постижения, а катастрофира през елементарното изискване на Изборния кодекс за няколко прости машини, каза зам.-председателят на БСП в парламента Крум Зарков. \"Не за първи път се пишат и четат думи и шаблонни изречения без особено голям смисъл. Но с този проект се постигат нови низини в законотворчеството на 44-тото Народно събрание\", каза Зарков. Той добави, че за пет години постоянно действащата изборна администрация не е успяла да се справи с осигуряването на няколко хиляди машини за изборния ден. \"От ЦИК отсякоха \"Не\" и вносителите побързаха да се съгласят с тази безапелационна присъда\", каза Зарков.\"Или някой не иска да има машинно гласуване именно за подобренията, които то предоставя относно честността на изборния процес, или вносителите искат просто да угодят на ЦИК и да се разтоварят от едно непосилно за тях бреме\", каза още Зарков. Според него е вид дискриминация това, че в две съседни секции може да има машинно гласуване и такова само на хартия. Според председателя на правната комисия Данаил Кирилов това нямало значение, защото е гарантирано правото на гласуване. \"Да, държавата има възможност да осигури машини за всички секции. Въпросът е кому е изгодно, струва ли си, голяма част от колегите знаят отговора\", каза Кирилов без да обяснява за кого е изгодата. Електронното дистанционно гласуване, което също трябваше да влезе в сила тази година се отменя за неопределен период от време с проекта за промени в кодекса. Едната причина за това е, че въвеждането на лични карти с чип, които трябва да служат, като електронна идентификация, се отлага за пореден път, сега за 2020 г. Другата причина е, че технологията все още не давала гаранции за сигурност. Трябва да махнем хартията и химикалката от изборния процес, заяви Хамид Хамид (ДПС). Съпартиецът му Йордан Цонев добави, че 64 % от изборните протоколи на последните избори са сгрешени и с машинното гласуване това ще се избегне. Преди второ четене от ДПС ще предложат да се отменят преференциите, защото по думите на Хамид \"не може една голяма фамилия да си избира общинарите\". Номерата в бюлетините за преференциално гласуване ще бъдат променени, за да се избегне феноменът 15/15, при който се дублират номерата на партиите и на кандидатите. Номерата на партиите в бюлетините ще са от 1 до 100, а на кандидатите от 100 нагоре.", "date": "2018.12.12", "title": "Парламентът на път да въведе видеонаблюдение в изборните секции"}
{"url": "https://www.dnevnik.bg/sviat/2018/12/12/3360518_gazut_prodavan_na_ukraina_ot_evropeiski_strani/", "text": "Цената на природния газ, който Украйна купува по реверсивната връзка от страни от Европа, достигна рекордна стойност през ноември от 339.21 долара за 1000 кубични метра. Това съобщи Държавната данъчна служба на Украйна, цитирана от ТАСС и БТА. За последно такава бе стойността преди три години - малко след като Украйна спря да купува газ директно от руската компания \"Газпром\". В края на август \"Нафтогаз\" обяви в \"Туитър\": \"1000 дни не внасяме газ от Украйна.\" Службата е пресметнала средната стойност на внасяния природен газ за периода от 1 до 30 ноември и тя е била 9471.93 гривни, или 339.21 долара за 1000 кубични метра. През октомври цената е била 323.44 долара да 1000 кубични метра, а през септември - 304.36 долара. През април Киев е купувал газ от чужбина за 310.8 долара за 1000 кубични метра, а през февруари - за 261.1 долара. Министърът на енергетиката на Русия Александър Новак припомни по-рано в интервю за ТАСС, че Украйна не купува от Русия газ от есента на 2015 година. \"Те (украинците) продължават спокойно да купуват пак наш газ по реверсивната връзка, но малко по-скъпо.\" Операторът \"Укртрансгаз\" междувременно съобщи, че Украйна вече добива рекордно за последните 4 години количество собствен газ - 59 млн. кубични метра дневно, предаде РБК.", "date": "2018.12.12", "title": "Газът, продаван на Украйна от европейски страни, поскъпна рекордно"}
{"url": "https://www.dnevnik.bg/sport/2018/12/12/3360528_svetovnoto_klubno_purvenstvo_zapochva_v_ochakvane_na/", "text": "Световното клубно първенство, чиято промяна е един от приоритетите пред ФИФА, започва днес. Форматът на турнира остава непроменен, като домакин на надпреварата е Абу Даби. Президентът на ФИФА Джани Инфантино предложи идеята си турнирът да претърпи коренна промяна. Неговият план включва 24 отбора, а надпреварата да е веднъж на четири години вместо всяка година. Работна група  вече започна изследване за създаването на турнира . В момента има голямо разнообразие сред отборите и малко интрига. Европейският клубен шампион \"Реал\" (Мадрид) и първенецът на Южна Америка \"Ривър плейт\" тръгват директно от полуфиналите. В списъка е полупрофесионалният \"Уелингтън\", който спечели Шампионската лига в Океания. Турнирът ще бъде открит с квалификационния двубой между \"Ал-Аин\" и \"Уелингтън\". Победителят от този мач ще се изправи срещу тунизийския \"Есперанс\". В дургия мач от втория кръг шампионът на Азия \"Кашима антлърс\", който успя да доведе \"Реал\" (Мадрид) до добавено време във финала на турнира през 2016 г., ще се изправи срещу шампионът на КОНКАКАФ \"Гуадалахара\". Мексиканският отбор е известен с това, че продължава традицията да разчита само на местни футболисти. \"Реал\" (Мадрид) ще се бори за четвъртата си титла. В последните четири години световен клубен шампион е отбор от Испания.", "date": "2018.12.12", "title": "Световното клубно първенство започва в очакване на решения за бъдещето"}
{"url": "https://www.dnevnik.bg/bulgaria/2018/12/12/3360551_reshenieto_za_mrusniia_vuzduh_ne_e_filtur_za_vsiaka/", "text": "Решението за мръсния въздух и наднормените нива на фините прахови частици (ФПЧ) не е филтър за всяка печка. Това е изводът на екологичното сдружение \"За Земята\", става известно от съобщение до медии. Заключението е направено на база независимо проучване на опита и резултатите от ползването им за намаляване на ФПЧ от битово отопление на твърди горива в няколко държави с изводи за очакваната им ефективност в страната. ", "date": "2018.12.12", "title": "Решението за мръсния въздух не е филтър за всяка печка, смятат еколози"}
{"url": "https://www.dnevnik.bg/evropa/2018/12/12/3358478_haos_okolo_brekzit_kak_se_stigna_do_vota_na_nedoverie/", "text": "Тази седмица британският парламент трябваше да решат дали да подкрепи или не сделката за Брекзит. Вместо това довечера депутатите от партията на Тереза Мей ще решат нейната съдба като лидер. Как се стигна до тук? Ще има гласуване, няма да има гласуване В края на ноември лидерите на 27-те страни от Европейския съюз  одобриха единодушно  споразумението за излизане на Великобритания от съюза и политическата декларация за бъдещите отношения между ЕС и Обединеното кралство. За да влезе в сила, споразумението трябва да бъде одобрено и от британския парламент. До гласуването, което трябваше  да се състои във вторник  обаче, не се стигна, защото въпреки че многократно заяви, че няма да го отлага, самата Мей реши то да се проведе на по-късен етап заради почти сигурния провал. Планът на премиера среща съпротива както от средите на евроскептиците, така и на привържениците на ЕС сред 314-те депутати от Консервативната партия и 313-те депутати от опозиционни партии. Особено спорна бе договорката за т. нар. \"предпазна мрежа\", която  ще се задейства в краен случай, за да се избегне \"твърда\" граница с Ирландия . Преди малко повече от седмица председателят на Европейския съвет Доналд  Туск заяви, че  ако британският парламент отхвърли проекта на правителството на Тереза Мей, изборът ще бъде или Брекзит без сделка, или никакъв Брекзит. Междувременно в продължилите пет дена дебати, които трябваше да предшестват гласуването,  Мей претърпя поражение  на няколко пъти и бе принудена  да даде повече възможности  на парламента в случай, че сделката бъде отхвърлена. Отчаяни опити След като отложи гласуването, Мей обяви, че ще се върне в Брюксел,  за да продължи разговорите  с европейското ръководство. Тя каза, че иска да получи \"уверения\" от лидерите на ЕС, че ако Великобритания попадне в \"предпазната мрежа\", ще е само временно и многократно подчерта, че това е \"най-добрата сделка\", както и че \"не е възможна сделка без предпазен механизъм\". Доналд Туск обяви, че въпросът за Брекзит ще бъде включен извънредно в дневния ред на срещата на лидерите, която  трябва да се състои  в четвъртък и петък. И той, и председателят на Европейската комисия Жан-Клод Юнкер обаче бяха категорични, че  предоговаряне  на вече постигнатата сделка няма да има. Лидерите на ЕС все пак изразиха готовност да помогнат. Макар да подчерта, че постигнатото споразумение е единственото възможно,  Юнкер каза , че \"ако се използва интелигентно, има достатъчно пространство за допълнителни разяснения и допълнителни интерпретации без да се отваря споразумението за напускане\", а Туск посочи, че  ЕС иска да помогне  на Мей, но \"въпросът е как\". Важно съдебно решение Поредното събитие около Брекзит тази седмица бе  решението на Съда на ЕС  от понеделник, според което Великобритания може едностранно да се откаже от Брекзит без да се консултира с другите страни членки на съюза. Решението бе приветствано от противниците на излизането. Извънредното тълкувателно решение гласи, че \"Великобритания има правото да оттегли едностранно уведомлението за намерение за напускане на ЕС\". Решението следва становището на генералния адвокат на Съда на ЕС. То засили надеждите на противниците на Брекзит за произвеждане на нов референдум, който да попречи на оттеглянето на Великобритания от съюза, предвидено за 29 март 2019 г. Бунт в редиците До  предстоящия днес вот  се стигна, след като Гръем Брейди, ръководител на т. нар. Комитет 1922 (парламентарната група на Консервативната партия в Камарата на общините), получи необходимия брой писма от консервативни депутати с призив за него. Очаква се вотът да се състои между 18 и 20 часа местно време. Брейди каза, че гласовете ще бъдат преброени незабавно и ще има изявление възможно най-скоро след това. В  изявление по-рано днес  Мей предупреди, че промяна в ръководството ще постави бъдещето на Великобритания в риск и застрашава преговорите за Брекзит. \"Един нов лидер няма да има време да предоговори споразумението за излизането и да прокара законодателството през парламента до 29 март, така че едно от първите му действия ще трябва да бъде удължаване или отмяна на чл. 50, забавяйки или дори спирайки Брекзит в момент, когато хората искат да продължим с него\", допълни Мей.", "date": "2018.12.12", "title": "Хаос около Брекзит: Как се стигна до вота на недоверие срещу Мей"}
{"url": "https://www.dnevnik.bg/gradska_sreda/2018/12/12/3360550_do_dni_stolichnata_obshtina_shte_znae_kolko_granitni/", "text": "До дни ще приключи проверката на Столичната община за това къде съхранява премахнатите от улиците в София за последните 10 години павета и колко са те. Това съобщи пред журналисти днес кметът Йорданка Фандъкова в отговор на въпрос къде общината съхранява 8000 тона гранитни павета. Вчера общинските съветници Иво Божков и Марта Георгиева  подадоха сигнал до  Софийска градска прокуратура , че към ноември 2017 г. в складовете на общинската фирма \"Софинвест\" се съхранявали 2971 т. павета, а премахнатите в периода 2007 - 2017 г. са 8792 тона. Данните им са базирани на официални отговори до тях от Фандъкова, бившия зам.-кмет по транспорта Евгени Крусев и управителя на \"Софинвет\" Чавдар Гигов. \"Изненадана съм, че този сигнал се подада дни, седмици, преди да са готови резултатите от проверката, която възложих след сигнал от г-н Божков до мен още миналата година\", каза Фандъкова. По думите й това, че паветата \"липсват\" е твърдение на Божков и Георгиева. Кметът посочи, че някои от премахнатите павета са положени по други улици, като даде за примен ул. \"Солунска\", чийто ремонт приключи тази есен. Мотивът на Божков и Георгиева да подадат сигнала сега е именно, че чакат резултат от проверката на общината вече една година. Пред \"Дневник\" Божков коментира, че получили отговор от Фандъкова за наличността на паветата 23 ноември 2017 г. \"Тогава установихме липсите и информирахме кмета, който обеща да направи проверка. След като мина повече от една година без резултат решихме да действаме\", каза общинският съветник. ", "date": "2018.12.12", "title": "До дни Столичната община ще знае колко гранитни павета съхранява, обяви Фандъкова"}
{"url": "https://www.dnevnik.bg/sport/2018/12/12/3360554_borbata_e_s_nai-mnogo_predstaviteli_v_desetkata_za/", "text": "Въпреки проблемите от последните години борбата е спортът с най-много представители в десетката за \"Спортист на годината\". Сред най-добрите в българския спорт за 2018 г. попаднаха Тайбе Юсеин, Биляна Дудова и Кирил Милов. На световното първенство в Будапеща Юсеин спечели златен медал, а Дудова и Милов стигнаха до финали, но взеха сребърни отличия. Това обаче беше  второто поред световно, на което страната остана без медал в свободния стил . След края на участието на борците в свободния стил министърът на спорта Красен Кралев се изказа силно критично. Впоследствие той посочи, че  общото представяне на световното е надхвърлило очакванията . В десетката влизат и две състезателки от леката атлетика - сребърната медалистка от европейското Мирела Демирева и световната шампионка за девойки Александра Начева. Само двама са мъжете в десетката. Освен Милов там е и боксьорът Кубрат Пулев. При отборите фаворит е ансамбълът по художествена гимнастика. Сред петимата най-добри спортисти с увреждания са атлетите Даниела Тодорова, Иванка Колева, Ружди Ружди, Християн Стоянов и състезателят по тенис на маса Денислав Коджабашев. В анкетата са гласували 139 спортни журналисти. Победителят ще бъде обявен на церемония, която ще се проведе на 20 декември от 20.30 ч. в \"Арена Армеец\". Преди година отличието взе Григор Димитров. Александра Начева ( Александра Жекова ( Биляна Дудова ( Габриела и Стефани Стоеви ( Катрин Тасева (   Кирил Милов ( Кубрат Пулев ( Мирела Демирева  Стойка Петрова ( Тайбе Юсеин ( ) Даниела Тодорова (лека атлетика) Денислав Коджабашев (тенис на маса) Иванка Колева (лека атлетика) Ружди Ружди (лека атлетика) Християн Стоянов (лека атлетика) Весела Димитрова (художествена гимнастика) Иван Петков (волейбол) Петър Касабов (борба) Петър Хубчев (футбол) Стойко Цонов (лека атлетика)", "date": "2018.12.12", "title": "Борбата е с най-много представители в десетката за \"Спортист на годината\""}
{"url": "https://www.dnevnik.bg/sport/2018/12/12/3360547_tochkite_na_ludogorec_v_liga_evropa_ne_otgovariat_na/", "text": "Лудогорец\" може да спечели в последния си мач в Лига Европа, в който посреща швейцарския \"Цюрих\", уверен е треньорът Антони Здравков. Според него шампионите трябва да играят за престиж, след като рано изгубиха шансове за класиране напред. Здравков определи съперника като силен отбор, който обаче не е непобедим. В първата среща между двата тима през октомври  \"Лудогорец\" загуби с 0:1 като гост . Българският тим е последен в група А с три точки, спечелени след три равенства в досегашните пет срещи. \"Цюрих\" е втори, като вече се класира за фазата на директните елимнации. \"Настройката закономерно е на високо ниво, трябва да сме подготвени емоционално за мача. Той е последен от Лига Европа, а амбициите ни са да играем добре и да спечелим, разбира се. Определено в този мач трябва да играем и за честта си\", каза Здравков на пресконференция в Разград. Треньорът на шампионите обяви, че има проблеми с контузени играчи, но се надява до последно да може да разчита на някои от проблемните. Според него точките на \"Лудогорец\" в Лига Европа не отговарят на представянето на отбора. \"Определено има за какво да съжаляваме в Лига Европа. Имахме възможности във всички мачове, пропуснахме шансове да победим. Като точков актив не се представихме добре, но като игра отборът не се представи лошо. Липсата на късмет ни лиши от доста точки в турнира\", добави треньорът. Здравков коментира очакванията си и за 2019 г., но не уточни колко нови играчи ще търси \"Лудогорец\". \"Работи се по селекцията, но зимата е трудно да се намерят класни футболисти. Няма да правим нищо на всяка цена\". Защитникът Антон Недялков изрази съжалението си, че \"Лудогорец\" няма да играе в Европа и напролет. Според него сгъстеният цикъл, в който играят шампионите четвъртък-неделя, е помогнал на футболистите да задържат по-дълго добрата си форма. \"Стремежът ни е да покажем най-добрата игра, която можем. Този мач не е по-различен от другите\".", "date": "2018.12.12", "title": "Точките на \"Лудогорец\" в Европа не отговарят на представянето му, каза Здравков"}
{"url": "https://www.dnevnik.bg/skorost/2018/12/12/3360584_kabinetut_otpusna_dopulnitelni_pari_za/", "text": "Кабинетът отпусна допълнителни близо 158 млн. лева по бюджета на Министерството на регионалното развитие и благоустройството за 2018 г. Парите ще бъдат използвани за редица инфраструктурни проекти, съобщиха от правителствената пресслужба. Със средствата ще се извърши цялостната реконструкцията на първокласния път Слънчев бряг - Бургас и ще бъдат довършени обходният път на Ахелой и ремонтът на пътя Пловдив - Асеновград. Пари ще има и за извършени превантивни ремонти, отстраняване на щети, поставяне на пътни знаци, монтиране на мантинели, полагане на маркировка и други. Предвидени са и средства за текущ ремонт и поддържане на пътната инфраструктура.", "date": "2018.12.12", "title": "Кабинетът отпусна допълнителни пари за реконструкцията на пътя Слънчев бряг - Бургас"}
{"url": "https://www.dnevnik.bg/bulgaria/2018/12/12/3360586_mujut_pregazil_baletist_ot_varnenskata_opera_e_osuden/", "text": "Окръжният съд във Варна осъди на 6 години затвор 25-годишния Петър Здравков, който през септември  уби на пешеходна пътека в града  балетиста от варненската опера Мартин Чикалов, предаде lex.bg. Инцидентът стана на 10 септември вечерта на бул. \"Приморски\" във Варна. Здравков първоначално се укри след катастрофата, но след това се предаде и се оказа, че няма книжка и е седнал зад волана след употреба на алкохол и наркотици. Според експертизата той се е движил със 77 км/ч при ограничение 50 км/ч. Пред съда Здравков е признал вината си и поискал делото да се гледа по съкратената процедура, при която определеното наказание се намалява с една трета и вместо 9 години затвор наказанието е 6 години. Присъдата на Варненския окръжен съд не е окончателна и подлежи на протест и обжалване пред апелативния съд в града.", "date": "2018.12.12", "title": "Мъжът, прегазил балетист от варненската опера, е осъден на 6 години затвор"}
{"url": "https://www.dnevnik.bg/politika/2018/12/12/3360579_bsp_za_stroitelite_edriiat_kapital_i_vlastta/", "text": "Лидерът на БСП Корнелия Нинова обяви, че протестът на строителите е протест на едрия капитал и властта срещу опозицията. В момента в София браншът протестира заради обвиненията за високи цени и безобразно качество, за корупционни практики и отклоняване на средства. \"Виждаме днес как част от едрия капитал изкарва машини срещу опозицията, срещу разследващ журналист само защото търсим истината и искаме прозрачност. От 2 години говорим, че искаме да променим този модел на прехода, и не ни вярваха. Днешният ден доказва, че не само говорим, а и действаме. Те дадоха най-сериозното доказателство за намерението ни да променим този модел на прехода, в който капитал и власт се срастват, задкулисно си пазят интересите и бранят статуквото рамо до рамо. Най-грозната част на това лице на управлението на Борисов е, че използват работници за тази цел. Промяна ще има. Това са последните издихания на това правителство\", обяви Нинова. БСП настоява за независима проверка на качеството на строителството по магистралите в последните 5 години. Лидерът на БСП обяви, че се обръща и към бизнеса, но най-вече към работниците. \"Вие не сте крепостни селяни. Знаем, че ви е страх за хляба ви, но не позволявайте да ви употребяват. Защото друг модел на икономика ще бъде по-добре за вас и за семействата ви. Вместо кражби тези пари ще отиват за увеличаване на заплати, за подобряване на условия на труд. Имайте достойнство и не се поддавайте на това - да бъдете употребявани в битката на статуквото от власт и бизнес срещу опозицията и промяната в държавата\", каза тя.", "date": "2018.12.12", "title": "БСП за строителите: Едрият капитал и властта протестират срещу опозицията"}
{"url": "https://www.dnevnik.bg/bulgaria/2018/12/12/3360526_glavniiat_prokuror_da_kaje_kak_srs_za_ivancheva_sa/", "text": "Адвокат Ирен Савова от екипа защитници по делото срещу отстранения кмет на район \"Младост\" Десислава Иванчева и заместничката й Биляна Петрова призова главния прокурор да разпореди проверка, която да установи как материали от СРС са се озовали в публичното пространство. В понеделник сайтът \"Правен свят\" публикува разговори и факсимилета от протоколи, за които твърди, че са от записани със СРС разговори на Иванчева и Петрова, подсъдими за искане и вземане на подкуп, и посредника Петко Дюлгеров, също подсъдим. Според тълкуването на публикуваните разговори в сайта тримата обсъждали сумите, които да бъдат поискани от строителния предприемач Александър Ваклин. Тези СРС досега не са четени в съдебната зала. Оттук и въпросът - ако са част от делото, как са излезли от него и са станали публични, пита адвокатът. \"Бeз дa ca издъpжaли пpoвepĸaтa зa дocтoвepнocт пpeд cъда, ce тиpaжиpaт зaпиcи oт cпeциaлни paзyзнaвaтeлни cpeдcтвa, зa дa пoдпoмaгaт тeзaтa нa oбвинeниeтo cpeщy Дecиcлaвa Ивaнчeвa и Билянa Πeтpoвa. B xoд e нeзaĸoннa и нeдocтoйнa игpa c нeпpaвни cpeдcтвa. Кой и защо извършва това? Главният прокурор трябва да отговори на този въпрос, защото тези СРС-та се разпространяват, за да подкрепят тезата на обвинението. За да се разсеят всички съмнения, че това идва от прокуратурата, главният прокурор трябва да отговори кой ги разпространява\", заяви Ирен Савова. Според думите й прокуратурата се активирала избирателно по различните случаи. \"Аз не се чувствам равнопоставена с г-н Ваклин. При разпита на г-н Ваклин се установява, че той за ръчичка е воден от служител на КПКОНПИ в специализираната прокуратура. Там слиза специално човек - прокурор, който го взема и му помага да си напише жалбата, и оттам започва да се тресе цялата държава. Когато аз подавам сигнали до прокуратурата, че ми е откраднат документ с изключително важно значение в единствен оригинал - не следва абсолютно нищо. Когато баща ми загина при такива тежки обстоятелства... Или се разпространиха некролози - сезирах прокуратурата. До момента нямам въобще индикация, че по този случай се работи\", каза още Ирен Савова. Наказателният кодекс /НК/ дефинира като престъпление изнасянето на материали от СРС. Член  гласи, че \"който използва информация, събрана чрез специални разузнавателни средства, извън нейното предназначение за опазване на националната сигурност или за целите на наказателното производство, се наказва с лишаване от свобода до три години и глоба до петстотин лева\". А ако деянието е извършено от длъжностно лице, наказанието е по-голямо. \"Дневник\" се обърна към зам. главния прокурор Иван Гешев с въпроса дали прокуратурата ще разпореди проверка въз основа на този член от НК. С уговорката, че не е запознат с публикуваните извадки от СРС и въобще със случая, Гешев каза само, че прокуратурата ще изпълни своите задължения качествено и в срок. Неофициално от прокуратурата коментираха, че всички материали от делата се сканират и се предоставят на страните, което означава, че всеки с достъп до определено дело може да разпространи материали от папките. В случая обаче публикуваните СРС-та подкрепят обвинението, както подчерта адвокат Савова, което поставя под съмнение да са разпространени от подсъдимите. От прокуратурата казаха също, че \"от известно време СРС-тата нямат гриф за секретност\" и това означавало, че не може да се ползва цитираният член от НК за обосноваване на проверка. Но не обясниха каква е връзката с премахнатия гриф, тъй като в разпоредбата на НК /чл. 145-а/ се говори за \"информация, придобита със СРС\", без да се уточнява дали информацията има или няма гриф за секретност.", "date": "2018.12.12", "title": "Главният прокурор да каже как СРС за Иванчева са изтекли в медиите, настоява адвокат"}
{"url": "https://www.dnevnik.bg/gradska_sreda/2018/12/12/3360566_ot_dnes_20_elektrobusa_se_dvijat_po_2_linii_ot/", "text": "От днес по линиите 9 и 309 на софийския градския транспорт се движат 20 електробуса. Превозните средства са купени от китайската \"Джънджоу юйтун бус ко.\" за 16. 7 млн. лева без ДДС. Те бяха представени днес от кмета Йорданка Фандъкова, посланникът на Китайската народна република Джан Хайджоу, председателя на Столичния общински съвет Елен Герджиков и директора на \"Центъра за градска мобилност\" Христиан Петров. Всеки от електробусите ще струва по 760 хил. лв. В поръчката е включена и доставката на пет зарядни станции с мощност 120 кВтч на единична цена 138 хил. лв. и десет зарядни станции с мощност 60 кВтч, които ще струват по 70 хил. лв. Фандъкова посочи, че предстрои дружеството \"Столичен електротранспорт\" да сключи договор за доставка на други 15 електробуса. През следващата година пък по линиите на градския транспорт ще бъдат пуснати и нови 162 газови автобуса. Така, по думите на кмета, ще бъдат подменени 90% от автобусите в София.", "date": "2018.12.12", "title": "От днес 20 електробуса се движат по 2 линии в София"}
{"url": "https://www.dnevnik.bg/bulgaria/2018/12/12/3360583_vurhovniiat_sud_uspokoi_che_po_delata_za_ktb_niama_da/", "text": "Върховният касационен съд (ВКС) успокоява, че по делата срещу цесиите (прехвърляне на вземане) между вложители, направени след фалита на КТБ няма да се дават много пари за адвокатски хонорари.  В понеделник в. \"Сега\" съобщи , позовавайки се на търговски съдии от градския съд без да посочва имената им, че по тези дела могат да се плащат солидни адвокатски хонорари след решение на върховния съд.  След затварянето на банката много вложители, фирми и граждани опитаха да спасят част от парите си, като си прехвърляха вземания и си погасяваха взаимно дългове. Така те избегнаха общия ред на удовлетворяване на кредиторите и ощетиха останалите, които не са действали по тази схема. Синдиците обаче оспорват част от тези сделки. Магистрати са изразили притеснение пред вестника, че останалото от КТБ ще се доизточи. Причината в свое решение тримата върховни съдии твърдят, че по конкретното дело е трябвало да участва и представител на фалиралата банка, какъвто е нямало на долните две инстанции. В днешно съобщение до медиите върховният съд посочва, че не отговарят на истината изводите и опровергава притесненията на магистратите, говорили пред вестника. Обясняват, че адвокатските хонорари по тези дела биха се изплащали по Наредбата за правната помощ, а не по тази за адвокатски възнаграждения, което означава, че биха били в пъти по-малки. \"Цитираните като източник в статията съдии от СГС нямат основание за изразяване на посочените опасения, защото трябва да са запознати още през месец март 2018 г. с уеднаквяващото противоречива практика на съдилищата Определение № 162/06.03.2018 г. по частно търговско дело № 2785/2017 г. на Второ търговско отделение на ВКС. В него съдебният състав изрично постановява, че възнаграждението за особен представител в тези производства се определя съгласно Наредбата за заплащането на правната помощ, а не по Наредба за адвокатските възнаграждения\", посочват от ВКС. Те допълват, че коректната информация би била, че максималният хонорар, който може да бъде определен за особен представител на банката, е 300 лв., като се допуска при извънредни обстоятелства размерът да бъде завишен с до 50%. Това означава, че най-високият хонорар, който може да бъде присъден, е 450 лв., а не както се посочва в статията - над 100 хил. лв. В съобщението на върховния съд се казва накрая, че наистина поради липсата на изрична разпоредба в Закона за банковата несъстоятелност съдиите от ВКС имат различни виждания по въпроса за конституирането на длъжника в тези производства - в случая КТБ. \"Това различие би могло евентуално да бъде преодоляно чрез образуването на тълкувателно дело за уеднаквяване на съдебната практика. Това обаче по никакъв начин не засяга реда за определяне на възнаграждението за особен представител на банката, тъй като противоречие в практиката на ВКС по този въпрос не съществува\", завършва писмото на върховния съд. ", "date": "2018.12.12", "title": "Върховният съд успокои, че по делата за КТБ няма да се дават много пари за адвокати"}
{"url": "https://www.dnevnik.bg/kultura/2018/12/12/3360548_zlatnite_i_sreburni_arheologicheski_nahodki_na_2018/", "text": "Всички златни и сребърни съкровища, изящни древни предмети и културни ценности, открити от археолози на Националния исторически музей (НИМ) през 2018 г., ще бъдат представена в изложбата \"Археологическите открития на Националния исторически музей. Обекти, съкровища и проучватели през 2018 г.\". Тя се открива на 13 декември от 11 ч. и ще продължи един месец, съобщиха от там. Общо около 400 са находките през изключително богатата за археологическия екип на музея година. През 2018 г. са направени десетки разкопки, теренни обхождания, наблюдения и геофизични проучвания на територията на цялата страна - по Черноморското крайбрежие, в Родопите, в Централна Северна и Северозападна България, в Плана планина, Витоша, Карловската котловина, Тракийската низина, София. Проучени са били селищни могили, антични и средновековни крепости, надгробни могили и селища. Изложбата представя най-ценните открития от всички тях.  Такива са стотиците златни и сребърни монети, пръстени, обеци, накити и обкови, открити от директорката на НИМ доц. Бони Петрунова в крепостта Калиакра. Тя е подбрала да покаже най-интересните екземпляри от малкото глинено гърне, изровено под опожарена къща от края на XIV век. Скъпоценностите най-вероятно са заграбени при нападение над столицата на Добруджанското деспотство през ХІV в. Крадецът е закопал плячката под къщата си, но тя също е изгоряла. Любопитно е, че изображенията по някои от сребърните апликации имат китайски произход, което пък е ново доказателство за връзките на Добруджанското деспотство с тази държава, пишат от музея. В изложбата са включени и златни венециански монети, които за първи път се откриват по нашите земи. Те показват, че взаимоотношенията на деспот Добротица с венецианските дожове са били доста плодотворни. Ценни са и десетте жълтици с изображения на ликовете на четирима императори от края на VI – началото на VII век, които са част от съкровището от 100 монети, открито от проф. д-р Иван Христов при проучването на ранновизантийския град Хрисосотира - между Созопол и Черноморец. Освен монетите, гостите на музея могат да видят и рядка бронзова тежест за кантар, с изображение на византийска принцеса от VI век, както и бронзова лампа с предполагаем египетски произход, датирана също от VI век. При съвместната експедиция на НИМ и НАИМ-БАН бе открита и първата жълтица в Мраморния град край с. Лютица. Тя е от типа \"Йоан III Дука Ватаци (1222 – 1254)\" - никейски император. В Лютица Виолина Кирякова, докторант от отдел \"Археология\" на НИМ, е намерила и уникален оловен печат на императрица Ирина-Йоланда, втората съпруга на император Андроник II Палеолог. От едната му страна е изобразена императрицата, а от другата - Богородица с младенеца. В експозицията има още куп находки, открити от гл. ас. д-р Мариела Инкова, д-р Маргарита Попова, Мартин Христов, Павлина Девлова, Елена Ендарова, Панайот Антонов и Илия Киров. Изложбата представя и филм, заснет с дрон над археологическите разкопки над Калиакра, както и много постери и снимки, които илюстрират откритията на музейните археолози от НИМ.", "date": "2018.12.12", "title": "Изложба събира златните и сребърни археологически находки на 2018 г."}
{"url": "https://www.dnevnik.bg/sport/2018/12/12/3360587_nedelev_v_bulgariia_shte_igraia_edinstveno_za_botev/", "text": "Тодор Неделев има желание да играе в чужбина, а в България ще играе само за \"Ботев\" (Пловдив). Това каза халфът на жълто-черните, коментирайки интереса, който ЦСКА има към него. Още през лятото стана ясно, че  Неделев е отказал на червените , а сега за пръв път халфът коментира темата. \"През лятото ми звъняха от ръководството на ЦСКА и искаха да ме привлекат. На този етап обаче прецених, че е по-добре да си остана в \"Ботев\". За момента няма нищо конкретно от ЦСКА, доколкото знам не са звъняли на \"Ботев\", коментира Неделев. Той беше награден за играч №1 на 19-ия кръг в Първа лига. Звездата на \"Ботев\"  вкара хеттрик срещу \"Витоша\" (Бистрица)  за победата с 3:0. В последните седмици  Неделев няколко пъти говори за повторен трансфер в чужбина . Той беше продаден на \"Майнц\" през 2014 г. За 2.8 милиона евро, но изигра само два мача за първия тим на германския отбор преди да се завърне в Пловдив. \"Ще седнем с ръководството да говорим, ще видим и моето желание, но това най-вероятно ще бъде през януари. Ако няма оферта от чужбина ще остана в \"Ботев\", каза още Неделев, който има договор с жълто-черните до юни 2020 г. Той засегна и темата за националния отбор. Според него България има голям шанс да се класира за Евро 2020, след като в  квалификациите попадна в една група с Англия , Чехия, Черна гора и Косово. \"Ако играем нашата игра имаме шанс и дай Боже да се класираме\", каза халфът.", "date": "2018.12.12", "title": "Неделев: В България ще играя единствено за \"Ботев\" (Пловдив)"}
{"url": "https://www.dnevnik.bg/bulgaria/2018/12/12/3360629_wizz_air_otkriva_6_novi_linii_ot_varna_prez/", "text": "Нови шест линии от Летище Варна ще обслужва от началото на юли следващата година Wizz Air, а честотата на някои от вече съществуващите ще бъде увеличена. Това съобщи днес Андрас Радо, мениджър Корпоративни комуникации на компанията. От 1 юли три пъти в седмицата – в понеделник, сряда и петък Wizz Air ще лети от Варна до Ливърпул. Ден по-късно - на 2 юли ще бъдат открити новите линии до Копенхаген, Берлин (Шонефелд) и Хамбург, а полетите до там ще се изпълняват два пъти в седмицата – във вторник и събота. Последните две нови линии, които Wizz Air открива от летище Варна на 4 юли следващата година са до Кьолн и Париж (Бове). Тези полети ще се изпълняват също два пъти в седмицата – в неделя и вторник. Пак от лятото на следващата година ще нарасне и броят на полетите от летище Варна до Лондон (Лутън) и южното германско летище Меминген. От 7 седмично през т.г. до столицата на Обединеното кралство полетите ще станат 10, а до Меминген ще бъдат увеличени от два на три. \"Увеличаваме и капацитета на базата си във Варна, като добавяме още един самолет Airbus A320, каза Андрас Радо. Това представлява допълнителна инвестиция от страна на авиокомпанията ни в България в размер над 100 млн. щатски долара и ще доведе до откриване на 35 нови директни работни места\". От края на октомври т.г. Wizz Air прекрати програмата си за всекидневни плети между Варна и София. Според Радо дружеството тази стъпка на компанията, както и евентуалното възстановяване на полетите е \"въпрос на търсене и предлагане\". С новия Airbus флотилията на компанията в страната ще нарасне до общо 9 самолета. Два от тях ще са базирани във Варна, а седем в София. Така по данни на дружеството, което е най-големият нискотарифен авиопревозвач в Централна и Източна Европа, капацитетът му в България ще се повиши с 14% спрямо отминаващата година. Решението да базира втори самолет във Варна ще позволи на Wizz Air вече да разполага с над 500 хил. места места по общо 14 маршрута от Варна и с 3 млн. места по всички 49 маршрута, които обслужва от три летища в България – София, Варна и Бургас до 18 европейски страни. \"Ние сме нискобюджетна авиокомпания и цената на 1 км. полет, която сме постигнали е около 1/4 от тази на \"Луфтханза\". Това ни оставя \"луфт\" при определянето на цените, с който успяхме да се справим с повишените цени на горивата през 2018 г.\", каза Андрас Радо. Според него обаче компанията държи да остане нискобюджетна и а продължи да предлага ниски цени. Тези, на които в момента могат да се купят билети за шестте нови линии от Варна през следващото лято започват от 19.99 евро (39.99 лв.). Wizz Air започна редовни полети от Варна през 2007 г. и в момента е водещ превозвач на летището. Според Андрас Радо от възможността да летят от Варна с Wizz Air през първите 11 месеца на 2018 г. са се възползвали над 400 хил. пътници, което е увеличение с 48% спрямо 2017 г. В същото време авиокомпанията отбелязва общ годишен ръст от 17% на пасажерите от и до България, като за периода януари-ноември 2018 г. е превозила над 2.8 млн. души. Според Улрих Хеппе, главен изпълнителен директор на компанията \"Фрапорт България\", която е оператор на летищата във Варна и Бургас, през тази година тя е обслужила над 5.5 млн. пътници. Това представлява повече от 16% ръст във Варна и над 10% в Бургас спрямо м.г. Дружеството обслужва повече от 100 авиокомпании на двете летища, които пътуват по 182 линии до 38 държави. Според Хеппе през последните четири години пътническият дял на нискотарифните авиокомпании от двете морски летища също се е увеличил. За Варна ръстът е над 6%, а за Бургас над 10%. Wizz Air е най-голямата нискотарифна авиокомпания в Централна и Източна Европа с флотилия от 105 самолета Airbus A320 и Airbus A321. Тя лети до над 600 маршрута от 26 бази, свързващи 144 дестинации в 44 страни. Само за последните 12 месеца с авиокомпанията са летели 32 млн. пътници, сочат данни, обявени днес от дружеството.", "date": "2018.12.12", "title": "Wizz Аir открива 6 нови линии от Варна през следващото лято"}
{"url": "https://www.dnevnik.bg/evropa/2018/12/12/3360600_koi_moje_da_e_sledvashtiiat_britanski_premier_ako_mei/", "text": "Депутати от Консервативната партия на премиера Тереза Мей задействаха процедура по  вот на недоверие  срещу нейното ръководство заради сделката за Брекзит. Мей се закани  да се бори срещу вота,  който ще се състои по-късно днес , с всички сили, но ако загуби, ще има надпревара кой да я замести. \"Ройтерс\" обобщава кои може да са евентуалните кандидати. Борис Джонсън Бившият външен министър е най-откритит критик на Мей за Брекзит. Той  подаде оставка  през юли в знак на протест срещу начина, по който премиерът води преговорите. В бомбастична реч по време на годишния конгрес на партията през октомври Джонсън, смятан от много евроскептици за лицето на кампанията за Брекзит през 2016 г., призова консерваторите да се върнат към традиционните ценности на ниски данъци и строг надзор, а не да се опитват да имитират политиките на Лейбъристката партия. Джереми Хънт Хънт замени Джонсън като външен министър през юли и призова консерваторите да оставят настрана различията си около Брекзит и да се обединят срещу един общ враг - ЕС. На референдума през 2016 г. Хънт гласува за оставане в съюза. В продължение на шест години той бе здравен министър, роля, която го направи непопулярен сред много избиратели, които работят за или разчитат на управляваната от държавата и финансово затруднена Национална здравна служба. Хънт обяви, че ще подкрепи Мей във вота. Джейкъб Рийс-Мог Цветист милионер, който гради имидж на английски джентълмен, Рийс-Мог си спечели привърженици сред онези, които искат по-радикален подход към Брекзит от този, който Мей предлага. Рийс-Мог, който ръководи влиятелна евроскептична група депутати, заяви, че е внесъл писмо за недоверие в Мей в деня, след като тя обяви проекта на споразумението. Той обаче каза, че няма да се кандидатира за лидерския пост. Доминик Рааб Британският преговарящ за Брекзит  напусна правителството на Мей  миналия месец в знак на протест срещу нейното споразумение. Рааб бе министър за Брекит едва пет месеца. Той води кампания в подкрепа на излизането на Великобритания от ЕС преди референдума през 2016 г. Саджид Джавид Джавид, бивш инвестиционен банкер и защитник на свободните пазари, е заемал различни постове в кабинета, в който е момента е вътрешен министър, и постоянно се представя добре в проучванеия сред членовете на партията. Второ поколение имигрант от пакистански произход, той е казвал, че има портрет на Маргарет Тачър на стената в офиса си. Джавид гласува за оставане в ЕС на референдума преди две години, но преди бе смятан за евроскептик. Той каза, че ще подкрепи Мей във вота. Майкъл Гоув Гоув, един от най-високопоставените активисти за Брекзит по време на референдума, трябваше да изгради наново кариерата си в кабинета, след като не успя да победи Мей в надпреварата за наследник на Дейвид Камерън. Енергичният министър на околната среда е смятан за един от най-ефективните членове на кабинета в прокарването на нови политики. Гоув се превърна в изненадващ съюзник на Мей и досега подкрепяше стратегията й за Брекзит. Той обяви, че ще я подкрепи във вота. Дейвид Дейвис Дейвис, водещ евроскептик, бе назначен да води преговорите с ЕС през юли 2016 г., но две години по-късно  подаде оставка  в знак на протест срещу плановете на Мей за дългосрочните отношения с блока. Пени Мордонт Мордонт е един от последните останали поддръжници на Брекзит в кабинета на Мей, където е министър по международното развитие. Много очакваха тя да се присъедии към вълната оставки, които последваха публикуването на споразумението за оттеглянето. Мордонт също каза, че ще застане зад Мей във вота. Андреа Лийдсъм Лийдсъм, друг поддръжник на Брекзит в кабинета, стигна до финалната права в надпреварата за това кой да замени Камерън през 2016 г., но се оттегли. Тя също ще подкрепи Мей.", "date": "2018.12.12", "title": "Кой може да е следващият британски премиер, ако Мей бъде отстранена"}
{"url": "https://www.dnevnik.bg/evropa/regioni/2018/12/12/3360603_es_otpuska_71_mln_evro_za_podobrenie_na_speshnata/", "text": "Със 71 милиона евро от фондовете на политиката на сближаване ще се финансират подобряването на оборудването, ефективността и достъпността на спешните здравни услуги в България, предаде пресслужбата на Европейската комисия. В рамките на този нов проект, финансиран от ЕС, всички 237 звена на спешната помощ в цялата страна ще могат да подобрят състоянието на спешните си отделения и да ги снабдят със съвременно медицинско оборудване. Освен това ЕС ще съфинансира закупуването на 400 нови линейки, оборудвани с модерни средства за комуникация и животоспасяващи устройства, които да позволят бързо и ефективно оказване на помощ, особено в по-отдалечените райони и сред най-уязвимите групи от пациенти. Комисарят по въпросите на регионалната политика Корина Крецу заяви: \"Този проект, финансиран от ЕС, значително ще подобри качеството и достъпността на здравеопазването в България. Той е нагледно доказателство за практическата полза от политиката на сближаване като средство за осигуряване на по-добра защита за нашите граждани.\" Проектът ще допринесе за качественото и бързо обслужване на пациентите, като същевременно ще подобри икономическата ефективност на цялата система и условията на работа на медицинския персонал, се казва още в съобщението на еврокомисията.", "date": "2018.12.12", "title": "ЕС отпуска 71 млн. евро за подобрение на спешната медицинска помощ в България"}
{"url": "https://www.dnevnik.bg/biznes/2018/12/12/3360607_speczveno_v_ministerstvoto_na_ikonomikata_shte/", "text": "С промени в правилника за дейността на Министерството на икономиката, одобрени днес от правителството, в него се създава специализирано звено, чрез което ресорният министър ще следи за прилагането на Закона за административното регулиране на икономическите дейности, свързани с нефт и продукти от нефтен произход. Законът влиза в сила през януари. Към настоящия момент подобна структура в Министерството на икономиката не съществува. Липсата на такова звено не дава възможност да се стартира реално процесът по регистрация на икономическите субекти от обхвата на Закона, с което да започне прилагането му, е мотивът на министрите. Дейността на новата дирекция \"Регулиране на икономически дейности\" ще бъде насочена към идентифициране на търговци с нефтопродукти, намаляване на сивия сектор, повишаване на събираемостта на митнически и данъчни задължения от тези дейности, както и осигуряване на лоялна конкуренция на пазара на горива в страната. Със закона, предложен от депутати от \"Обединени патриоти\" одобрен от депутатите на 12 юли, се завишават изискванията за уставния капитал на фирмите, които търгуват с горива, което ще затрудни малките играчи на пазара. Това бе и причина фирмите няколко пъти да протестират. Освен това се въвежда регистрационен режим към Министерството на икономиката за фирмите, които търгуват на едро и дребно с горива. ", "date": "2018.12.12", "title": "Спецзвено в Министерството на икономиката ще отговаря за търговците с горива"}
{"url": "https://www.dnevnik.bg/razvlechenie/2018/12/12/3360631_rut_koleva_kameliia_todorova_i_milica_gladnishka/", "text": "Рут Колева, Камелия Тодорова и Милица Гладнишка ще изнесат съвместен коледен концерт в зала \"България\" на 20 декември. Това ще е и второто издание на новия им формат Ladies of Jazz, чието първо издание беше в края на август в Античен театър Пловдив, съобщават организаторите на събитието. Репертоарът на изпълнителките включва много соул, фънк и джаз. Той се състои както от авторски парчета, така и от адаптации на песни на Елла Фитцджералд, Франк Синатра и Фреди Меркюри. Трите певици са подготвили и специална кавър версия на една от най-известните песни на Арета Франклин - Natural woman.  В концерта ще се включат и музикантите от The Fingertones – Филип Александров, Богомил Енчев, Светослав Неделчев – Козмо, Петко Дреников, Арнау Гарофе и Георги Стойков, които ще придадат специфично звучене на коледния концерт. Билетите са на цена от 20 до 40 лв. и все още могат да бъдат намерени в мрежата на \"Ивентим\".", "date": "2018.12.12", "title": "Рут Колева, Камелия Тодорова и Милица Гладнишка представят новия си проект в София"}
{"url": "https://www.dnevnik.bg/biznes/companii/2018/12/12/3360660_chetvurtata_nai-goliama_v_sveta_kompaniia_za_lizing_na/", "text": "Международната лизингова компания Alphabet стъпва на български пазар в стратегическо партньорство с Hertz Leasе. Това става на базата на подписано днес споразумение с \"Аутотехника\" ООД/Autohellas Group, която ще е ексклузивен партньор за Гърция, Кипър, България и Хърватия. Чрез партньорството с Autohellas Alphabet си осигурява достъп до нововъзникващите пазари на Балканите и Кипър. Alphabet е регистрирана през 1997 като част от групата BMW и с централно управление в Мюнхен. Днес компанията е представена в 28 страни, като има значителен опит в международното корпоративно управление на автопарк и лизинг. Портфолиото на Alphabet включва консултантски и финансови услуги и услуги за управление на фирмени автопаркове. Понастоящем компанията управлява портфолио от над 680 хиляди автомобили и лекотоварни превозни средства под наем от всички марки и заема четвърто място на глобалния пазар. \"Аутотехника\" ООД е част от Autohellas Гърция и оперира в България от 1995 година. Компанията е първата пуснала на българския пазар оперативен лизинг. \"Аутотехника\" разполага със собствен сервизен център, локации за продажба на нови и употребявани автомобили и над 110 сервизни партньора в цялата страна.", "date": "2018.12.12", "title": "Четвъртата най-голяма в света компания за лизинг на автомобили стъпва в България"}
{"url": "https://www.dnevnik.bg/sviat/2018/12/12/3360642_demokratite_moje_da_zagubiat_nai-mnogo_ako_opitat_da/", "text": "Дали това е началото на края на президентското управление на Тръмп? В петък федерални прокурори пуснаха две бомби. Първо прокурорът за Южния окръг на Ню Йорк внесе искане за присъда на бившия личен адвокат на президента Тръмп  Майкъл Коен , в което заявява като факт, че самият президент е бил замесен в плащане на пари срещу мълчание на две жени, с които се твърди, че е имал интимни връзки. После кабинетът на специалния прокурор Робърт Мюлър публикува документ, в който се казва, че бившият ръководител на предизборния екип на Тръмп  Пол Манафорт  е дал лъжливи показания пред прокурори дори след като се е съгласил да съдейства на разследването. За наблюдателите, които се надяват правителството да се провали, тези документи се прибавят към растящата купчина от примамливи намеци за такава възможност. Остава обаче твърде дълъг път от тези документи до вратата на президента и пътешествието вероятно ще е опасно за всички участници. Опасността за Тръмп е очевидна: прокурорите да го свържат с достатъчно сериозни нарушения за задействане на импийчмънт и това да се подкрепи от демократите, които през януари поемат контрола над Камарата на представителите. Дори ако Тръмп успее да задържи достатъчно републикански гласове в Сената, за да избегне сваляне от длъжност, процедурата вероятно ще бъде унизителна. Процедурата ще е опасна и за републиканците в Сената. Лидерът на мнозинството  Мич Макконъл  е факир при използването на процедурните хватки, за да защити съпартийците си от неприятни гласувания. Ако обаче Камарата на представителите започне процедура по импийчмънт, Макконъл не може просто да откаже вот по въпроса. Което значи, че ако Тръмп бъде обект на процес, всеки сенатор републиканец ще трябва да се аргументира защо гласува за сваляне на президент, който продължава да е популярен сред голяма част от републиканските избиратели, или защо го подкрепя независимо от прегрешенията, които са го довели до процедура за импийчмънт. Някои от тези сенатори - като Линдзи Греъм, ще бъдат преследвани от изказванията си, в които настояваха президентът  Бил Клинтън  да бъде свален преди две десетилетия. Мнозина други ще трябва да се съобразят с предградията, където избирателите се ориентират все повече към демократите с всеки следващ неприятен туит на Доналд Тръмп - те вероятно биха реагирали отрицателно на всяко провинение, което може да предизвика импийчмънт на президента. Малцина са сенаторите републиканци, които биха искали да ядосат тези избиратели със защита на поведението на президента. Те обаче няма да са склонни и да разгневяват привържениците на Тръмп от селските и крайградски райони, като хвърлят президента на вълците. Най-голямата опасност обаче може да е тази, пред която са изправени демократите: разследванията да не съберат достатъчно доказателства за оправдаване на импийчмънт, но демократите въпреки това да импийчнат Тръмп. Ако разследването на Мюлър завърши без надеждна пряка връзка между президента и руската намеса в изборите от 2016 г., редовите демократи въпреки това ще настояват той да бъде импийчнат заради нарушенията на правилата за финансиране на предизборни кампании, които прокурорите свързаха с плащанията на пари в замяна на мълчание. Ако тези активисти са достатъчно гласовити, може да се стигне до импийчмънт просто защото никой конгресмен демократ няма да иска той да е носителят на лошата новина за симпатизантите. Резултатът ще е повторение на импийчмънта на Клинтън с тази разлика, че всеки отбор ще е от другата страна на полето. Демократите ще си имат собствени проблеми тип \"Линдзи Греъм\" - сенаторът Чарлс Шумър и конгресменът Нанси Пелоси ще се опитват да обяснят защо поведението на Тръмп е по-лошо от това на президент, който е правил секс с 22-годишна стажантка в Белия дом, а след това е прикрил аферата с лъжесвидетелстване. Тези аргументи обаче, без значение колко умело се представят, няма да се приемат добре извън идеологическото пространство на левицата. Обяснението, че всичко се е променило с появата на движението #MeToo, няма да е от особена полза. Ако настояването за импийчмънт е заради законовите нарушения за прикриване на сексуално осъдително поведение вместо заради руската намеса в изборите, то вероятно ще има обратен ефект точно както импийчмънтът на Клинтън направи лоша услуга на републиканците. Демократите могат благопристойно да повтарят, че се тревожат заради предизборното финансиране, а не заради сексуалните забежки, но в очите на обществеността дебатите ще са заради секса. А макар и #MeToo да е променило сметките във Вашингтон, из цялата страна все още има милиони не толкова политически ангажирани гласоподаватели, които не се вълнуват особено от политиката на идентичността и не държат Конгресът да се разрови в сексуалното минало на президента. Ако се стигне дотам, демократите вероятно ще съжаляват. Да, това е цял низ от \"ако\". За жалост никое от тях не може да се реши, докато Мюлър не разкрие обхвата на възможните нарушения. В момента почти единственото сигурно нещо е, че 2019 ще е една от най-грозните и гневни години в историята на САЩ. /БТА", "date": "2018.12.12", "title": "Демократите може да загубят най-много, ако опитат да свалят Тръмп"}
{"url": "https://www.dnevnik.bg/biznes/2018/12/12/3360665_deputatite_okonchatelno_kriminaliziraha_nelegalnoto/", "text": "Депутатите приеха окончателно промени в Наказателния кодекс. С тях се предвижда производството на алкохол или тютюневи изделия без разрешително да се наказва с лишаване от свобода от 1 до 6 години и глоба от 20 до 100 хил. лв, съобщава агенция \"Фокус\".", "date": "2018.12.12", "title": "Депутатите окончателно криминализираха нелегалното производство на алкохол и тютюневи изделия"}
{"url": "https://www.dnevnik.bg/sport/2018/12/12/3360677_ski_begachut_peter_northug_prekrati_karierata_si/", "text": "Норвежкият ски бегач Петер Нортхуг обяви края на състезателната си кариера, след като не успя да се възстанови от серия от контузии. Легендарният спортист беше част от Световната купа в продължение на 13 сезона – между 2005 и 2018 г. Върхът в кариерата на Нортхуг бяха двата златни олимпийски медала, които спечели на игрите във Ванкувър през 2010 г. Норвежецът триумфира в 50-те километра класически стил и помогна на страната си да спечели в отборния спринт. Той прекратява кариерата си едва на 32 години. Нортхуг пропусна олимпийските игри в Пьонгчанг по-рано през годината заради болест. В сряда той свика пресконференция в Трондхайм, на която обяви, че слага край на кариерата си. \"Всички тези години бяха едно страхотно приключение. Като момче мечтаех да съм добър състезател в ски бягането и мисля, че го постигнах. Това беше моят живот, затова е толкова трудно просто да сложа край\", каза развълнуваният Нортхуг. Той добави, че е тренирал усилено през лятото, поставяйки си за цел да бъде във форма за световното първенство в Зеефелд, но изследванията са показали, че има проблеми. \"Доста назад съм в сравнение с другите, така че реших да не упорствам и да влагам енергия\". Нортхуг има 38 индивидуални победи и 84 подиума в кариерата си в Световната купа. Той е двукратен носител на големия кристален глобус – 2010 и 2013 г. На световни първенства Нортхуг има 13 златни и три сребърни медала, като е най-успешният норвежец в северните дисциплини, изпреварвайки легендата Бьорн Дели. Той държи и рекорда за най-много етапни победи в \"Тур дьо ски\" с 13. Талантът на Нортхуг беше забелязан още в тийнейджърска възраст и той много бързо се превърна в звездата на норвежкото ски бягане. След невероятните си успехи на световни първенства ски бегачът се забърка в скандал през 2014 г., когато беше хванат да кара в нетрезво състояние. Той беше признат за виновен и осъден на 50 дни затвор. \"Не съжалявам за нищо в кариерата си, не съжалявам и за това решение. Вярвам, че това е правилният момент и ще мога да погледна към живота, който ме очаква и ще го живея щастливо\", добави Нортхуг.", "date": "2018.12.12", "title": "Легендата в ски бягането Петер Нортхуг прекрати кариерата си"}
{"url": "https://www.dnevnik.bg/sviat/2018/12/12/3360654_sud_othvurli_jalbata_za_kleveta_na_pornozvezda_sreshtu/", "text": "Федерален съдия нареди порнозвездата  Сторми Даниълс  да плати на Доналд Тръмп близо 293 000 долара за хонорари на неговите адвокати, както и 1000 долара глоба, след като нейна жалба за клевета срещу президента бе отхвърлена, предаде агенция \"Асошиейтед прес\". Съдия Джеймс Отеро оповести съдебното решение във вторник в Лос Анджелис. Адвокатът на Тръмп Чарлз Хардър бе поискал близо 390 000 долара. Сторми Даниълс  твърди, че е имала афера с Тръмп през 2006 г. и е получила 130 000 долара в рамките на споразумение за мълчание дни преди президентските избори през 2016 г. Тя съди президента, след като той отхвърли нейните твърдения, че са имали сексуална връзка и че тя е била заплашвана през 2011 г., когато се съгласила да даде интервю за аферата. Миналата седмица прокурорът за Южния окръг на Ню Йорк внесе искане за присъда на бившия личен адвокат на президента Тръмп  Майкъл Коен , в което заявява като факт, че самият президент е бил замесен в плащане на пари срещу мълчание на две жени, с които се твърди, че е имал интимни връзки.", "date": "2018.12.12", "title": "Съд отхвърли жалбата за клевета на порнозвезда срещу Тръмп"}
{"url": "https://www.dnevnik.bg/sport/2018/12/12/3360689_sebastien_lyob_shte_kara_za_hjundai_vuv_wrc_prez_2019_g/", "text": "Деветкратният световен шампион в ралитата Себастиен Льоб ще кара за \"Хюндай\" във WRC през 2019 г., съобщава motorsport.com, позовавайки се на източник от тима. От тима потвърдиха, че са водили преговори с Льоб, но не коментираха информацията. В последните месеци Льоб упорито е спряган за договор със \"Ситроен\". Според motorsport.com договорът ще бъде обявен в четвъртък. По всяка вероятност Льоб няма да участва в Световния рали шампионат (WRC) с пълна програма. През миналия сезон французинът участваше в три старта от WRC за \"Ситроен\" - \"Мексико\", \"Корсика\" и \"Каталуня\". В испанското рали Льоб спечели и на 42 години и 245 стана един шестият най-възрастен победител във WRC. След победата си в Испания Льоб изрази надежда участва все повече във WRC, наслаждавайки се на колите от ново поколение. Договорът с \"Хюндай\" ще бъде първият в професионалната му кариера, който ще бъде подписан извън концерна \"Пежо\"- \"Ситроен\". В периодите 1999-2013, 2015 и 2018 г., той караше за \"Ситроен\" във WRC. С \"Пежо\" французинът караше три сезона в световния раликрос шампионат, както и три пъти взе участие в рали \"Дакар\" с бъгита на компанията. Още преди две седмици от \"Хюндай\" обявиха, че трите коли на отбора в първия старт за 2019 г. рали \"Монте Карло\" ще бъдат пилотирани от Тиери Ньовил, Дани Сордо и Андреас Микелсен. През миналия сезон Ньовил и Микелсен караха във всички кръгове от шампионата, а Сордо и Хейдън Падън си деляха третата кола. По всяка вероятност сега Сордо ще дели третия автомобил с Льоб. Французинът няма да може да кара в \"Монте Карло\", тъй като по същото време ще участва в рали \"Дакар\".", "date": "2018.12.12", "title": "Себастиен Льоб ще кара за \"Хюндай\" във WRC през 2019 г."}
{"url": "https://www.dnevnik.bg/biznes/2018/12/12/3360599_s_tejka_tehnika_na_putia_stroiteli_poiskaha_i/", "text": "Както  обявиха още в първата седмица на ноември  членовете на Камарата на строителите в България организираха \"мирен\" протест, с който обявиха, че искат да защитят авторитета си, който по тяхна преценка е целенасочено уронван и използван за политически цели. Затова тази сутрин около 1000 строителни машини и техника бяха разположени на \"Цариградско шосе\", по оценки на организаторите. След това представители на камарата внесоха 53 хил. подписа в парламента в подкрепа на бранша. Те поискаха и получиха срещи с председателя на Народното събрание Цвета Караянчева, последвана от такава при президента Румен Радев и при премиера Бойко Борисов с участието на ресорния министър Петя Аврамова. Акцията започна в 7 сутринта, когато беше дадена и пресконференция. Председателят на управителния съвет на Камарата на строителите в България Илиян Терзиев заяви, че целта на протестите е да се подреди браншът и да се създадат правила за работа. \"Ние не сме излезли за това да говорим за една или друга фирма, ние сме излезли да защитим бранша. Браншът е застрашен заради това, че постоянно ни дъвчат. Това не е добре. Кому е нужно това да говориш постоянно, че този е виновен или онзи е виновен. Аз говоря за всички обекти от строителния бранш и по-точно за тези, които се работи с публични средства. Те са под прожекторите. Никой не гледа другите обекти, а те са не по-малко важни\", допълни Терзиев, цитиран от Би Ти Ви. Попитан коя е политическата партия, от която строителите се чувстват ощетени, председателят каза: \"Не е много добре да говорим с конкретика, но все пак БСП са хората, които ни атакуват\". Причина за недоволството на бранша от БСП е  предложението на партията за независима проверка на  качеството на пътното строителство в България. Критиките към качеството на пътното строителство обаче датират отпреди това като най-видими станаха след катастрофата в Своге през август, в която загинаха 20 души. Това накара хора в различни части на страната да излязат на протести срещу некачествени ремонти в близост до тях. В средата на октомври пък премиерът Бойко Борисов призова от обществените поръчки да бъдат \"извадени\" \"Джи Пи груп\" както и всички фирми с нарушения в сектора. (В днешния протест този случай не бе споменат – бел. ред.). Разпореждането по адрес на Агенция \"Пътна инфраструктура\" дойде след като Европейската комисия сезира ОЛАФ и тя започна да проверява твърденията за корупция при спечелени от \"Джи Пи груп\" европроекти, оповестени в разследване на сайта \"Биволъ\". По-късно през есента обществено недоволство за пореден път предизвикаха ремонтите в центъра на София. Председателят на Народното събрание Цвета Караянчева заяви на срещата, цитирана от агенция \"Фокус\", че осъжда \"всеки опит за дискредитация, както на българските строители, така и на тяхната работа в страната и в чужбина\". Ангажира се със създаването на работна група от специалисти в сектора от всички парламентарни групи, в която няма да влизат хора, \"които си правят евтин политически пиар\". Целта на групата е да се направят законодателни промени. \"Ще направим така, че да облекчим работата на българските строители, за да могат и те спокойно да продължават да утвърждават българския строител като един от най-добрите в Европа и в света\", обяви Караянчева, цитирана от агенция \"Фокус\". От името на \"Обединени патриоти\" в защита на бранша се обяви Искрен Веселинов, който упрекна БСП, че отправя недоказани твърдения към целия строителен бранш. Изрази личната си оценка, че като пътуващ из страната повечето пътища \"по необходимите стандарти\". Опозицията вижда паника сред строителите Днешният ден е прецедент в политическата история и събирателен образ на режима на Борисов – едрият капитал и властта в стачка срещу опозицията. Така обобщи ситуацията лидерът на БСП Корнелия Нинова. \"Виждаме днес как едрият капитал изкарва машини срещу опозицията и срещу разследващ журналист, защото търсим истината и искаме прозрачност...Най-грозната част на това лице на управлението на Борисов е, че използват работници за тази цел\", заяви Нинова, цитирана от агенция \"Фокус\". Бившият журналисти и настоящ депутат от БСП Елена Йончева, която е най-активна в инициативата за независима проверка на качеството, коментира, че реакцията на камарата на строителите показва страх и паника от извършване на независима проверка. \"Нашето искане е само за проверка на българските магистрали – за проверка на качеството им в независима европейска лаборатория. Ние не разбираме как е възможно срещу това искане да бъдат изкарани 1000 строителни камиони. Реакцията на Камарата на строителите показва страх, паника от извършването на една така проверка. Ние подкрепяме строителството и на практика искаме само едно и също – да се строят качествени пътища. А това може да стане само с проверка на пътищата\", заяви тя. В този дух се изказа по време на срещата с представители на камарата и президентът Румен Радев, цитиран от прессекретариата си. \"Моето доверие и доверието на обществото няма да бъде спечелено с протести, декларации и пресконференции, а с качество и прозрачност. Това за мен означава да има целесъобразни и с голяма обществена значимост проекти, да има прозрачни и честни обществени поръчки, такива условия, че всеки лев да отива по предназначение, контролът да бъде принципен, всеобхватен и безкомпромисен, нормативната база да ви позволява да изпълнявате дейността си по най-добрия начин в една реална и здрава конкурентна среда\", обявил държавният глава. По думите му за решението на проблемите на строителния бранш изключително важно значение има изпълнителната власт. На свой премиерът Бойко Борисов обяви на срещата в Министерски съвет със строителите, че но призова за качествено изпълнение на проектите, съобщава правителствената информационна служба. В срещата участва и министърът на регионалното развитие и благоустройството Петя Аврамова. Ресорният министър увери, цитирана от \"Фокус\", че контактите с камарата са изцяло на експертно ниво и не се политизират.", "date": "2018.12.12", "title": "С тежка техника на пътя строители поискаха и получиха политическа подкрепа"}
{"url": "https://www.dnevnik.bg/evropa/evropeiski_parlament/2018/12/12/3360699_evroparlamentut_podkrepi_mashtabnoto_turgovsko/", "text": "Европейският парламент подкрепи споразумението за свободна търговия между ЕС и Япония, най-голямото двустранно споразумение, сключвано някога от ЕС, предаде пресслужбата на институцията. Споразумението за икономическо партньорство между ЕС и Япония, прието с 474 гласа \"за\", 125 гласа \"против\" и 40 гласа \"въздържал се\", ще доведе до премахването на почти всички мита, които възлизат на стойност от над 1 млрд. евро годишно за предприятията от ЕС. Това представлява ясен сигнал за подкрепа на свободната и справедлива търговия, основана на привила и ценности, \"във времена на сериозни протекционистки предизвикателства\". Печелят малките и средни предприятия Докато най-чувствителните сектори за ЕС като производството на ориз остават защитени, то вина, сирене, говеждо, свинско месо, макаронени изделия, шоколад и бисквити ще бъдат внасяни безмитно или веднага, или след преходен период. Общо 205 стоки с европейски географски индикатори ще бъдат защитени, за да се помогне на малките и средни предприятия (МСП), които представляват 78% от износителите за Япония. Парламентът призовава Европейската комисия да установи звена за контакт с тях, така че те да могат бързо да се възползват от споразумението. Железопътен превоз и услуги Япония отваря своя пазар на железопътните и на обществените поръчки в основните си градове за европейската конкуренция. Електронната търговия, международният морски транспорт и пощенските услуги също ще бъдат либерализирани. Трудови кодекси  Парламентът приветства високото ниво на защита на околната среда и на труда, ангажимента към Парижкото споразумение за борбата с изменението на климата и насърчава двете страни да се борят с незаконната сеч. Същевременно евродепутатите подчертаха, че Япония трябва да ратифицира всички релевантни трудови кодекси, установени от Международната организация на труда. Европейският парламент също така прие Стратегическо споразумение за партньорство с 535 гласа \"за\", 84 гласа \"против\" и 45 гласа \"въздържал се\", което разширява сътрудничеството в области като енергетика, образование, изследвания и развитие, развитието и борбата срещу изменението на климата и тероризма. Следващи стъпки  Япония вече е ратифицирала споразумението. След подкрепата на търговското споразумение от Европейския парламент се очаква Съветът на ЕС да даде своето крайно одобрение на 21 декември, което ще позволи влизането му в сила на 1 февруари 2019 г. За да влезе в сила стратегическото споразумение, трябва да бъде ратифицирано от всички държави членки. Икономическото споразумение за партньорство между ЕС и Япония, подписано на 17 юли 2018 г., създава търговска зона за 600 милиона души и покрива една трета от глобалния БВП и около 40% от глобалната търговия. В момента текат преговори по отделно споразумение с Япония за защита на инвестициите.", "date": "2018.12.12", "title": "Европарламентът подкрепи мащабното търговско споразумение между ЕС и Япония"}
{"url": "https://www.dnevnik.bg/sviat/2018/12/12/3360693_zamestnik-durjavniiat_sekretar_na_sasht_idva_v_sofiia/", "text": "Заместник държавният секретар на САЩ Джон Съливан ще пристигне в София на 14 декември, съобщиха американското посолство и  Държавният департамент . В София Съливан \"ще засегне теми, свързани с оперативно съвместими с НАТО американски системи, и ще подчертае значението на енергийната диверсификация за националната сигурност на България и за регионалната стабилност,\" се казва в съобщението. Съливан изпълняваше длъжността държавен секретар от 1 до 26 април тази година, след като президентът Доналд Тръмп  уволни  Рекс Тилърсън, заемал поста до момента. Американският представител е на обиколка в Централна и Източна Европа, която включва няколко столици - Братислава, Виена, София, Сараево, Скопие и Варшава - и ще продължи от 12 до 20 декември. Според съобщението в Братислава той ще засегне теми като модернизацията на отбранителните сили и руската агресияя в Европа. Ден по-късно в австрийската столица разговорите ще са за Афганистан и за \"нуждата за противопоставяне на иранските и руски злонамерени дейности\". В Сараево той ще насърчи представителите на босненските власти да \"поддържат стабилността и да продължат реформите и пътя към Запада\". В Скопие той ще стане най-високопоставеният представител на Държавния департамент, дошъл на посещение от 2001 г. насам, и ще насърчи властите да \"продължат реформите, докато страната работи за прилагане на Преспанското споразумение\". Последната спирка е Варшава, където освен похвала заради спазените ангажименти за бюджета за отбрана той ще изрази притеснението, споделяно и от Полша, заради \"проекти като \"Северен поток-2\". Вчера Камарата на представителите прие резолюция срещу проекта, която Кремъл определи като \"нелоялна конкуренция\".", "date": "2018.12.12", "title": "Заместник държавният секретар на САЩ идва в София на 14 декември"}
{"url": "https://www.dnevnik.bg/zdrave/2018/12/12/3360704_bulgarskata_curkva_podkrepi_donorstvoto_pri_strogo/", "text": "Българската православна църква подкрепи донорството на органи при настъпила мозъчна смърт на донора. В разпространена до медиите позиция от Светия синод подчертават, че не отхвърлят и възможността за трансплантация и ако здрав човек съзнателно даде съгласието си да помогне на някой болен. Реакцията на църквата идва  след призива на здравния министър Кирил Ананиев , който в края на октомври помолил патриарх Неофит църквата да насърчи и подкрепи донорството на органи при настъпила мозъчна смърт, за да могат хората, които чакат за трансплантация, да получат шанс да живеят. Вчера  Ананиев отправи същата молба и до представителите на други религиозни общности в България , сред които мюсюлманското изповедание, Арменската апостолическа църква, Централния израилтянски духовен съвет, Обединените евангелски църкви, Католическата екзархия. Българската църква постави пет условия, които трябва да бъдат изпълнени, за да даде благословията си за извършване на трансплантация. Първото е \"строго и регламентирано спазване на фундаменталните биоетични принципи\". Освен това установяването на мозъчната смърт трябвало да се извършва \"по строго определени клинични критерии чрез високоспециализирани инструментални изследвания от абсолютно независима (външна) комисия\". \"Понастоящем законът и наредбите в Република България допускат диагностицирането на мозъчна смърт и без осъществяването на инструментални доказателствени изследвания, което църквата не би могла да приеме\", пише още в позицията на Светия синод. Църквата също така настоява за писмено съгласие от донора и близките му кои органи, клетки и тъкани да бъдат взети при евентуална мозъчна смърт. Според нея не може по презумпция да се приема, че има съгласие за донорство. \"Необходимо е целият клиничен процес на трансплантацията да се координира и осъществява от утвърдени национални трансплантационни болнични центрове, които да имат доверието на обществото и да гарантират по възможно най-добър начин изпълнението на процедурата по установяване на мозъчна смърт и цялостните права на донора, както и да гарантират постигането на най-високи нива на успеваемост на процедурата по трансплантация в интерес на реципиента\", уточнява Светият синод. В заключение църквата подчертава, че си запазва правото да промени своята позиция при промяна в законодателството и закона за трансплантациите. В момента според българското законодателство само хора, които са изпаднали в мозъчна смърт могат да бъдат донори, но роднините им са питани от лекарите дали са съгласни.", "date": "2018.12.12", "title": "Църквата подкрепи донорството при строги критерии за мозъчна смърт"}
{"url": "https://www.dnevnik.bg/politika/2018/12/12/3360713_ministerstvoto_na_otbranata_triabva_da_poharchi_oshte/", "text": "Правителството отпусна днес допълнително над 113 млн. лева на Министерството на отбраната по три проекта. От Министерството на отбраната обясниха, че парите трябва да бъдат усвоени до края на година, в противен случай ще бъдат върнати в бюджета. На миналото заседание бяха отпуснати още 134 млн. лева за отбраната До 58 803 664 лв. от отпуснатите днес пари ще отидат за поддържане на авиационна техника, комуникационни, информационни и навигационни системи от състава на Военновъздушните сили, според съобщението от Министерски съвет. Преди началото на днешното заседание на правителството министърът на отбраната Красимир Каракачанов съобщи, че в рамките на отпуснатите преди седмица 134 млн. лева са заделени необходимите 10,9 млн. лева за експлоатацията на 5 вертолета \"Кугър\" през 2019 година, както и 4,5 млн. лева за сключване на договор за извършване на инспекция на един от вертолетите по рамковото споразумение от 2013 година. В тази сума са и парите за ремонта на Су-25, който ще бъде извършен в Беларус. Ориентировъчната цена по този договор е до 81 294 416 млн. лв. без ДДС, въпреки, че от министерството на отбраната твърдяха, че ще струва максимум 50 млн. (с ДДС). Той трябва да бъде изплащан 4 години. Необходимите средства за сключване на договори през 2018 г. са в размер на 71 739 959 лв., от които в бюджета на Министерството на отбраната са предвидени 26 000 000 лв. 45 739 959 лв., са предвидени за тази година за сключване на договори за осигуряване на летателната годност на самолети МиГ-29 по рамково споразумение с AO \"РСК \"МиГ\". До 33 443 000 лв. ще се направи ремонт на казарми и ще се купи медицинска техника. \"Правете конкурси, оправяйте казармите, сградите, не са правени от десетилетия сигурно. Това, което бях обещал на генерал Боцев (началника на отбраната), сме го изпълнили в голяма степен. Продължаваме с останалите три проекта. Важното е като си отидете по служите, да им кажете, че парите за ремонт на вертолетите са заделени, за казармите - да добият нормален вид. Искаме да направим така, че да имат летателна годност самолетите, вертолетите,\" заяви премиерът Бойко Борисов в началото на заседанието. Одобрени са също други разходи до 21 232 080 лв. за изграждане на полеви апаратни за привързване на полевата комуникационна и информационна система към стационарната комуникационна система на Българската армия - \"Странджа-2\" и доставка на мобилни и ръчни абонатски терминали от система \"Автоматизирана мрежа за свръзка с подвижни обекти\" по стандарт TETRA. \"Средствата и по трите правителствени постановления се осигуряват за сметка на преструктуриране на разходите по централния бюджет за 2018 г.\", съобщават от правителството.", "date": "2018.12.12", "title": "Министерството на отбраната трябва да похарчи още 113 млн. лв до края на годината"}
{"url": "https://www.dnevnik.bg/razvlechenie/2018/12/12/3360661_maikul_ulf_vleze_v_top_10_na_nai-prodavanite_avtori/", "text": "Веднъж на ден отправям поглед към небето и казвам, благодаря ти Доналд Тръмп\", каза писателят Майкъл Улф тази пролет. Авторът има сериозна причина да благодари на американския президент. Без Тръмп той нямаше да се нареди сред най-продаваните автори в САЩ за тази година, съобщава списание \"Форбс\", което вчера обяви годишната си класация за 2018г. Всичко започна, когато на трети януари тази година \"Гардиън\" публикува изтекли в интернет пространството цитати от тогава все още предстоящата книга на Улф  \"Огън и Ярост. Белият дом отвътре\" . Адвокатът на Тръмп побърза да изпрати до автора писмо в опит да спре публикацията на заглавието и в което твърдеше, че книгата съдържа клевети спрямо американския президент. Съвсем очаквано Тръмп също не пропусна да атакува Улф в \"Туитър\". \"Майкъл Улф е пълен загубеняк, който е си е съчинил историйки, за да продава тази наистина скучна и невярна книга\", написа той в профила си в социалната мрежа. Издателството Henry Holt  се възползва от публичността на случая и изтегли премиерата на книгата по-рано от планираното. Резултатът не закъсня - тази \"скучна и невярна\" книга се продаде в 1.7 млн. бройки само за 3 седмици от публикацията си, пише списание \"Форбс\". Благодарение на \"Огън и ярост\" Улф е спечелил 13 млн. долара за периода между 1 юни, 2017 до 1 юни, 2018. Цифрата е взета, преди да се удържат данъци, хонорари за литературни агенти и адвокати и изстрелва Улф на 7-мо място в годишната класация на списанието. Част от приходите на журналиста, който е и единственият автор на нехудожествена литература в класацията, идват от договора за продължение на книгата, както и от продажбата на телевизионни и филмови права. 11-те най-добре платени писатели в света за 2018г. са продали общо 24.5 млн. книги в САЩ за периода, въз основа на който се прави класацията, и са спечелили 283 млн. долара. Известният с продуктивността си автор Джеймс Патерсън тази година се връща на първо място в класацията с печалба в размер на 86 млн. долара и 4.8 млн. продадени книги на територията на САЩ. Приходите на Патерсън за следващата година вероятно ще се покачат, благодарение на романа \"Президентът липсва\". Политическият трилър, чиито съавтор е Бил Клинтън, се е продал в повече от 660 000 хил. бройки след публикуването си през юни. Така Патерсън влиза за 10-и път в престижната класация в рамките на последните две десетилетия. Тази година Дж. К. Роулинг остава на второто място със сумата от 54 млн. долара, която е с 41 млн. долара от миналогодишната й печалба. Авторката е спечелила по-голямата част от парите от продажби на стари заглавия и е отбелязала 2.9 млн. продадени книги в Щатите. Също така тя е продала права за увеселителни паркове, а е спечелила и от театралните продукции на \"Хари Потър и прокълнатото дете\" на Бродуей и на Уест Енд. Въпреки че филмът \"Фантастични животни: Престъпленията на Гринделвалд\" не беше приет добре от критиците, филмовата поредица ще включи още три заглавия през следващите години. Стивън Кинг държи третото място в класацията с 27 млн. долара. Кралят на ужаса е продал 2.7 млн. книги в САЩ и към неговите заглавия е имало засилен интерес, който се дължи на успешната филмова адаптация на неговия роман \"То\" от 1986г. Филмът направи 700 млн. долара на световния бокс офис и вече е планирано негово продължение, което се очаква да излезе през следващата есен. На четвърто място тази година остава Джон Гришам с приходи в размер на 21 млн. долара. Класацията на списание \"Форбс\" за най-продавани писатели за 2018г. е направена на базата на техните приходи за периода между 1 юни, 2017г. и 1 юни, 2018г. Цифрите са взети, преди да се удържат данъци, хонорари за литературни агенти, мениджъри и адвокати. 1. Джеймс Патерсън (86 млн. долара) 2. Дж. К. Роулинг (54 млн. долара) 3. Стивън Кинг (27 млн. долара) 4. Джон Гришам (21 млн. долара) 5. Джеф Кини (18.5 млн. долара) 6. Дан Браун (18.5 млн. долара) 7. Майкъл Улф (13 млн. долара) 8. Даниел Стийл (12 млн. долара) 9. Нора Робъртс (12 млн. долара) 10. Рик Риърдън (10.5 млн. долара) 10. Е. Л. Джеймс (10.5 млн. долара)", "date": "2018.12.12", "title": "Майкъл Улф влезе в топ 10 на най-продаваните автори благодарение на Тръмп"}
{"url": "https://www.dnevnik.bg/bulgaria/2018/12/12/3360686_sudut_moje_da_ne_prisudi_pulniia_razmer_na_platen/", "text": "Съдът може да определи обезщетението за имуществени вреди по Закона за отговорността на държавата и общините за вреди, съставляващи адвокатско възнаграждение, в по-малък размер от платения по време на наказателния процес. С това тълкувателно решение (№1 /2017 г.) от 11 декември 2018 на Общото събрание на Гражданските колегии /ОСГК/ на Върховния касационен съд, регламентиращо признаването на адвокатските хонорари като имуществени вреди по делата водени по Закона за отговорността на държавата и общините за вреди /ЗОДОВ/ , се слага ред в противоречивата практика, която се е проявявала досега. От съобщението на ВКС се разбира, че в Наказателно-процесуалния кодекс не е уредена отговорността за разноски, представляващи заплатено адвокатско възнаграждение от лицето, признато за невиновно, или по отношение на което наказателното производство е прекратено. Поради това тези разноски могат да се претендират като имуществена вреда от признатия за невиновен. Съдът обаче има право да преценява дали пострадалият е положил грижа да договори разумен размер на адвокатския хонорар, който е платил - това следва от мотивите на тълкувателното решение. \"В случай че уговореното адвокатско възнаграждение надвишава съществено разумния и обичаен размер на дължимото възнаграждение, изплатеното в повече няма за причина незаконното обвинение и не е необходима последица от него. То остава в тежест на неположилия дължимата грижа пострадал, тъй като е в причинна връзка с неговото поведение. За платеното в повече държавата не дължи обезщетение\", заявяват върховните съдии в тълкувателното решение. Ако пострадалият е допринесъл за настъпването на вредите със своето процесуално поведение: тоест \"ако недобросъвестно е създал предпоставки за повдигане и поддържане на незаконното обвинение, недобросъвестно е забавял или опорочавал процесуални действия, прикривал е определени обстоятелства или е имал друго недобросъвестно процесуално поведение, обезщетението се намалява с оглед особеностите на всеки отделен случай. В тази хипотеза съдът също се произнася по предмета на предявения иск, като прилага последиците от недобросъвестно процесуално поведение на пострадалия при осъществяване на неговата защита в наказателното производство\", се казва в тълкувателното решение.", "date": "2018.12.12", "title": "Съдът може да не присъди пълния размер на платен адвокатски хонорар по делата за отговорността на държавата"}
{"url": "https://www.dnevnik.bg/sviat/2018/12/12/3360706_turciia_zapochva_nova_voenna_operaciia_v_siriia_do/", "text": "Турция ще започне нова военна операция източно от река Ефрат в Северна Сирия в близките няколко дни, каза президентът Реджеп Тайип Ердоган, цитиран от в. \"Хюриет дейли нюз\". \"Време е да осъществим решението си да изкореним терористичните групи източно от Ефрат\", каза Ердоган на форум на турската отбранителна индустрия, който се състоя в президентския комплекс. Според него операцията източно от Ефрат започва \"до няколко дни\". Предната военна намеса в Сирия, операция \"Маслинова клонка\", започна през януари. Тя изтласка доминиралите в продължение на няколко години Сили за защита на народа (YPG), военно крило на Партията на демократичния съюз (PYD), от района на град Африн и територии западно от река Ефрат. Анкара смята двете организации за сирийско разклонение на забранената Кюрдска работническа партия, призната от ЕС за терористична организация, и от месеци заплашва,  че ще продължи с офанзивата си  източно от р. Ефрат. Думите му следват информацията от вчера, че САЩ ще разположат наблюдателни пунктове по границата. Американската армия има присъствие източно от Ефрат, тъй като YPG са коалиционен партньор в антитерористичната кампания срещу \"Ислямска държава\" и други организации. \"Целта на Турция никога не са американски войници, а по-скоро членове на терористичната групировка\", продължи Ердоган. Президентът същевременно обвини САЩ, че \"защитават терористите\", а операцията им в Сирия е само прикритие. \"Вече няма заплаха от ДАЕШ в Сирия\", каза Ердоган, като използва съкращение на старото име на \"Ислямска държава\". \"Ясно е, че целта на пунктовете в Сирия не е да защитават страната ни от терористи, а терористите - от Турция.\" По-рано този месец САЩ обявиха, че ще е нужно да бъдат обучени и въоръжени 40 хил. местни бойци за целите на стабилността в Сирия. Преди почти година обаче Турция  заплаши американската армия  с пряк военен сблъсък заради възможността американски сили или техни партньори да попаднат в района на \"Маслинова клонка\".", "date": "2018.12.12", "title": "Турция започва нова военна операция в Сирия до няколко дни"}
{"url": "https://www.dnevnik.bg/zelen/2018/12/12/3360737_madrid_za_pruv_put_pribegna_do_zabrana_na_dvijenieto/", "text": "Кметството в Мадрид забрани днес движението на най-замърсяващите автомобили за първи път заради пик в замърсяването, предаде \"Франс прес\". Нямат право да се движат в рамките на околовръстното шосе и по него бензинови коли от преди 2000 година и дизелови от преди 2016 година, представляващи 17 процента от автомобилния парк на испанската столица. Забраната съответства на ниво 2 от схемата за борба със замърсяването, въведена през октомври, като това ниво се обявява за първи път. Ниво 1 предвижда ограничаване на скоростта по околовръстното шосе. Кметството обяви днес по обяд, че забраната ще бъде отменена утре поради намаляване на замърсяването и подобряване на атмосферните условия. В края на ноември лявото ръководство на кметството  обяви друг драконовски механизъм  за ограничаване на автомобилния трафик в историческия център, за да намали вредните емисии с 40 процента. Така градът следва примера на други европейски градове, но с по-твърди мерки. В Лондон, Стокхолм и Милано например водачите могат да влизат в историческите центрове на градовете срещу заплащане. /БТА", "date": "2018.12.12", "title": "Мадрид за пръв път прибегна до забрана на движението на най-замърсяващите коли"}
{"url": "https://www.dnevnik.bg/bulgaria/2018/12/12/3360928_nivoto_na_zaplaha_za_bulgariia_ostava_nisko_sled/", "text": "Консултативният състав на Националния оперативен щаб за управление на силите и средствата за противодействие на тероризма взе решение за запазване на нивото на заплаха - ниско, след нападението в Страсбург, съобщи МВР. Степента на готовност за реагиране също остава непроменена – жълта (предупреждение), което означава \"наблюдение на конкретни параметри на средата за сигурност и готовност за прилагане на допълнителни мерки за сигурност\". Решението е взето след анализ и оценка на обстановката по сигурността в страната в контекста на  стрелбата на коледен базар в Страсбург  с три жертви. Франция вече обяви, че  разглежда нападението като терористичен акт.  Заседанието се проведе днес под председателството на Младен Маринов, министър на вътрешните работи, който е ръководител на щаба. Присъствали ръководни представители на Министерството на отбраната, Министерството на правосъдието, Министерството на външните работи, Министерството на здравеопазването, Държавна агенция \"Национална сигурност\", Министерството на транспорта, информационните технологии и съобщенията, Национална служба за охрана, Държавна агенция \"Разузнаване\", Държавна агенция \"Електронно управление\", служба \"Военна информация\", секретарят на Съвета по сигурността към Министерския съвет.", "date": "2018.12.12", "title": "Нивото на заплаха за България остава ниско след нападението в Страсбург"}
{"url": "https://www.dnevnik.bg/kultura/2018/12/12/3360930_tazi_godina_jurito_na_nagradata_helikon_reshi_da_ne/", "text": "Тази година наградата \"Хеликон\" за проза не беше връчена, защото журито не е постигнало консенсус и не отличава нито една от номинираните книги. Това беше обявено на церемонията по връчване на наградата. Номинирани за наградата \"Хеликон\" тази година бяха книгите: \"Като пристигнеш, обади се\" (\"Обсидиан\") на Кристин Димитрова \"Мир вам\" (\"Обсидиан\") на Емилия Дворянова \"Грохот\" (\"Жанет 45\") на Силвия Томова \"Кедер\" (\"Жанет 45\") на Йорданка Белева \"Тази вечер нищо не е случайно\" (\"Жанет 45\") на Палми Ранчев \"Всичките наши тела\"(\"Жанет 45\") на Георги Господинов \"Зелените очи на вятъра\" (\"Жанет 45\") на Здравка Евтимова \"Сестри Палавееви по пътя към новия свят\" (\"Сиела\") на Алек Попов \"Безумецът от Таро\" (\"Сиела\") на Деница Дилова \"Тяло под роклята\" (\"Сиела\") на Галин Никифоров \"Пиафе\" (\"Хермес\") на Недялко Славов \"Незнайните образи хорски\" (\"Колибри\") на Соня Тодорова Журито на конкурса е в състав Димитър Шумналиев - председател, и членове Албена Стамболова, Катя Атанасова, проф. Валери Стефанов и Бойко Ламбовски не е постигнало консенсус и не отличава нито една от номинираните книги.", "date": "2018.12.12", "title": "Тази година журито на \"Хеликон\" реши да не връчи наградата"}
{"url": "https://www.dnevnik.bg/bulgaria/2018/12/12/3360938_sled_kato_poharchi_2_mln_lv_obshtina_varna_zapochva/", "text": "След ремонт на стойност близо 2 млн. лв., който продължи цяла година, класните стаи и тоалетните във варненското училище \"Найден Геров\" са в окаяно състояние. Това става ясно от снимки, публикувани в социалните мрежи от родители на децата, които заради ремонта от края на миналата и след началото на тази учебна година бяха разпръснати в три други училища в града.  Заради забавянето от четири месеца след началото на учебната година родителите им са били извикани, \"да помогнат\" при почистването на училището.  до сега в скромния си 37 годишен живот. Все си мислех, че всичко се прави за децата, за бъдещето, че няма да има големи кражби и злоупотреби, но това, което видяхме в училището, дни преди децата да бъдат пуснати вътре, просто ме остави без думи\". Това написа в профила си във Фейсбук един от родителите – Янко Митев. Той публикува и скандални снимки от класните стаи и сервизните помещения в току-що ремонтираното училище. На тях се виждат изпотрошени и мръсни плочки в санитарните помещения, разсъхнал се и зле почистен стар паркет. Ремонтът на училището започна през април тази година, след обявен търг за възлагане на обществена поръчка. Тай бе част от проекта \"Модернизация на образователната инфраструктура на територията на град Варна\", а инвестицията в размер на 1 784 366 лв. бе осигурено със 100% безвъзмездна финансова помощ по програма \"Региони в растеж\" на Европейския съюз. Договорът за изпълнението на дейностите по ремонта на училище \"Найден Геров\", бе сключен с едноличното дружество \"ЖЛМ\", регистрирано в Ямбол. Според техническия проект за ремонта то трябваше да изпълни мерки по архитектурна, конструктивна, електрическа и пожарна безопасност на училището. Девет месеца след началото на ремонтаобаче става ясно, че средствата от европейското финансиране са усвоени без видимо подобрение на условията в училището. Според директор на Дирекция \"Образование и младежки дейности\" в Община Варна ремонтите на тоалетните и класните стаи не били включени в проекта. Не било предвидено и изграждането на физкултурен салон, за който иначе имало проект от години, но децата провеждали занятията си в няколко обединени класни стаи.  Ремонтът на санитарните помещения в училище \"Найден Геров\" е предвиден да бъде извършен със средства от Община Варна, е казала днес Христова, цитирана от БНР. За целта вече са отпуснати 30 хил. лв. към училището\". ", "date": "2018.12.12", "title": "След като похарчи 2 млн. лв., община Варна започва ремонт на току-що ремонтирано училище"}
{"url": "https://www.dnevnik.bg/sport/2018/12/12/3360941_livurpul_zagubi_oshte_edin_centralen_zashtitnik_zaradi/", "text": "Нова контузия на централен защитник беляза  класирането на \"Ливърпул\" за осминафиналите на Шампионската лига . Жоел Матип е счупил ключица в заключителните минути на двубоя с \"Наполи\", спечелен от \"мърсисайдци\" с 1:0 на \"Анфийлд\". Камерунският национал ще се подложи на операция и ще отсъства до шест седмици, обявиха от клуба. Oчаква се 27-годишният бранител да бъде готов за игра в края на януари. Това е нов удар за Юрген Клоп, който няма да може да разчита на още един централен защитник в натоварената коледно-новогодишна програма - Джо Гомес. Английският национал се контузи преди седмица в шампионатния мач с \"Бърнли\" и също ще отсъства шест седмици. В тази ситуация \"Ливърпул\" остава само с двама играчи на този пост - Върджил ван Дайк и Деян Ловрен. В следващите шест седмици червените ще изиграят най-малко осем мача, някои от които с ключово значение в битката за титлата. В този период лидерът във Висшата лига има шампионатни срещи с \"Манчестър юнайтед\" (16 декември), \"Уулвърхемптън\" (21 декември), \"Нюкасъл\" (26 декември), \"Арсенал\" (29 декември), \"Манчестър сити\" (3 януари), \"Брайтън\" (12 януари) и \"Кристъл палас\" (19 януари), както и двубой от третия кръг на Купата на Англия с \"Уулвърхемптън\" (7 януари).", "date": "2018.12.12", "title": "\"Ливърпул\" загуби още един централен защитник заради контузия"}
{"url": "https://www.dnevnik.bg/zelen/2018/12/12/3360913_deputatite_ot_ekokomisiiata_prieha_po-slaba_zashtita/", "text": "Депутатите от комисията по околната среда и водите в Народното събрание единодушно гласуваха Законът за защитените територии да бъде изменен, за да не забранява категорично изменението на водоизточниците в националните паркове. Това се случи на днешното заседание на комисията с  добавяне на текст за водите в националните паркове  между първо и второ четене на проекта за изменение на Закона за чистотата на атмосферния въздух (ЗЧАВ). Текстът за националните паркове беше  предложен след гласуването на първо четене  на проектозакона за въздуха от депутатите от \"Обединените патриоти\" Атанас Стоянов и Борис Ячев. Предложението на \"патриотите\" е за промени в чл. 21 (9) от Закона за защитените територии. Към момента той гласи: \"В националните паркове се забранява нарушаване на естественото състояние на водни площи, водни течения, техните брегове и прилежащи територии.\" \"Обединените патриоти\" предлагат да се уточни, че нарушаване на състоянието на водите в националните паркове е възможно \"в случаи на опасност от наводнения, които могат да доведат до риск за живота и здравето на хората и до материални щети\". Темата за опасностите от наводнения обаче се третира от Закона за водите и ходът с намеса чрез актуално разглеждания закон за въздуха изглежда като спешен опит за решаване на наболял в момента проблем. Предложението бе мотивирано от вносителя Атанас Стоянов като запълващо липсващо законодателство за наводненията и целящо спасяване на имущество и животи от природни бедствия. Подкрепа за вносителя изказа депутатът от Банско Александър Мацурев (ГЕРБ), който призова текстът да се приеме, за да се спасят човешки животи. Представителят на екоминистерството по темата, Стела Тодорова от отдел \"Натура 2000 и защитени територии\" прочете  становището на институцията . Ведомството на Димов аргументира нуждата от допълнителни законови мерки за наводненията с климатичните промени, докато министърът публично изразява  скептицизма  си към съществуването им - както преди да е назначен за министър, така и през последната седмица при аргументиране на нуждата от поддържане на  енергетика, базирана на изкопаеми  горива. Предложението, прието днес от парламентарната екокомисия, повтаря текстове за позволяване на водохващания, които конкретно за един национален парк бяха предложени с решение от 28 декември 2017 г. на Министерски съвет за отслабване на защитните режими в плана за управление на Пирин. Настоящата идея на \"патриотите\" за спешно отслабване на защитата на водите в националните паркове идва в момента, в който се очаква обявяване на окончателното решение на  Върховния административен съд за спорното правителствено решение , което на първа инстанция беше отхвърлено - сред други мотиви на съда, и защото противоречи на чл. 21 от Закона за защитените територии. Единствената реплика към предложението в залата днес беше от Тома Белев от Асоциацията на парковете в България. Според него аргументирането на промените за водите в националните паркове чрез закона за въздуха с доводи за превенция на наводненията са незащитими. Той посочи, че съществува европейска директива, налагаща защита от наводнения и тя е транспонирана в България. Вече приетото законодателство включва Планове за управление на реките и наводненията (ПУРН), задължителни и вече действащи по силата на Закона за водите. Такова възражение е изразено и в  становището на \"Грийнпийс България\" . Белев изтъкна също, че защитата за водите в националните паркове, определена с чл. 21 (9) на Закона за защитените територии, реално засяга само три парка - Пирин, Рила и Централен Балкан, като само река Глазне в Пирин е идентифицирана като проблемна от действащите ПУРН. В тази връзка от ЕС \"За Земята\" наричат промяната \"поправката Цеко\", а становища от  граждани  и  Институтът за зелена политика  заявяват, че тя обслужва интересите за инфраструктурна намеса в ски-зона \"Банско\", през която Глазне минава. И все пак - закон за въздуха Законопроектът за изменения в закона за въздуха беше внесен на 22 октомври с мотиви за изпълнение на  решението от 2017 на Съда на ЕС , с което държавата беше осъдена за неизпълнение на задълженията по Директивата за качеството на въздуха. Според него България не спазва изискванията за пределно допустимите концентрации на ФПЧ10 в атмосферния въздух и за свеждане до минимум на продължителността на периодите, в които този стойности са превишени. Промените се случват и на фона на засилено  обществено недоволство  от високите концентрации на ФПЧ през последните седмици в няколко големи града в България. Освен текстовете за водите в националните паркове, които изненадващо се внесоха чрез Закона за чистотата на атмосферния въздух, почти всички промени бяха приети без дискусии и с единодушно одобрение. Повечето тематични  промени с цел намаляване на концентрациите на ФПЧ  не са променени след първо четене и включват: стандарти за въглищата, използвани за отопление, изисквания към общинските планове за контрол и глоби за кметовете, които не постигат намаление на замърсяването. Приетите от комисията днес текстове съвпадат напълно с предложения ден по-рано  работен доклад , с прецизирани от работна група формулировки след първо четене. Всички предложения на доклада депутатите дисциплинирано приеха днес с единодушие, освен това за регламентите за дървесината за битово отопление - за него и самият доклад предлага да не бъде одобрено. Промяна е, че между първо и второ четене депутатите внесоха яснота по отношение на мерките, които общините следва да приемат в общинските програми за намаляване нивата на замърсителите. Гласуваният днес текст - за разлика от първоначалния вариант -транспонира правилно Директивата за качеството на въздуха, като в чл. 27 (5) поставя изискване, че \"програмите включват подходящи мерки, така че периодът на превишаване да бъде възможно най-кратък\". от Европа за неизпълнение на директивата. 75% от замърсяването на въздуха остава извън закона При приемането на предварително подготвените текстове за гласуване депутатите повдигнаха само два въпроса. От важност според всички изказали се беше темата за дефиниране на дървесината за огрев като част от твърдите горива за битово отопление и поставяне на изисквания за качеството й като мярка за намаляване на замърсяването на въздуха. В този дух беше предложението на народните представители от БСП Манол Генов, Дора Янкова и Атанас Костадинов, което беше подкрепено от присъстващите неправителствени организации ЕС \"За Земята\", Грийнпийс-България, Асоциацията на парковете в България и Националното сдружение на общините в Република Българиа (НСОРБ). Всички парламентарни групи и представящият Министерството на околната среда и водите зам.-министър Николай Кънчев се съгласиха с важността на контрола върху дървесината и цитираха данни от  доклада на Световната банка  за екоминистерството, сочещи че отоплението с мокра дървесина е основен причинител на замърсяването на въздуха и че . При все това, законопроектът не включи дървесината като част от твърдите горива, за които да се определят стандарти в Закона за чистотата на атмосферния въздух и възложи на горското министерство да реши проблема в бъдещ подзаконов акт. Тома Белев от Асоциацията на парковете коментира, че Министерството на земеделието, храните и горите няма нито законовите функции, нито капацитета да определи и контролира стандарти за битовото отопление с дървесина. Той призова такива стандарти да се третират от ЗЧАВ по същия начин както стандартите за въглища за битово отопление. Отлагането на решаването на проблема със замърсяването от изгаряне на некачествена дървесина за бъдеща наредба  според сдружение \"За Земята\", които повдигнаха темата за нуждата от стандарт за дървата за огрев още прeз юни при първия вариант на законопроекта. В подкрепа на предложението на БСП се изказа бившият екоминистър Джевдет Чакъров (ДПС), който даде пример за наредба за охраняемите зони на водите, която е трябвало да бъде приета до 2006г, но все още липсва. Като проблем за приемането на стандартите за дървесина от ГЕРБ изтъкнаха липсата на ресурси и капацитет за контрол по тази тема на Националната агенция за метеорологичен и технически надзор, която засега ще бъде натоварена само с контрола на замърсяването от въглища. От БСП призоваха да бъдат отделени средства за капацитет, а не липсата им да бъде аргумент за законова дупка в регламентите за чистота на въздуха. В крайна сметка мнозинството отхвърли текста на БСП за   и прехвърли отговорността към МЗХГ със срок за изготвяне на наредба до 6 месеца след влизане в сила на закона за въздуха. Това беше единствената точка, която се гласува без мнозинство - текстът за дървата за огрев беше подкрепен от 7 депутата и отхвърлен с 11 гласа на мнозинството. Глобите Втори дискусионен момент беше коментарът на Джевдет Чакъров (ДПС) за това, че нивата на глобите трябва да бъдат по-високи, с цел превенция на нарушенията и намаляване на риска от корупционни практики за избягване на минималните глоби. Отговорът на правните съветници на комисията беше, че законопроектът поставя по-широки рамки, но за отделните видове нарушения специална наредба ще прецизира размера на глобите. От Асоциацията на общините в България апелираха минималните глоби да не бъдат повишавани, защото това ще затрудни допълнително събираемостта им при бедните домакинства, които най-често се отопляват с нискокачествени въглища. В крайна сметка, размерите на глобите бяха приети от комисията в първоначално предложените размери - за по-малки нарушения от 100 до 1000 лв и от 2000 до 5000 ли, а за по-големи - от 5000 до 10000 лв. Депутатите не коментираха други теми, освен регламента за дървесината и размерите на глобите. За сметка на това, възражения към приетите текстове освем Тома Белев от Асоциацията на парковете в България изрази и Ивайло Хлебаров от ЕС \"За земята\". Той се изказа срещу това, че законопроектът не предвижда увеличаване на правомощията, финансовия и административен капацитет на общините, въпреки че приема значими увеличения в изискванията и отговорностите им и им налага персонални финансови глоби на кмета за замърсяването на въздуха. Той смята, че ЗЧАВ трябва да увеличи правомощията и финансовия и административен капацитет на общините, така че те да могат да предприемат нужните мерки по организация и контрол на транспорта и битовото отопление, за да постигнат реално намаляване на концентрациите на ФПЧ, както се изисква от решението на Съда на Европа.  Друг проблем според Хлебаров е, че общинските планове за качество на въздуха са необжалваеми. Това задължително трябва да се промени, според експерт, защото мерките за намаляване на замърсяването на въздуха, които могат да поставят изисквания към гражданите (използване на определен тип печки) и да засягат техни права (например, правото на чист въздух) предполагат те да могат да разчитат на съдебен контрол на общинските програми. Липсата на достъп до съд е нарушение на правото на Европейския съюз и обжалваемостта на общинските програми за въздуха е задължение, потвърдено от константната практика на Съда на Европа, която е задължителна за страната ни. Съдебният контрол над програмите ще е допълнителен стимул за изготвяне и изпълнение на качествени програми, водещи до по-чист въздух.", "date": "2018.12.12", "title": "Депутатите от екокомисията приеха по-слаба защита на националните паркове"}
{"url": "https://www.dnevnik.bg/sport/2018/12/12/3360944_pobeda_za_balkan_i_zaguba_za_levski_lukoil_na_starta/", "text": "Българските отбори записаха победа и загуба в първия кръг от втората фаза на четвъртия по сила европейски клубен турнир - Купата на ФИБА. \"Балкан\" записа домакински успех срещу унгарския \"Алба фехервар\" с 88:82 след продължение, а \"Левски Лукойл\" отстъпи 89:98 срещу израелския \"Ирони\" (Нес Циона) в София. В Ботевград \"Балкан\" изоставаше с 11 точки в началото на второто полувреме. С късен щурм, силна последна четвърт (20:12) и тройка на Брендън Браун шест секунди преди края стигнаха до равенство в редовното време - 73:73. В продължението \"Балкан\" показа солидна игра в защита и не позволиха на \"Алба\" да отбележи нито един кош от игра. Браун беше най-полезен за победителите с 18 точки и десет асистенции. Микаел Хопкинс добави 17 точки и 12 борби, а Алекс Гаврилович също записа дабъл-дабъл - 14 точки и десет борби. В зала \"Универсиада\" \"Левски Лукойл\" отстъпи с 89:98 срещу деветия в израелското първенство - \"Ирони\" (Нес Циона). След равностойна първа четвърт, завършила 24:25, гостите изиграха силна втора част и се оттеглиха на почивка с аванс от седем точки. В началото на третата четвърт израелският тим отвори двуцифрена разлика, която дълго време успяваше да поддържа. В последните шест минути на мача играчите на \"Левски Лукойл\" заиграха по-добре и няколко пъти съкращаваха изоставането си до две-три точки. Няколко тройки в края обаче донесоха победата на \"Ирони\". Тимът на Константин Папазов страдаше от липса на комбинативност в играта и твърде много разчиташе на стрелбата от далечно разстояние, която в този мач не вървеше. Сините вкара само седем тройки от 34 опита (20%), а играчите на \"Ирони\" бяха точни при 13 от 25-те си стрелби зад дъгата. Патрик Рембърт беше най-резултатен за \"Левски Лукойл\" с 25 точки, към които добави шест асистенции и три борби. Той вкара 11 от 13-те си наказателни изстрела, но пропусна десет от 16-те си опита за кош от игра. Божидар Аврамов завърши с 18 точки. Калоян Иванов записа 14 точки и девет борби, а Миливое Мийович се включи от пейката с 11 точки и седем борби. За \"Ирони\" Крис Доу отбеляза 18 точки. Бившият играч на \"Оклахома сити тъндър\" Декуан Кук добави 16 точки, включително две ключови тройки в последните две минути и половина. Другите трима от стартовата петица също завършиха с двуцифрен актив - Голан Гут с 16 точки, Гари Браун с 14 точки и Тал Дюн с 12 точки. \"Лукойл Левски\" и \"Балкан\"  се събраха в една група във втората фаза на Купата на ФИБА . Първите два отбора от всяка група продължават към директните елиминации, в които ще се включат и осем отбора от Шампионската лига. Следващите мачове са на 19 декември.", "date": "2018.12.12", "title": "Втората фаза в Купата на ФИБА започна с победа за \"Балкан\" и загуба за \"Левски Лукойл\""}
{"url": "https://www.dnevnik.bg/sviat/2018/12/12/3360951_bivshiiat_adnokat_na_trump_maikul_koen_vliza_v_zatvora/", "text": "Бившият личен адвокат на Доналд Тръмп Майкъл Коен бе осъден днес на три години затвор за незаконно даване на пари на две жени, за да мълчат за връзките си с неговия клиент, по време на кандидатпрезидентската кампания през 2016 г., както и заради това, че излъгал пред Конгреса за проект за построяване на \"Тръмп тауър\" в Москва, предаде БТА като цитира световните агенции. Окръжният съдия в Манхатън Уилям Поли осъди Коен на три години затвор за плащанията, които били в нарушение на финансовото законодателство на САЩ. Той отделно постанови два месеца затвор за бившия адвокат на Тръмп за фалшивите му показания пред Конгреса. 52-годишният Коен ще изтърпи двете наказания едновременно, което означава, че ще лежи три години в затвора, пише \"Ройтерс\". През август бившият адвокат на американския президент призна за плащанията, а през ноември - и за фалшивите изявления. \"Много пъти имах усещането, че е мое задължение да прикривам мръсни номера\", каза днес Коен пред съдията.", "date": "2018.12.12", "title": "Бившият адвокат на Тръмп Майкъл Коен влиза в затвора"}
{"url": "https://www.dnevnik.bg/photos/2018/12/12/3360582_fotogaleriia_svetovnite_snimki_na_denia_-_12_dekemvri/", "text": "Мигранти от Хондурас се опитват да достигнат САЩ през ограда в Tихуана, Мексико.", "date": "2018.12.12", "title": "Фотогалерия: Световните снимки на деня - 12 декември"}
{"url": "https://www.dnevnik.bg/sport/2018/12/12/3360949_cska_moskva_razbi_real_s_30_na_bernabeu_no_otpadna_ot/", "text": "ЦСКА (Москва) постигна впечатляваща победа с 3:0 срещу \"Реал\" (Мадрид) на \"Сантяго Бернабеу\", но отпадна от Европа. Руският отбор нанесе най-тежкото домакинско поражение в историята на европейските участия на \"кралския клуб\". Въпреки че спечели и двата си мача с европейския и световен клубен шампион и не допусна нито един гол в тях, ЦСКА (Москва) остана на последното място в група G на Шампионската лига. Руският вицешампион се размина с участие в Лига Европа за сметка на \"Виктория\" (Пилзен), който победи \"Рома\" с 2:1 у дома в другия мач от групата. ЦСКА и \"Виктория\" завършиха с равен брой точки - по седем, при значително по-добра голова разлика за руския тим - 8:9 срещу 7:16. Чешкият шампион обаче зае третото място заради по-добри показатели в директните мачове - победа с 2:1 като гост и равенство 2:2 у дома. \"Реал\" спечели групата въпреки поредния си разочароващ мач от началото на сезона. Тимът, воден от Сантяго Солари, завърши с 12 точки. С актив от девет точки \"Рома\" също продължава към осминафиналите. \"Реал\" си беше гарантирал първото място още преди мача с ЦСКА. Това накара Солари да направи доста промени. В стартовия състав все пак личаха имената на Тибо Куртоа, Марсело, Иско, Марко Асенсио и Карим Бензема. Останалите титуляри бяха Алваро Ордиосола, Хесус Вайехо, Хави Санчес, Маркос Йоренте, Федерико Валверде и Винисиус Жуниор. В тази формация \"Реал\" започна добре мача. Винисиус беше много активен и създаваше доста проблеми за защитата на ЦСКА. Няколко негови пробива отляво завършиха с остри подавания в наказателното поле, но нямаше кой да ги засече. В 24-ата минута Винисус направи още един хубав пробив вляво от врата и стреля по диагонала. Игор Акинфеев спаси, а секунди по-късно Асенсио уцели гредата. Пет минути по-късно Асенсио направи сериозен пропуск фронтално срещу вратата. ЦСКА неочаквано нанесе два бързи удара в края на първото полувреме. В 37-та минута Фьодор Чалов получи топката от Арнор Сигурдсон на границата на наказателното поле, финтира Санчес и с фалцов удар с левия крак я насочи покрай Куртоа. Шест минути по-късно гостите отново хванаха защитата на \"Реал\" неподготвена. Матиас Фернандес отправи силен шут, Куртоа успя да избие, но топката попадна в Георгий Шенников, който отбеляза втори гол. В 73-ата минута ЦСКА стигна до още едно попадение. Сигурдсон беше изведен от Никола Влашич на границата на наказателното поле и със силен изстрел не остави шансове на Куртоа. \"Реал\" не беше губил мач от груповата фаза на Шампионската лига на \"Бернабеу\" от 2009 г., когато отстъпи с 2:3 срещу \"Милан\". \"Ювентус\" пък беше последният отбор, спечелил и двата си мача срещу мадридчани в групите на най-силния клубен турнир. Това се случи през сезон 2007-08.", "date": "2018.12.12", "title": "ЦСКА (Москва) нанесе историческа загуба на \"Реал\", но отпадна от Европа"}
{"url": "https://www.dnevnik.bg/sport/2018/12/12/3360962_video_higins_napravi_devetiia_si_maksimum_ot_147_tochki/", "text": "Световният вицешампион в снукъра Джон Хигинс направи деветата серия от 147 точки в кариерата си. 43-годишният шотландец записа максимум при победата си с 4:0 срещу Джералд Грийн във втория кръг на Откритото първенство на Шотландия. Хигинс записа първата си серия от 147 точки от две години насам. Четирикратният световен шампион имаше нужда от 11:10 минути, за да комбинира 15-те червени с 15 черни и след това да разчисти всички цветни топки. Хигинс, който  наскоро заговори за отказване , заема третото място във вечната класация за най-много максимални серии в официалния мачове. С повече са само Стивън Хендри (11) и Рони О'Съливан (15). На 43 години и 208 дни Хигинс е третият най-възрастен играч, реализира брейк от 147 точки. Рекордът се държи от Марк Дейвис - 44 години и 202 дни, а втори в класацията е Фъргал О'Брайън - 43 години и 354 дни.  В следващия кръг на Oткритото първенство на Шотландия Хигинс ще се изправи срещу китаеца Бинтао Ян.", "date": "2018.12.12", "title": "Видео: Хигинс направи деветия си максимум от 147 точки"}
{"url": "https://www.dnevnik.bg/evropa/2018/12/12/3360978_mei_ostava_premier_sled_kato_specheli_vota_na_nedoverie/", "text": "Премиерът Тереза Мей спечели вътрешния вот на недоверие в партията си, съобщи ръководството на парламентарната група на торите току-що. За нея са гласували 200, а против - 117 души. Макар Мей да оцеля като министър-председател, гласуването демонстрира за пореден път колко е разединена партията. За опозицията ѝ в лицето на привържениците на \"твърд Брекзит\" и 80 гласа против щяха да бъдат сериозен успех. Сега тя ще се изправи пред по-трудната задача, която отложи тази седмица - да прокара споразумението с Брюксел през парламента, след като сама си призна, че преди три дни едва ли би успяла да събере необходимата подкрепа. По време на речта си пред торите тази вечер премиерът е обещала, че няма да ръководи партията на следващите избори - ход, който ще успокои недоволните от нея. Мей ясно е казала, че би искала да остане начело, но признала, че някои нейни членове не приемат лидерството ѝ. Обещала е, че няма да има предсрочни избори (следващият редовен вот трябва да е през 2022 г.) и е посочила, че сега приоритет е да се проведе Брекзит. Миналата година, в злополучен опит да консолидира властта си, Мей обяви предсрочни избори. Тя обаче загуби и крехкото мнозинство, което имаше в парламента, и оттогава насам непрекъснато е атакувана за това как ръководи партията. Няма обаче друга силна фигура, за която да има  консенсус, че ще е по-добър лидер .", "date": "2018.12.12", "title": "Мей остава премиер, но няма да води партията на следващите избори"}
{"url": "https://www.dnevnik.bg/bulgaria/2018/12/12/3360960_nova_ideia_universitetite_da_imat_pravo_da_suzdavat/", "text": "Казусът за преобразуването на т. нар. правителствена болница \"Лозенец\" в педиатрична роди идеята болници да се създават и към университетите. Причината е, че с трансформацията на лечебното заведение Медицинският факултет на Софийския университет \"Св. Климент Охридски\" (СУ) остава без учебно-клинична база. Това се разбира от резултатите от днешното заседание на Академичния съвет на учебното заведение, публикувани на сайта му. Миналата седмица правителството обяви намерение болница \"Лозенец\" да бъде преобразувана в педиатрична. Покрай това решение стана известно, че  тя е задлъжняла към държавата с 30 млн. лв.,  а нейният дългогодишен директор Любомир Спасов ще загуби поста си след трансформацията на лечебното заведение. Спасов обаче е и декан на Медицинския факултет в СУ, а лекари от болницата изцяло покриват преподавателския състав във факултета, се вижда от сайта на учебното заведение. Тревогите на студентите, че трансформацията на Правителствена ще навреди на учебния процес и ще застраши дипломирането им опита да разсее преди дни здравният министър Кирил Ананиев. Той каза, че други университетски болници са изразили желание да работят със Софийския университет, а на лекарите от \"Лозенец\" ще бъдат предложени работни места в същата болница или в други. Уверенията на министъра обаче явно не са били достатъчни и днес Академичният съвет е обявил, че \"бъдещето на Медицинския факултет е в пряка връзка с наличието на учебно-клинична база \"Лозенец\". Съветът настоява за спиране промените в Закона за лечебните заведения и на всички други стъпки, докато няма цялостно виждане за Национална педиатрична болница, Медицинския факултет на Софийския университет и Университетска болница \"Лозенец\". Академичният съвет предлага в чл. 5, ал. 1 на Закона за лечебните заведения да се допълни възможността болници да бъдат разкривани и към висши училища. Софийският университет обявява протестна готовност, докато тези искания не бъдат изпълнени. Медицинският факултет в най-старото висше училище възстанови приема на студенти през 2006 г. след като беше закрит половин век преди това - през 1950 г. Възстановяването стана по времето, когато ректор беше проф. Боян Биолчев, който днес е присъствал на заседанието на Академичния съвет заедно с други ректори от предишни години - акад. Благовест Сендов и проф. Иван Лалов. Проф. Иван Илчев е изпратил писмено свое становище.", "date": "2018.12.12", "title": "Нова идея: Университетите да имат право да създават болници"}
