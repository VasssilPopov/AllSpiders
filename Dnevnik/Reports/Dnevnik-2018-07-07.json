{"url": "https://www.dnevnik.bg/sport/2018/07/07/3231747_hurvatiia_stigna_polufinalite_na_svetovnoto_sled/", "text": "Хърватия се класира на полуфинал на световното първенство след драматична победа с дузпи над Русия. Срещата на стадион \"Фищ\" в Сочи беше много драматична и премина през няколко обрата, преди да бъде решена след изстрели от бялата точка. Едва за втори път в историята си победителят стигна до полуфиналите. В спор за място на финала Хърватия ще се изправи срещу Англия на 11 юли на стадион \"Лужники\" в Москва. Русия поведе в 31-ата минута с прекрасен гол на Денис Черишев, но малко преди почивката хърватите изравниха с точен изстрел с глава на Андрей Крамарич. В продълженията Домагой Вида се разписа в 101-ата минута, но домакините не се отказаха и в 115-ата минута Марио Фернандес изравни. При изстрелите от 11-те метра Смолов и Фернандес сгрешиха за Русия, докато Ковачич пропусна за Хърватия. Все пак с 4:3 Хърватия продължи напред. Във втори пореден двубой двата тима не успяха да решат нещата в редовните 90 минути. В осминафиналите Русия победи след дузпи Исапяни, докато Хърватия се справи по същия начин с Дания. За пръв път от 1998 г. Хърватия достига до полуфиналите. Преди 20 години футболистите на страната записаха най-доброто си представяне на световни финали, още в дебюта си, стигайки до бронзовите медали. За руския отбор стигането на четвъртфинал е едва трето от 1966 г. насам. След разпадането на Съветския съюз тимът не беше прескачал груповата фаза на световни първенства. Хърватия излезе без Марсело Брозович, като изглеждаше по-офанзивно от предишните си мачове. Иван Ракитич беше поставен точно пред защитата, а това позволи в титулярния състав да бъде включен Андрей Крамарич. В началните минути двата тима бяха много предпазливи и не искаха да предприемат никакви рискове. Все пак в шестата минута Анте Ребич успя да се пребори с Кудряшов и да центрира прострелно в наказателното поле, но защитата в червено се справи. Две минути по-късно отново крилото на Хърватия беше в центъра на събитията, когато стреля с глава, но топката мина над вратата. Руските футболисти успяваха да отнемат няколко пъти топката в средата на терена, но не и да организират бързи контраатаки. Играещите пред защитата Кузяев и Зобнин убиваха темпото и по-често търсеха подавания назад или настрани. В предни позиции пък Дзюба оставаше прекалено изолиран, търсен единствено с дълги подавания. До средата на първата част головите положения пред двете врати липсваха, като дори нямаше точен удар към Игор Акинфеев и Даниел Субашич. Точно когато изглеждаше, че Русия така и не успява да стигне до нищо опасно пред хърватската врата, домакините откриха резултата. Прекрасно проведена контраатака и комбинация между Черишев и Дзюба изведе първия на стрелкова позиция. Лука Модрич не успя да спре Черишев, който отправи фалцов удар с левия си крак, а вратарят Субашич само изгледа как топката влиза в мрежата му. Попадението е четвърто за халфа на световното първенство, след като той вкара три още в груповата фаза. Шест минути преди почивката обаче Хърватия се върна в срещата и успя да изравни. \"Шахматистите\", които държаха топката почти през цялото време нямаха успех при постепенните си атаки. При една от контрите си обаче изненадаха защитата в червено. Марио Манджукич беше изведен отляво и пусна хитър пас към Крамарич, а нападателят с №9 засече с глава, изравнявайки – 1:1. Крамарич се превърна в седмият футболист на Хърватия, който вкарва на световното първенство. По този показател единствено Белгия има повече голмайстори, след като девет различни души се разписаха за \"червените дяволи\". През втората част руският отбор се прибра плътно в своята половина, като остави инициативата изцяло на Хърватия. Единствено Дзюба остана в предни позиции, но беше много изолиран и често се бореше с двама от противниковия тим. Хърватският отбор усили натиска си и в 60-ата минута беше близо до обрата, но удар на Иван Перишич срещна страничния стълб. Малко по-късно треньорът Далич направи промяна, като включи на терена Брозович и извади Перишич. Това доведе до промени, като Модрич мина в предни позиции на коронната си позиция, докато Крамарич беше поставен на крилото. Русия имаше много редки шансове, главно на контраатака. Те се свждаха до пробиви по фланга и центрирания, но най-добрата възможност пропусна резервата Александър Ерохин, който стреля в аут с глава. В заключителните 10 минути Станислав Черчесов извади и Дзюба, който вече беше изморен, и опита да насити средата на терена. Хърватия вече не нападаше толкова устремено и действаше бавно, с което пък по никакъв начин не изненадваше руснаците. Накрая по-драматично стана от другата страна, след като Даниел Субашич получи контузия, а Хърватия вече беше направила и трите си промени. Стражът на \"шахматистите\" трябваше да се намесва в четвъртата минута на добавеното време, когато Фьодор Смолов стреля изненадващо от много малък ъгъл, но Субашич спаси. В крайна сметка нови голове не паднаха и двубоят влезе в продължения.За втори пореден мач и двата тима трябваше да играят допълнителни 30 минути, както им се случи в срещите на осминафиналите с Испания и Дания. Малко след започване на продължението десният бранител на Хърватия Шиме Върсалко получи контузия и доведе до влизане на ветерана Ведран Чорлука, както и до рокади в хърватската отбрана. Точно при изтичане на 99-ата минута Русия получи малко очакван шанс, след каро Вида сбърка, а Ерохин изведе на добра позиция Фьодор Смолов. Нападателят на Сборная обаче си поведе лошо и избра да търси нарушение срещу Деян Ловрен, взимайки грешно решение. Минута по-късно Хърватия нанесе съкрушителен удар по амбициите на домакините с попадение на Домагой Вида. Първо Иля Кутепов напълно ненужно изчисти в корнер, вместо да остави топката на вратаря си Акинфеев. След центрирането Вида беше оставен непокрит и нанесе удар към вратата. Топката мина през няколко играчи и вратаря Акинфеев и се спря в мрежата – 1:2. За второто продължение Станислав Черчесов опита да вдъхне кураж на своите и да ги накара отново да атакуват. Руските футболисти се хвърлиха в предни позиции, като Ерохин и Смолов имаха добри възможности. И при двете обаче контузеният Субашич се намеси отлично. Все пак в 115-ата минута Русия изравни и продължи да мечтае. Изравнителното попадение на домакините отново падна след статично положение, дошло заради игра с ръка на Йосип Пиварич. Резервата Дзагоев центрира, а Марио Фернандес се пласира много добре между Манджукич и Чорлука, и се разписа с глава. До края на продълженията нови интересни моменти не липсваха, но и пред двете врати убягваше само последния извеждащ пас. За Русия Фьодор Смолов сгреши още при първото изпълнение, като стреля много несериозно. Нападателят на Русия реши да копва технично топката и Субашич спаси. Брозович обаче изведе Хърватия напред със силен шут. При вторите изстрели ролята се обърна, като Дзагоев беше точен, а резервата Матео Ковачич изпусна, след като Акинфеев се разтегна и спаси. Героят за Русия от продълженията Марио Фернандес също заложи на силата, но дори не уцели вратата, стреляйки встрани. След него Лука Модрич вкара с голяма доза късмет, като Акинфеев докосна топката, тя срещна гредата, но все пак влезе в мрежата. Ветеранът Игнашевич и Вида също бяха точни и се стигна до решителни пети удари. Кузяев се разписа за Русия, но Иван Ракитич не сгреши при последното хърватско изпълнение, както и срещу Дания, с което прати \"шахматистите\" напред. Хърватия е едва вторият отбор, който печели два поредни мача от елиминационната фаза на световни първенства след дузпи след Аржентина през 1990 г. Южноамериканците сториха това с победи над Югославия и Италия, за да достигнат финала.", "date": "2018.07.07", "title": "Хърватия стигна полуфиналите на световното след епична битка с Русия"}
{"url": "https://www.dnevnik.bg/bulgaria/2018/07/07/3231642_bsp_registrira_drujestvo_koeto_da_poiska_licenz_za/", "text": "Българската социалистическа партия е подала днес документи за регистрация на дружество \"Българска свободна медия\", като до един месец то трябва да подаде необходимите документи за получаване на лиценз от Съвета за електронни медии за собствен телевизионен канал. Това съобщиха от партията. Управител на дружеството е Любомир Коларов. Той е дългогодишен журналист, бил е кореспондент и главен редактор в БНТ. Бил е депутат от левицата в 37-то Народно събрание и член на тясното партийно ръководство на БСП. Преди няколко седмици Националният съвет на БСП взе решение да започне процедура да лиценз за телевизия през юли.", "date": "2018.07.07", "title": "БСП регистрира дружество, което да поиска лиценз за телевизия"}
{"url": "https://www.dnevnik.bg/sport/2018/07/07/3231641_toni_parkur_napuska_san_antonio_sled_17_godini/", "text": "Ерата \"Тони Паркър\" в \"Сан Антонио спърс\" приключи. Звездата на френския баскетбол напуска отбора, в който преминаха всичките 17 години от досегашната му кариера в НБА. 36-годишният гард преминава в \"Шарлот хорнетс\" с договор за две години срещу 10 млн. долара, съобщи ESPN. Паркър беше избран от \"Сан Антонио\" под №28 в драфта през 2001 г., когато беше едва 19-годишен. Френският плеймейкър се оказа изключително попадение за \"шпорите\". Той помогна на отбора да спечели четири титли - през 2003, 2005, 2007 и 2014 г., като при третата беше избран за най-полезен играч във финалите. Паркър изигра 1198 мача за \"Сан Антонио\" в редовните сезони, като в тях записа средно по 15.8 точки, 5.7 асистенции и 2.8 борби при 31.1 минути и 49% успеваемост в стрелбата от игра. В периода, в който французинът беше част от отбора, \"шпорите\" нито веднъж не пропуснаха участие в плейофите. Гардът изигра 226 плейофни срещи, в които записа средно по 17.9 точки, 5.1 асистенции и 2.9 борби. \"Трудно е да се опише с думи колко важен за този клуб беше Тони Паркър през последните две десетилетия. От първия си мач през 2001 г., когато беше само на 19, той ни впечатляваше и вдъхновяваше със своята страст, отдаденост и желание за игра - ден след ден, мач след мач, сезон след сезон. Благодарни сме на Тони за невероятните спомени през тези 17 години\", каза старши треньорът на \"Сан Антонио\" Грег Попович. С Попович начело и с голямото трио в състава - Паркър, Тим Дънкан и Ману Джинобили, \"шпорите\" се превърнаха в най-успешния отбор в НБА през 21 век. \"Четирите титли, шестте му участия в мача на звездите четирите му избирания в отбора на сезона говорят достатъчно за неговата визитка. За мен обаче най-голямата наслада беше да го гледам как израства пред очите ни. Тони ще липсва много на всички в нашия клуб. Пожелаваме всичко най-добро на него и семейството му, докато продължава невероятната си кариера в \"Шарлот\", каза още Попович.", "date": "2018.07.07", "title": "Тони Паркър напуска \"Сан Антонио\" след 17 години"}
{"url": "https://www.dnevnik.bg/politika/2018/07/07/3231644_cvetanov_tandemut_borisov_cvetanov_i_gerb_sa/", "text": "В интервю за Би Ти Ви лидерът на парламентарната група на ГЕРБ Цветан Цветанов отрече да има напрежение между него и премиера Бойко Борисов. Според него от БСП използват подобни твърдения като кризисен пиар. Вчера в парламента от името на парламентарната група на социалистите Кристиан Вигенин  поиска премиерът Бойко Борисов да се разграничи от заместника си  в ГЕРБ Цветан Цветанов заради думите му, че Русия и Китай са основни заплахи за мира и сигурността.  Според лидера на БСП Корнелия Нинова  с противоречивите действия на управляващите за акциза върху бездимните цигари вече е видна пропастта между Борисов и Цветанов.  \"БСП трябва да бъдат спокойни, тандемът Борисов, Цветанов и ГЕРБ са най-голямата парламентарна група, най-голямата партия, и ще продължат да бъдат такива, защото винаги работим, за да защитим обществения национален интерес\", подчерта Цветанов. Като доказателство за това, че няма никакви проблеми, той посочи, че тази сутрин в 7:15 ч. заедно с премиера са обсъждали \"това, което се случва в момента и което предстои да се случи\". Цветанов определи като \"прекалено силно\" изказването си, че Русия и Китай са основни потенциални заплахи за мира и стабилността, може би действително е било . \"БСП вече не е тази партия, която беше преди година или две. В момента има негодувание в парламентарната група, има блокиране на всяко едно различно мнение. Жельо Бойчев напуска, за да прави бизнес, което означава, че средата в България е добра, което противоречи на казаното от Корнелия Нинова и нейния екип, че средата у нас не е добра за бизнес\", коментира Цветанов. С \"Обединени патриоти\" отношенията били работни \"Няма непреодолими различия с Обединени патриоти\", заяви Цветанов, попитан за решението на премиера ГЕРБ да оттегли  проектозакона за облагане с по-висок акциз на бездимните цигари . Решението дойде, след като от \"Обединени патриоти\" заявиха, че  текстовете са в услуга на депутата от ДПС Делян Пеевски , свързан с бившия тютюнев гигант \"Булгартабак\". Цветанов подчерта, че отношенията ГЕРБ с по-малкия му коалиционен партньор са работни. Той отбеляза, че в момента в цяла Европа има различни напрежения във всяко едно правителство, като даде за пример Германия. \"Християндемократическия съюз и Християн-социалния съюз, които традиционно винаги са били като един здрав юмрук, имаха ключови различия, които обаче успяха да изгладят\", посочи Цветанов. \"Всичко добро, което се случва, е успех на всички. Когато възникне някъде проблем или напрежение проблем, веднага лошият е ГЕРБ. Защото като парламентарна група ГЕРБ е 95 депутати и всяко ключово решение, което се взема в парламента, няма как да мине без гласовете на ГЕРБ\", каза още той. Правителството лобирало за повече приходи в бюджета На въпрос дали са внесли лобистки законови поправки за бездимните цигари, Цветанов заяви: \"Лобистки ли са тези поправки, когато всъщност искаш да повишиш един акциз, да намалиш печалбата на една частна компания, но да влязат повече приходи в държавата? Ако говорим за лобизъм за републиканския бюджет, да, действително ние лобираме да има повече приходи в бюджета\". Той даде за пример Австрия, където акцизът бил 70%. \"100% действително е несериозно, нереалистично и смятам, че беше прекалено силно като действие и стъпка\", каза Цветанов. По думите му според финалното решение акцизът ще е не повече от 50-60%.", "date": "2018.07.07", "title": "Цветанов: Тандемът Борисов - Цветанов и ГЕРБ са най-голямата парламентарна група"}
{"url": "https://www.dnevnik.bg/sviat/2018/07/07/3231647_spasitelite_sa_probili_poveche_ot_sto_dupki_nad/", "text": "Спасителите са пробили повече от сто дупки в повърхността на наводнената пещера в Тайланд, където вече две седмици са блокирани 12 деца и треньорът им, съобщи БТА. За съжаление, както пише вестник \"Нейшън\", цитиран от ТАСС, спасителите още не могат да открият къде точно се намират учениците от футболния отбор. Някои от отворите били с дълбочина от 400 метра. Специалистите обаче нямат оборудване, което да позволи точно да се определи къде се намират 13-те души, каза ръководителят на кризисния щаб Наронгсак Осоттанаком, който е и губернатор на провинция Чианг Рай. Тази вечер или утре сутринта се очаква да пристигнат тримата чужди инженери, изпратени от бизнесмена Илън Мъск, които да преценят дали може да бъде направен тунел за евакуиране на децата. Мъск беше написал в туит, че може да бъде създадена система от подводни тунели, построени от найлонови тръби с диаметър един метър, като алтернатива на пробиването на скалата.  Губернаторът на провинцията каза днес, че спадащите нива на водата в последните дни и засега все още благоприятното време са създали условия за изваждане на децата, преди да започнат новите дъждове, съобщи \"Асошиейтед прес\". Той каза още, че се чака днес и утре пристигането на две големи групи водолази, за да започне спасителна операция. Водите от наводнената пещера са източени колкото е възможно и затова според него трябва да се използва този вариант, който той досега отхвърляше. Следващите три-четири дни са най-подходящи, каза той, цитиран от \"Ройтерс\". Спасителите  са започнали да обучават децата , не всички от които могат да плуват добре, как да действат, ако бъдат евакуирани през наводнените тунели на пещерата.  В усилията за спасяване на децата се включиха много държави - Австралия, Великобритания, Китай, Япония, САЩ и др. Вчера мястото посети израелският посланик в Тайланд Меир Шломо , който каза, че е бил изпратен от премиера да види с какво еврейската държава може да помогне.  Синът на тайландския крал - 13-годишният принц Дипанкорн Расмиджоти написа на немски картичка на 12 млади футболисти и треньора им, предаде ДПА, цитирайки тайландски медии. Принцът благодари на хората, опитващи се да помогнат на връстниците му и да ги изведат от пещерата. \"Сигурно много ви е страх, но в мислите си аз съм с вас\", обръща се към децата принцът, който е прекарал част от живота си в Южна Германия. На картичката са изобразени подредени един върху друг камъни, на които са изписани немските думи за смелост, късмет, щастие, успех, радост и добро здраве. ", "date": "2018.07.07", "title": "Спасителите са пробили повече от сто дупки над пещерата с децата в Тайланд"}
{"url": "https://www.dnevnik.bg/bulgaria/2018/07/07/3231645_i_feiata_veroiatno_shte_bude_suborena_za_da_iznikne/", "text": "Още една емблематична сграда на София е на път да бъде разрушена. Собствениците на кафе-сладкарница \"Феята\" в столичния квартал \"Яворов\" са подали уведомление до район \"Средец\" за събаряне на сградата. Това съобщи днес Mediapool, а от местната администрация в района потвърдиха пред \"Дневник\" за полученото уведомление за събаряне. От районната администрация се изисква само да съгласува проектите за временна организация на движението, план за безопасност и здраве и план за управление на строителните отпадъци по време на събарянето. Макар че от години архитекти и общественици, защитаващи културното наследство, да настояват целият квартал \"Яворов\" да бъде обявен за групова културна ценност, това до момента не се случи. Така и \"Феята\" не попада под специален режим на защита, макар експертите да я посочват за една от сградите - символи на модернизма в българската архитектура. И на практика няма пречка да бъде разрушена съгласно инвеститорското намерение. Липсата на защита е още по-странна на фона на това, че още през 1998 г. жилищният комплекс \"Яворов\" е вписан в световния регистър за паметници на модерната архитектура на ДОКОМОМО  международната организация за документиране и опазване на модерната архитектура, коментираха архитекти пред \"Дневник\". В България обаче той не е вписан никъде. \"Феята\" е построена в края на 1950-те години по проект на арх. Васил Вълчанов, който е проектирал и целият квартал \"Яворов\". Тя беше едно от емблематичните бохемски места в София, където творци, артисти, художници, се събираха преди 1989 г. А да изпиеш там първия си коняк и да се любуваш на гледката от терасата на третия етаж, беше мечта на много младежи, недопускани вътре като деца. Сградата е приватизирана през втората половина на 1990-те години и от тогава тъне в разруха. Съгласно подписания приватизационен договор, собствениците на \"Феята\" са били длъжни да въведат заведението в експлоатация в определен срок, отбелязва Mediapool. Не са го направили и заради това са били санкционирани на два пъти от столичната агенция за приватизация се вижда от съобщение на агенцията от 2002 г. Комплексът \"Феята\" е на три етажа с обща площ от 1092 кв. м. Пуснат е за продажба през 1996 г. от Столичната общинска агенция за приватизация (СОАП) с начална цена от 40.9 млн. деноминирани лева. На страницата на СОАП Mediapool не открива информация кой го е купил, защото поддържаният регистър продажби е от 2000 г. Според публикации в медиите е продаден за 362 958 деноминирани лева. В момента собственик на \"Феята\" е \"Българска холдингова компания\" (БХК). Това е публично дружество, което се търгува на Българската фондова борса. То е правоприемник на Българо-холандски приватизационен фонд. Мажоритарен акционер е \"Българска информационно-консултантска къща\" АД, а миноритарен дял има Веска Нанова, според публикуваните документи в Търговския регистър. Членове на ръководните органи на компанията са бившият служебен министър на правосъдието в кабинета \"Софиянски\" Хараламби Анчев, дългогодишният шеф на НДК Христо Друмев, Бойко Биров, Пирин Атанасов, Ирина Молерова, Цвета Бакърджиева, посочва Mediapool. Холдинговата компания има акции в 26 дружества, придобити по времето на масовата приватизация през 90-те години. Най-известното от тях е \"Парк-хотел Москва\". Мажоритарен собственик е в \"Търговия на едро Сливен\", \"Търговия на едро Плевен\", \"Бира\" и други. Близо половината от инвестициите на компанията са в отрасъл търговия и услуги. БХК приключва 2017 г. с отрицателен финансов резултат – загуба от 1.3 млн. лв. при 594 хил. лв. година по-рано. Капиталът на компанията е над 50 млн. лв. Приходите на дружеството възлизат на над 14.3 млн. лв. и растат с около 1.5 млн. лв. спрямо предходната година, показва консолидираният финансов отчет за 2017 г. Плановете на собствениците на имота са да построят офис сграда и ресторант. Това се вижда от искането за събарянето на сградата, с което Mediapool разполага. Председателят на Управителния съвет на компанията Ирина Молерова отказа коментар за бъдещите намерения около имота. Според градоустройствения план максималното допустимо застрояване на парцела е триетажна сграда, казват от Направление \"Архитектура и градоустройство\" (НАГ) пред Mediapool. От там твърдят, че не са уведомени за събарянето на сградата от собственика ѝ. Няма искане за разрешително за строеж, както и искане за изменение на градоустройствения план за мястото. Посочиха, че сградата не е паметник на културата и формално според Закона за устройство на територията няма пречка за нейното събаряне. Препратиха за повече информация в район \"Средец\". От район \"Средец\" са получили уведомление за събарянето на сградата, подадено от общинската фирма \"Софинвест\", която е сключила договор в началото на годината с \"Българска холдингова компания\" за събарянето на \"Феята\". Управителят на \"Софинвест\" обяснява, че Направление \"Архитектура и градоустройство\" не са уведомени за случая, защото инвеститорът все още не е готов с проектите. От \"Софинвест\" казват, че все още не е извървяна цялата процедура по събарянето, която вероятно щяла да отнеме около месец. Инвеститорите искат още и разрешение за премахване на едно дърво, което е в близост до сградата и според тях създава опасност за гражданите и работниците по време на премахването на \"Феята\". Архитекти отбелязаха пред \"Дневник\", че дори растителността в квартала е уникална и част от проекта на арх. Васил Вълчанов, като дърветата са донасяни специално от Витоша. Събарянето на сгради в частен имот е на уведомителен режим в общината. Това означава, че собственикът на имота е длъжен само да подаде изискваните документи, които да съгласува с НАГ, тъй като сградата се намира в централната градска част на централна локация, обясняват архитекти пред Mediapool. Тъй като сградата не е паметник на културата, Столична община няма законово право да откаже събарянето ѝ. На собствениците на \"Феята\" ще им е необходимо само ново разрешително за строеж. Към момента те не са подавали искане за разрешаване на нова офис сграда. От Mediapool отбелязват още, че през 2004 г. е внесено искане от собствениците на имота в Столичния общински съвет за придобиване на парцел пред \"Феята\", който е публична общинска собственост. След бурни дебати искането им е отхвърлено. Няма яснота дали са го подавали отново.", "date": "2018.07.07", "title": "И \"Феята\" вероятно ще бъде съборена, за да изникне още една офис сграда в София"}
{"url": "https://www.dnevnik.bg/sviat/2018/07/07/3231661_bulgariia_shte_iznasia_susheni_tjutjunevi_lista_za/", "text": "България ще изнася сушени тютюневи листа в Китай, обявиха премиерите на двете страни Бойко Борисов и Ли Къцян на церемонията по подписването на двустранни документи от форума \"16+1\" в София. След като представители на 16 централно- и източноевропейски страни сложиха подписите си под меморандуми в няколко области, Борисов и Ли направиха съвместно изявление. \"Борисов по дипломатически канали неведнъж е изразявал желанието си за внос в Китай на продукти за тютюневи изделия. Мислил съм доста отдавна,\" каза Ли. \"Може да се предприеме нов тип обработка. Ще се радваме да отговорим на потребностите на вашия пазар,\" продължи той. Предстои да се уточни обемът на продукцията, която ще се изнася в Китай. Ли първоначално обяви, че Борисов е говорил с него за \"100 млн. тона продукти за тютюневи изделия\", а по-късно - че споразумението за \"до 10 млн. тона сушени листа\" (и двете числа биха могли значително да надвишат годишната продукция в България). След съвместното изявление нямаше възможност за въпроси. Според в. \"24 часа\", който цитира представители на правителството, Ли е имал предвид 10 хил. тона сух тютюн или близо 10 млн. тона сушени листа, при обща годишна продукция от около 20 хил. тона в България. Българският премиер също коментира темата. \"Знаете всяка година колко проблеми имаме в изкупуването и дотирането на тютюн. И затова ако трябва те дори да дадат свои сортове да направим така, че да има пазар на тяхната продукция. На българските производители, листа тютюн говоря, да намерим пазар. Затова каза премиерът Ли Къцян, че тове е политическо решение.\" Какво друго подписаха Китай и Източна Европа Министрите на земеделието на България и Китай, Румен Порожанов и Хан Чанфу, също така подписаха декларация за сътрудничество в логистиката и електронната търговия между страните от региона, както и за изложението на земеделски продукти. Подписани с китайски компании по-рано (преди форума) бяха и споразумения за сътрудничество за изграждането на  няколко инфраструктурни обекта в страната . Освен това председателят на Управителния съвет на Българската банка за развитие Стоян Мавродиев и председателят на Китайската банка за развитие Ху Хуайбан подписаха Програма за съвместни действия на Междубанковата асоциация на Китай и страните от Централна и Източна Европа. Между Китай и страните от ЦИЕ бяха подписани и документи за сътрудничество в земеделието, безопасността на храните, здравеопазването и други. Със сръбския си колега Зорана Михайлович китайският министър на земеделието подписа меморандум за подкрепа в изграждането на индустриален парк за плодов и зеленуци.", "date": "2018.07.07", "title": "България ще изнася сушени тютюневи листа за Китай"}
{"url": "https://www.dnevnik.bg/sport/2018/07/07/3231649_v_shveicariia_predlojiha_premahvane_na_dvoinoto/", "text": "Генералният секретар на Швейцарската футболна федерация Алекс Майшер предложи премахване на двойното гражданство за играчите, които искат да се състезават за националните отбори на страната. Идеята му е по този начин да се избегнат случаите на футболисти, които се възползват от програмите за развитие в Швейцария и я представят на юношеско ниво, но след това избират да играят за друга държава. В голямата си част швейцарският национален отбор е съставен от второ поколение имигранти, чиито родители идват предимно от бивша Югославия и някои страни от Африка. Две от звездите на тима -  Гранит Джака и Джеран Шакири, предизвикаха скандал  на световното първенство в Русия.  Те бяха глобени  заради начина, по който празнуваха головете си при победата срещу Сърбия (2:1) в груповата фаза. Двамата полузащитници, които са етнически албанци от косовски произход,  се радваха, като показваха жестове , наподобяващи орела в националния флаг на Албания. \"Трябва да се запитаме дали искаме двойно гражданство. Трябва да има план, чрез който играчите да бъдат привързани към швейцарския национален отбор от ранна възраст. Това е една идея, която ми се върти от доста време. Случаите с жестовете с орлите показаха, че имаме проблем\", каза Майшер в интервю за вестник Tagesanzeiger. \"Чуваме много обещания, но след това даден играч навършва 21 години и решава да играе за друга страна, защото вижда по-големи шансове да международна изява\", допълни генералният секретар на федерацията. Сред действащите футболисти, които са представяли Швейцария на юношеско ниво, но след това са решили да играят за друга страна, са Иван Ракитич (Хърватия), Франк Фелтшер (Венецуела) и братът на Гранит Джака - Таулант (Албания). \"Намирам за шокиращо, че тук нямаме никакъв механизъм. Един такъв играч заема много ценно и скъпо тренировъчно място. Може би вратите на нашите програми за финансиране трябва да бъдат отворени само за млади футболисти, които нямат двойно гражданство\", предложи Майшер. Неговото притеснение е, че с увеличаването на участниците в световните първенства ще зачестят случаите на футболисти, които са продукт на швейцарската футболна система, но играят за други страни. \"Днес ние се възползваме от силата на нашия национален отбор. Но ако в бъдеще Босна, Хърватия, Албания и някои страни от Африка участват на световни първенства, може да се получи така, че тренираме много футболисти за други страни\", обясни той. Според него въвеждането на подобно правило за двойното гражданство ще направи по-лесен живота на самите играчи. \"Би било облекчаващо за много футболисти, ако решението (за коя страна да играят) се вземе по-рано\", завърши генералният секретар на швейцарската федерация.", "date": "2018.07.07", "title": "В Швейцария предложиха премахване на двойното гражданство за футболни национали"}
{"url": "https://www.dnevnik.bg/sviat/2018/07/07/3231666_rekordni_goreshtini_v_amerikanskiia_shtat_jujna/", "text": "Опасна гореща вълна обхвана Южна Калифорния. Днес температурите в региона ще надвишат 40 градуса, а на някои места ще бъдат поставени рекорди, съобщи БТА, като цитира \"Ройтерс. В Лос Анджелис и Сан Диего днес ще е 37 гладуса, се казва в предупреждението на Националната метеорологична служба на САЩ за опасни горещини. Прогнозата е за продължителен период от опасно горещо време и е много вероятно вследствие на това да има изострени здравословни проблеми. Вчера в Калифорнийския университет в Лос Анджелис в един момент беше почти 44 градуса, с което беше надминат рекорда от 42.8 градуса, измерени през 1939 г., съобщи метеорологичната служба в \"Туитър\". Това обаче е с няколко градуса по-малко в сравнение с рекорда от 47.2 градуса, измерен вчера по обед в лосанджелиския квартал \"Удланд хилс\". В района на Лос Анджелис и други населени места в Калифорния ще бъдат отворени специални климатизирани помещения за разхлаждане. Властите препоръчаха на населението да посещава места като библиотеки и музеи, за да е на хладно.  Снощи пожар, разпространил се бързо в резултат на силни ветрове, обхвана жилищни постройки в Северен Лос Анджелис, което принуди стотици жители да се евакуират. Пожарът избухна снощи в сграда в Гълита, Калифорния, след което са разпростря и изпепели още поне 12 сгради, заяви окръжната пожарна в Туитър. Тя призова населението да звъни на спешния телефон 911 само когато наистина се налага, защото линиите му са претоварени, и допълни, че в района на Гълита действат екипи на пожарната. Броят на починалите вследствие на горещата вълна в източната канадска провинция Квебек достигна 54, съобщи канадската телевизия, цитирана от ДПА. Данните са на здравните власти, според които само в Монреал вчера са починали 28 души. Много от починалите са на над 65-годишна възраст и са имали хронични заболявания. Очаква се броят на жертвите да се увеличи, защото горещините влияят зле на организма ни, особено на възрастните и хората с хронични заболявания, както и заради натрупалата се топлина в сградите, заяви канадското министерство на здравеопазването, цитирано от канадската телевизия. В Квебек поради високата влажност температурите се покачиха до над 34 градуса, което е с 10 градуса повече от обичайните за региона по това време на годината. През уикенда температурите спаднаха, което е сигнал за край на горещата вълна.", "date": "2018.07.07", "title": "Рекордни горещини в САЩ и Канада"}
{"url": "https://www.dnevnik.bg/photos/2018/07/07/3231683_fotogaleriia_izliazoha_bikove_na_san_fermin/", "text": "Фестивалът \"Сан Фермин\" е известен в цял свят с тичането пред бикове по тесните улички на испанския град Памплона, наричано \"енсиеро\".", "date": "2018.07.07", "title": "Фотогалерия: Излязоха биковете на \"Сан Фермин\""}
{"url": "https://www.dnevnik.bg/kultura/2018/07/07/3231388_otkus_ot_diavoliada_bulgarska_diabolichna_proza/", "text": "28 страховити разказа в \"Дяволиада\"! Смразяващи кръвта истории на български класици излизат в сборник. Ужас и безумие, изчадия, изпълзели от митовете и фолклора или от дълбините на патологично съзнание... Дяволи и върколаци, вампири и вещици, самодиви, обсебени от духове и психично болни предизвикват най-дълбоките ни страхове и провокират фантазията ни по любим на всички начин. Този тип забавление, което познаваме от приказките от детството, а после свързваме с хитовите филми и сериали за паранормалното като \"Досиетата Х\", доставя новата книга \"Дяволиада\", тиражирана от издателство \"Милениум\". Сборникът включва 28 разказа, сред които са най-добрите образци на българския диаболизъм. Сред тях са и такива, които за първи път се публикуват в книга. Това са произведения на майсторите в жанра – Светослав Минков, Владимир Полянов, Георги Райчев и Чавдар Мутафов – едни от малкото наши писатели, които в първите половина на ХХ век са оставили отпечатък в модернистичното литературно течение. Разказите им звучат изключително актуално и в наши дни и са изкушение за читатели на всяка възраст. Техните сюжети ни потапят в неподозиран свят между страшното и примамливото, между съня и действителността, между иронията и ирационалното. Те са огледало на най-тъмните кътчета на човешката душа, но и лакмус за психологичните терзания на модерния човек. Естетическата платформа на диаболизма в световната литературата черпи вдъхновение от готическия роман и мистичния романтизъм на Е. Т. А. Хофман и Едгар Алан По. В Русия диаболизмът добива екстатични и гротескови форми в творчеството на Гогол. У нас в кошмара на времената между двете световни войни диаболизмът е натоварен с отговорността да трансформира темите и проблемите на модерността чрез езика на фолклора и фантазното, за да даде нова трактовка на отчуждението и на безсилието за справяне с битието. В много от историите в \"Дяволиада\" е залегнало изконно българското – познатото от нашия фолклор и митология, това, което усещаме с кръвта си, и свързваме с приспивните приказки на нашите баби. Точно тези елементи правят разказите още по-сетивни и въздействащи, смразяващи кръвта и същевременно разбулващи тъмните кътчета на човешката психика. Тези творби не се изучават в училище и диаболизмът е малко познат на широката публиката. Незаслужено пратени в забрава, историите от сборника няма да оставят никого безразличен. Те носят онова, което във всички времена и епохи се е харесвало изключително много – приятният гъделичкащ страх, отвъд който виждаме света с други очи. Светослав Минков е роден на 12 февруари 1902 г. в Ра¬домир. Завършва средното си образование в родния си град, следва славянска филология в Софийския универ¬ситет, учи финанси в Мюнхен и София, но така и не превръща финансите в свое поприще. Вместо това се посвещава на писането, което е голямата му страст още от ученическите му години. Признат е за един от основоположниците на българска¬та литературна фантастика, като още през 1922 г. заедно с Владимир Полянов основават издателство \"Аргус\" – първото и единствено за времето си издателство за литературна фантастика. През април 1925 г. е арестуван за подривна дейност към тогавашния политически режим и заедно с редица други пи¬сатели прекарва два месеца в Дирекция на полицията. През 1941 г. се явява като свидетел по първото дело на Никола Вапцаров, а изказването му за художествените достойнства на Вапцаровата поезия до голяма степен помага делото да бъде решено в полза на поета. Работи като библиотекар, книговодител, редактор, ко¬ректор в различни столични учреждения и издателства, пен¬сионира се като главен редактор на издателство \"Български писател\". Умира на 22 ноември 1966 г. в София. Владимир Полянов (псевдоним на Георги Иванов Тодо¬ров) е роден на 6 май 1899 г. в Русе. Завършва гимна¬зиалното си образование в София, следва медицина в Софийския университет, Грац и Мюнхен, както и философия във Виена. През 1928 г. завършва Дипломатическо-консулския отдел на Свободния университет в София (днес УНСС), а през 1939 г. – и режисура във Варшава. През 1922 г. заедно със Светослав Минков основават из¬дателство \"Аргус\" – първото и единствено издателство за литературна фантастика в България, което просъществува за кратко. Под знака на \"Аргус\" издава и първата си книга, озаглавена \"Смърт\" и съдържаща разкази от направление¬то на диаболизма. Работи още като началник на отдела за литература и култура на новосъздадената Дирекция на обществената обнова, директор на Народния театър \"Иван Вазов\", режисьор в театрите в Бургас, Русе, Младежкия театър в София, те¬атрите в Пловдив, Перник, Сливен, Разград и Смолян. Умира на 4 декември 1988 г. в София. Чавдар Мутафов е роден на 19 септември 1889 г. в Севлиево. Завършва основното си образование в родния си град, а гимназия – в София. Следва машинно инженер¬ство и архитектура в Мюнхен – с две прекъсвания, по време на които участва във войните. Член е на литературния кръг \"Стрелец\" и публикува ос¬новните си произведения между двете световни войни. Занимава се и с литературна критика и работи още като ар¬хитект, художник, редактор и др. Женен е за писателката Фани Попова-Мутафова. През 1944 г. е изключен от Съюза на българските писате¬ли с обвинение за профашистки убеждения, а през 1945 г. без съд и присъда е въдворен в трудов лагер. През 1946 г. е осво¬боден и за кратко участва в редактирането на сп. \"Архитек¬тура\", а от 1947 г. до смъртта си е безработен и никакъв негов текст не е допускан до печат. Умира на 10 март 1954 г. в София. Георги Райчев е роден на 7 декември 1882 г. в с. Топрак хи¬сар, сега Землен, Старозагорско. Като дете бъдещият писател е слаб, често боледува от малария. Получава начално образование в родното си село, после учи в гимназия в Стара Загора. Не успява да завърши гимназиалното си об¬разование, но си намира работа като писар в Стара Загора, а по-късно става деловодител в Трета мъжка гимназия в Со¬фия и Шеста мъжка прогимназия в София. Близък приятел и сътрудник на писателите Антон Страшимиров, Димитър Подвързачов, Николай Лилиев, Йордан Йовков и Димчо Дебе-лянов. През 1923–1924 г. е командирован в Мюнхен, където по същото време са Светослав Минков и Владимир Полянов, заедно с които налага диаболизма като водещо литературно направление в българската литература. Работи и като библиотекар в Министерството на фи¬нансите и Народното събрание, коректор, журналист, ин¬спектор на читалищата при Министерството на народното просвещение. Умира в София след продължително боледуване на 18 фев¬руари 1947 г. Преди години една от съседните сгради до централната народна банка, в която днес се помещават частни заведения, беше клон от банката. Сградата отвътре, откъм двора, имаше тесен продълговат салон, срещу който се редяха гишетата. Една сутрин, в края на април, този салон гъмжеше от навалица; невъзможно беше нито да се влезе, нито да се излезе. Въздухът беше спарен, миришеше на дим и тютюнев дим, които уморяваха и замайваха. Всички рамки пред гишетата бяха задръстени от посетители, които се блъскаха, газеха без стеснение краката си, ругаеха. По средата на една от редиците стоеше млада дама, облечена в дълбок траур. Върху миловидното ѝ лице още личаха следи от тежко боледуване. Тя имаше продълговато лице с правилно изрязан нос и сочни устни. По-сочна беше долната ѝ устна, пресечена с тънка вертикална рязка, която придаваше на лицето ѝ нещо меко и детски наивно. Очите ѝ бяха сини, с кротък, замислен поглед. Но онова, което изведнъж привличаше внимание, бяха русите ѝ, необикновено дълги и обилни коси, прибрани в силно стегната плитка на тила. Жената стоеше там вече два часа, притисната между железните рамки, без да направи нито крачка напред. Тя усещаше, че се задъхва, краката ѝ се подкосяваха и от време на време в очите ѝ трептяха червени кръгове, но все още се крепеше. Рядко вдигаше очи и хвърляше безпомощен поглед, без да го спре върху някого. В един такъв миг стори ѝ се като че ли някой от срещните редици я следи и веднъж улови погледа ѝ. Тя трепна и сведе очи, ала ненадейно вълнение се разля по тялото ѝ, а уморената ѝ мисъл заработи ускорено. Кой беше този човек там? Тя извърна лице на другата страна, стоя няколко минути така, но въпросът я мъчеше неотстъпно: усещаше, че нещо я влече нататък и че оттам все още я гледат. Жената вдигна бавно клепки и видя: наистина оттам я гледаха мълчаливо две тъмнокафяви очи. И едва сега разбра – тя познаваше този поглед, но кой, чий беше той и защо така странно вълнуваше кръвта ѝ? Изминаха още няколко минути; тя стоеше с наведена глава, но чувстваше погледа му върху себе си и това вече започваше да я дразни. Какво искаше този човек от нея! Ядоса се, изправи глава и стрелна поглед към него, ала той не само не отклони очите си, а като че ли поздрави леко с глава и на устните му трепна усмивка. Стори ѝ се, че всички забелязаха това и впиха очи в нея. Жената пламна като жар: тя стоеше там, свела глава, сякаш някоя осъдена, изложена пред всички на поругание Навалицата се раздвижи, тя пристъпи напред, но оттам дадоха отпор и жената се видя притисната между двете плътни маси. Невъзможно бе да изтрае повече: краката ѝ се вгънаха, зави ѝ се свят и като се отметна назад, почти падна върху ръцете на съседите си, мълвяща: – Пуснете ме пуснете ме да изляза След минута тя стъпи свободно в залата и едва достигна разкрития прозорец. Пресният въздух я ободри; пое дъх, оправи измачканите си дрехи и бързо се впусна навън, като се боеше да погледне вляво, откъдето още я следяха очите на непознатия. Жената пресече улицата и тръгна на юг, покрай оградата на Градската градина. Тя бързаше, подбрала леко дрехите си, и чувстваше как неясен страх вледенява кръвта й: мислите ѝ все още бяха при този човек. Ами ако я е проследил, ако иде зад нея и я настигне! Не смееше да се обърне, да не би да го види; струваше ѝ се, че чува вече стъпки зад себе си. Избърза, пресече първата улица и по десния тротоар, но когато зави на ъгъла, се озова почти лице в лице с някого и изтръпна – той!... Здрав мъж, снажен, по-висок от нея с цяла глава. Той я гледаше ласкаво с кафявите си очи и тихо поздрави. – Добър ден, госпожо Ветка – рече той, но изплашената жена се обърна и забърза надолу; мъжът я последва. – Изглежда, че не ме познахте – обърна се той весело към нея, като я гледаше усмихнат в лицето. – Оставете ме, господине! – отвърна тя с разтреперан глас, без да го гледа. – Идете си, не ви познавам – Как? Не ме познавате! Но спомнете си преди една седмица, на Благовещение, в дома на вашата приятелка, госпожа Блага Жената вдигна глава и пак хвърли поглед към него. Наистина преди седмица тя беше на гости на своята приятелка; там имаше много хора – познати и непознати. Може би и той е бил там, но тя не помнеше да го е виждала и все пак сега и гласът му ѝ се струваше съвсем познат, като че ли чуван някога. – Бяхме заедно, разговаряхме, а днес ходих да ви търся у вас. – Мен? У дома? – Да. Тогава вие казахте, че сте решили да дадете една от стаите на етажа ви под наем. На мен ми трябва стая; спомних си думите ви и днес минах покрай вас, видях обявата, но момичето ми каза, че ви няма вкъщи. – Да, но аз търся квартирантка – отвърна жената, вече успокоена. – Нима не е все едно – квартирантка или квартирант, а и вие сте съвсем сама там, може да ви услужвам понякога с нещо Познавах съпруга ви, с него сме съграждани, дори едноименници – аз също се казвам Долян Разговорът вече беше захванат. Той я обсипваше с въпроси, които изникваха един след друг, и след няколко минути тя отговаряше вече съвсем непринудено, почти успокоена. Така стигнаха до дома ѝ, тя му показа стаята, която той хареса отведнъж; разгледа и целия апартамент – три стаи, кухня и прочие. Етажът беше разделен на два, съвсем изолирани един от друг апартамента, в единия от които живееше тя със слугинчето си – малко момиче от селата. Какво всъщност говориха тогава, не знаеше, а и после не можа да си спомни, но се съгласи да го приеме в дома си и след половин час той вече бе неин квартирант, а на другия ден дойде и се нанесе окончателно. Госпожа Ветка беше вдовица от есента. Преди седем години се беше омъжила за съпруга си – тогава виден чиновник в провинцията. Той беше зрял мъж, много по-възрастен от нея, а тя – едва осемнайсетгодишна. Скоро след сватбата го преместиха в столицата и оттогава заживяха един твърде затворен живот: познанствата им бяха малко; не ходеха почти никъде и никой не стъпваше у тях. Съседите не ги обичаха. По квартала се носеше мълва, че той бил лош човек – саможив и ревнивец. Не пускал жена си да направи нито крачка навън без него и дори появяването ѝ на двора или прозорците било повод за лоши подозрения и свади. През есента съпругът неочаквано се разболя, появиха се усложнения, примеси се някакъв стар порок в сърцето и една сутрин се пръсна вест, че починал. Според както се узна от момичето, тази нощ е била страшна за нея. Тя – съпругата – била неотклонно при него и той издъхнал в ръцете ѝ. Около полунощ силен вик събужда момичето в съседната стая. Изплашеното дете чуло, че госпожата го вика оттатък – и то полусънено се хвърлило към спалнята. Когато отваря вратата, пред очите му се открива страшна картина: прострян върху леглото, с раззината уста и с изцъклени очи – лежал господарят, а жената плачела над него. Дългите ѝ руси коси били разпилени пред лицето, а вкостенелите пръсти на мъртвеца – вплетени в тях. Полудялата от ужас жена се мъчела да ги изтръгне, ала не могла и няколко мига била като вързана с тях за мъртвеца Детето не помнеше какво е станало по-нататък. Госпожата го води в другата стая, заключват се там и до сутринта прекарват в плач. Тя говорела несвързани думи, прегръщала ужасена детето, влякла го от стая в стая и не го пускала да се отдели нито за миг от нея. Няколко дни след погребението навярно от тежките сътресения съпругата също се разболя, боледува повече от месец; едва спасиха живота ѝ. А когато излезе от болницата, заживя сама, избягваше близките си и се държеше много странно – всички забелязаха това. Приказваше малко, на въпросите отговаряше без желание или пък втренчваше в събеседника си разширените си плахи очи и се виждаше как цялата тръпне от страх и смътни подозрения. Рядко беше разговорлива или пък изведнъж заговаряше буйно, прескачаше от един на друг въпрос без всякаква връзка и разправяше вече казани неща, не подозирайки, че само преди минута ги е говорила. Но най-тежките за нея мигове настъпваха, когато забележеше, че някой е спрял, макар случайно, поглед върху косите ѝ: тогава тя бледнееше, вълнуваше се и в неспокойната ѝ душа възкръсваха стари спомени – струваше ѝ се, че я гледат очите на покойника от последния миг: широко разтворени, студени и мъртви тези очи я следваха неотстъпно – и денем, и нощем. Те разкриваха тайните ѝ, дори такива, които по-рано не е подозирала, и я виняха, и я разобличаваха в тежки престъпления против него. И накрая в душата ѝ се загнезди смътно подозрение, че той умря по нейна вина. Обичаше ли го тя като истинска съпруга? В тежки минути не беше ли пожелавала в сърцето си смъртта му? Не беше ли прав той в съмненията си? Преди две години у наемателите на съседното отделение живееше някакъв млад човек, студент. Тя се познаваше с това момче, срещаше го често на стълбите, по двора или улиците. Но никога не мина границата на най-обикновено познанство. Рядко разменяха по някоя дума за това или онова. Веднъж зае книга от него: той я четеше на двора, а тя я взе и я прочете без знанието на мъжа си. Това беше всичко. Но сега умът ѝ постепенно бе овладяван от подозрения, че е била лоша съпруга тогава, че е изменила на мъжа си в своите мисли, скришом от него Момчето беше приспособило две дървета на двора, на които всяка сутрин правеше гимнастика. Тя обичаше да се спира понякога и да гледа игрите му – увлечена от най-невинно любопитство. Но сега си припомняше тези случки и в душата ѝ се втълпи съзнанието за вина от лоши помисли. Нали тя беше се заглеждала в неговото младо, пъргаво тяло, когато се увива около лоста, милвала беше с очи разголените му мускулести ръце, чакала беше усмивката му, която вълнуваше сладостно кръвта ѝ При тези мисли се тресеше от мъка, плачеше, проклинаше се като безпътница Не, съпругът ѝ е бил прав да я вини, той е виждал всичко. И не само той – всички са го виждали, знаят го и сега. Когато заговореше с хората, ѝ се струваше, че зад всяка тяхна дума се крие ядовит намек за позора ѝ. Тогава тя се срамуваше, объркваше думите си, а веднъж не издържа мъките, на които я подлагаха, и заплака, призна вината си. Беше на гости у своята познайница, госпожа Блага. Жената я прие радушно и естествено, не можеше да не я попита как живее, как минават дните ѝ. Но изведнъж в душата ѝ се породи съмнение, че приятелката ѝ хитро иска да разбере дали изпитва угризение за смъртта на съпруга си. Половин час тя се топи в тези мъки, а накрая се хвърли несвястна в ръцете на жената и призна всичко. Как е задиряла това момче, как го е гледала всяка сутрин, прикрита зад завесите, с разплетени коси и гребен в ръка; какво е изпитвала от думите му, от гласа, от погледа Тя разказваше всичко припряно, бързо, като не оставяше да я прекъснат. Не, тя е блудница, тя е убийца на своя мъж. Той е знаел всичко, виждал е всичко и тя го погуби, тя го уби Домакинята отначало не разбра нищо: тя вярваше, че приятелката ѝ винаги е била примерна съпруга, и сега слушаше поразена. Накрая видя, че има работа с побъркана от скръб жена, и опита да я утеши – каза ѝ добри думи, посъветва я да се изповяда Но свещеникът помисли, че е въпрос за наистина извършено прелюбодеяние. Той я укори, наложи ѝ пост и молитви и жената излезе със затвърдената вяра, че е опасна грешница Такава беше тя, когато в живота ѝ се вмъкна този странен човек. И може би затова още от първия ден я обля безразсъден страх. Всичко у него я плашеше – гласът му, погледът му, усмивката му. Струваше ѝ се, че тази усмивка подчертава всяка дума, влага по-друг, непонятен смисъл, който не проумяваше, но чувстваше, че смразява кръвта ѝ. Наистина държанието му беше твърде странно за един случаен квартирант. Още с влизането си в къщата той се настани като господар; хокаше момичето, разпореждаше кое кога и как трябва да стане. Със самата нея се държеше свободно, почти грубо: говореше ѝ на \"ти\". И в това \"ти\" се криеше неизразимата му власт над нея. Тя не знаеше кой и какъв е той всъщност. Беше ѝ казал само, че е тук отскоро и че урежда някакво голямо предприятие. Наистина той бързаше винаги, излизаше рано, губеше се по цял ден – зает в работа. Веднъж ги свари, докато обядваха и тя го покани. Разбира се, той не почака втора покана. Разположи се и обядва, като че ли е бил и пребил на трапезата ѝ. Сега вече беше убедена, че той се вмъкна в дома ѝ с измама. Не го е срещала на Благовещение у приятелката си – той не беше там. Но защо я излъга? Какво беше замислил? По цели дни тя си стоеше у дома, мислеше за него и тръпнеше. Какво точно мислеше – не би могла да каже. Но винаги при мисълта за него в душата ѝ се пробуждаха тежки спомени от миналото. Пред очите ѝ заставаше покойният ѝ съпруг – ревнив, подозрителен, груб, – който зад всяка нейна дума, на всяка нейна стъпка търсеше и намираше повод да я оскърби. Не беше ли същото и с този? И после – откъде познаваше мъжа ѝ? Защо я гледаше така? Защо гледа със същия поглед косите ѝ?... Ха, тези коси! В тях бе заключена съдбата ѝ. Едва отрасна – приятелките ѝ бяха луди по тях; после – връстниците ѝ момчета, след това – мъжете, и най-сетне – съпругът ѝ. Този възрастен мъж свърза живота си с младото момиче само защото не успя да устои на обаянието на косите ѝ, а после отрови и нейния, и своя живот – пак заради тях. Ревнуваше я от всички – и от мъже, и от жени. Прическата ѝ беше повод за вечни подозрения: както и да сложеше косите си, в това той виждаше умисъл да предизвика чуждите мъже. Не смееше да застане дори пред огледалото: ако само няколко мига повече се спреше с радостен поглед и гребен в ръка, загледана в отражението на разпилените златни вълни, тутакси една груба ръка издърпваше гребена и хулите се посипваха върху ѝ А ето сега пък този човек; мина месец, настъпи втори – отношенията им не се промениха; нещо повече: зад всяка негова дума тя виждаше вече неясни загатвания или съвсем груби намеци. Една вечер той остана в трапезарията по-късно от обикновено. Момичето не беше при тях. Той говори за съвсем безразлични неща, опита да бъде весел, но тя го следеше изтръпнала и виждаше, че смехът му е пресилен, а думите – неискрени. През цялото време я гледаше, гледаше косите ѝ – с ням, студен поглед. Накрая той стана – тя за миг се поколеба, но не – той наистина беше прав и я гледаше. – Какви чудни коси имаш ти – произнесе тихо той, като впиваше поглед в косите ѝ, – те трябва да изглеждат великолепно, когато са пуснати, нали? В същия миг той се протегна, за да улови косите ѝ, но тя скочи от стола, мълвяща: – Недей, остави ме – И като обиколи масата, изскочи бързо навън, към спалнята си, но той я настигна пред вратата и също се вмъкна в стаята ѝ, спря и я загледа. – Защо избяга? – попита той някак гузно – Аз само исках да помилвам косите ти – И пристъпи към нея, но тя отскочи встрани и се замоли: – Излез излез Детето ще чуе – Почакай ще изляза искам само да ги видя Той също беше много развълнуван; цялото му лице беше бледо като луна, само белегът (върху лявата буза, от ухото към брадата, имаше продълговат белег от изгорено), само върху белега личеше тъмно петно кръв, от което в този миг на смъртна уплаха – бог знае защо – тя не можеше да откъсне очи. А той пое дъх и опита да заговори по-спокойно. Че не бива да се плаши от него; искал само да се пошегува, да я помилва и ще излезе още сега, но – вместо да отстъпи – я приближи и простря ръка към нея; тя се плъзна покрай ръцете му и се пъхна между шкафа и стената, готова да нададе писък. За един кратък миг кръстосаха погледи: тя – с разширени от ужас очи, а той – с помътен поглед на обезумял. Но в следващия миг той се впусна като хищник, вдигна я и я понесе на ръце Колко трая този страшен кошмар – миг или часове, тя не знаеше, но в първите минути на прояснение усещаше само, че лежи с разкъсани дрехи и цялото ѝ тяло е сковано от болки и смъртна умора. Къде беше той – този ужасен човек, тук или беше излязъл, или всичко беше противен сън? Тя опита да се обърне, ала хълцайки, отново скри лицето си във възглавниците – той все още стоеше на другия край на леглото. Наведе се над главата ѝ, вплете пръсти в разпилените ѝ коси и съвсем тихо, но ясно изрече две думи на ухото ѝ, които я смразиха. Тя нададе писък и простря ръка, за да го отблъсне, но успя само да замахне във въздуха: той вече беше изправен, гледаше я и я пронизваше със студения си, зловещ поглед. ...Зад нея лежеше страшна нощ: от всичките си мисли тя осъзнаваше само една – че зад нея лежи страшна нощ. Но когато поискваше да си обясни някои случки, мислите ѝ се объркваха и не можеше дори да разбере как и кога се е случило всичко – снощи или друг път, или хиляди, много хиляди пъти В ума ѝ се мяркаха откъслечни спомени – за детството, после леля ѝ, после сватбата и още нещо, което искаше и не можеше да си спомни. Изведнъж скочи и забърза към отсрещната стая, влезе вътре, огледа стените – не, не тук, не това притвори вратата и се впусна към кухнята. Момичето стоеше пред разгорената печка и я гледаше плахо. Погледна го разсеяно, после хвана ту един, ту друг съд, сложи ги, отвори шкафа и неочаквано се обърна към момичето: – Къде е ключът от малката стаичка? – попита тя с разтреперан глас. – Ето там, госпожо. – Детето се провря под ръцете ѝ, бръкна в дъното на чекмеджето и подаде ключа. Жената го взе, гледа го няколко мига, сякаш все още не можеше да събере мислите си, и накрая си спомни: трябва да мине през кухнята и да вземе нещо от малката задна стая, неотваряна от погребението на съпруга ѝ. Стаята беше полутъмна, задръстена с натрупани вещи, през които едва се стига до някакъв вехт сандък; отвори го, зарови. Но странно: отвлечена от безбройните отдавна забравени неща, които сега преминаваха през ръцете ѝ, тя почти не помнеше какво търси и само ги премяташе несъзнателно. Така стигна до дъното; ръката ѝ напипа някакъв твърд четвъртит предмет – какво ли пък е това? – тя пое предмета и с мъка го изтегли навън. Ах, да – старият семеен албум, който лежеше там захвърлен от години. Тя го сложи и отвори плюшения капак. На цялата първа страница беше изрязана елипсовидна, голяма рамка и в нея беше вложен някакъв мъжки портрет. Жената впери очи в портрета, но гледаше като смаяна. Да, портретът на мъжа ѝ от младини, който почти беше забравила. Но в този миг тя разкъса рамката, изтръгна с разтреперани ръце портрета и го загледа. Взе го, избърса прахта и се взря още по-внимателно, после скочи и припна навън като безумна. Тя дотича в стаята си, грабна от чекмеджето на масата голяма лупа, останала още от времето на мъжа ѝ, която използваше, за да прочете неразгаданите подписи в преписките, и погледна портрета през нея: оттам, огрени от слънцето, я гледаха две кафяви очи със същата негова ядовита усмивка, а на лявата буза личеше продълговато петно, сякаш белег от изгорено Жената отскочи с писък, изпусна портрета и лупата и падна несвястна върху леглото Тя лежеше притихнала, по очи, с лявата си ръка се държеше за широката бронзова халка на кревата, а с дясната дърпаше с неспирни нервни движения яката на дрехата си, като човек, когото душат или се задушава Мислите ѝ се уталожваха, връщаше се в съзнание, но ужасът ѝ растеше все повече. Сякаш пред очите ѝ една след друга падаха завеси и тя виждаше през тях досега скрити странни неща, които я подлудяваха. Тя скри лице във възглавниците – искаше да не мисли, да не вижда, да не чува, но тръпките отново я разтърсиха и на ухото ѝ съвсем ясно прозвучаха две жестоки думи: \"Помниш ли? – прошепна някой. – Помниш ли?\" Тя позна този глас. Снощи той беше седнал тук, на това място, и тук хвърли двете зловещи думи Да, тези бяха, така попита той ето какво значеха те ето ето Тя пак отметна глава, замахна нервно около шията си и остана по гръб, с разкрити, безумни очи. Лежеше изтръпнала, в напрегнато очакване в стаята, около нея, да се случи нещо страшно И наистина се чу някакъв лек шум, като че ли някой отвори прозореца, капака на шкафа или вратата. Тя скочи от леглото и впери поглед навън: на прага стоеше Ганка. Детето, сякаш подозряло, я гледаше плахо. Стояха така вцепенени за няколко мига, а после момичето промълви: \"За солта, госпожа ще дойдеш ли оттатък\". Сигурно ставаше дума за гозбата, но жената я гледаше онемяла: мислите ѝ бяха другаде и искаше да си спомни кога по-рано се беше случило всичко това: леглото, тя, отворената врата и същият въпрос на детето Да, веднъж, но друг път, тя беше видяла всичко това, но кога? Кога?.... Ганка видя счупената лупа и се спусна да събира стъклата, а тя гледаше мълчаливо, с препълнена от страх душа, и чак когато детето вдигна портрета, се хвърли ужасена към него, изтръгна от ръцете му картона и го накъса на безброй малки парчета Портретът догаряше в огъня. Тя следеше как пламъкът трепти и се увива около сухите картонени късчета, а мислите ѝ се връщаха стъпка по стъпка назад, сглобяваха отделните случки и събития и в душата ѝ се пораждаха безумни подозрения. Та нали и той каза, че е от града на покойния, носи неговото име, познава го. И не само това – много пъти ѝ бе повтарял негови думи и мисли Да, да. Най-сетне разбираше какво са значели погледите, загадъчните му усмивки и подмятанията. Боже! И тя е била сляпа и глуха А случката с обеците. обеците! Веднъж той видя на масата ѝ сребърна кутийка, отвори я и намери там скъпоценностите ѝ – пръстени, гривни, обеци. Взе ги, разгледа ги с любопитство, разпитва я за всяко от тях, а на устните му непрекъснато играеше усмивка. Накрая извади обеците – златни, с брилянти, държа ги няколко минути, после се обърна към нея и я попита равнодушно: – Откъде са купени тези обеци? Оттук, нали? Тя опита да му обясни, но той я прекъсна и назова името на магазина, като подаде: – Взехте ги през май, когато се върнахте от провинцията, нали?... За хиляда седемстотин – И петдесет – добави тя. Но той я погледна с въпрос: – Спомнете си добре – не бяха ли трийсет? – Да, трийсет трийсет – промълви тя и усети, че гърлото ѝ е изсъхнало, а гласът ѝ трепери. Откъде знаеше за магазина, датата, цената? Защо се усмихваше така? Какво е значело нейното вълнение тогава? Целия следобед тя тръпна в тези мисли. И колкото приближаваше часът на връщането му, толкова по-ясно тя осъзнаваше жестоката безизходица, в която бе попаднала. Ще се върне ли и какво ще каже след всичко случило се през предната нощ? Но той дойде по обичайното време, поздрави я, влезе в трапезарията и се държеше така, все едно не се е случвало нищо между тях. Беше много весел и внимателен към нея – беше купил плодове, разказа ѝ надълго весела случка с някакъв каруцар. А тя слушаше и мълчеше; не яде почти нищо, гледаше го със страх и следеше отмаляла всяко негово движение, всяка дума. Дали я забеляза? Може би да, защото я поглеждаше крадешком – и все пак върху устните му на няколко пъти трепна усмивка. Когато обедът свърши, той взе салфетката и започна да я сгъва полека и внимателно – нещо, което никога по-рано не беше вършил. Тя го следеше под око и ясно забеляза, че направи същия триъгълник, който съпругът ѝ обичаше да сгъва с кърпата си. Когато свърши, той хвърли небрежно салфетката небрежно пред нея и каза: – Ето, виж – после разтвори устата си, почука с пръст един от зъбите и произнесе равнодушно: \"Знаеш ли, аз имам един златен зъб от тази страна, отдолу струва ми се, че е развален ще трябва да го поправя сложих го преди пет години\" – и ненадейно впи поглед в нея. Тя беше пребледняла като мъртвец: мъжът ѝ също имаше златен зъб отляво, сложен преди пет години – Не, ти наистина си болна – каза той (преди малко му беше споменала, че не е добре), – легни си и отпочини до довечера Но на нея съвсем не ѝ беше до сън. Едва го дочака да излезе, скочи и отново се залута из стаите – движеше се като сомнамбул, не виждаше нищо, не разбираше нищо. Детето на няколко пъти я търси по работа, но тя само го поглеждаше с помътен поглед и отминаваше. В ума ѝ отделните мисли и случки се сливаха в един безкраен хаос и тя не знаеше кое от тях е било вчера, кое днес и кое преди години; нещо по-страшно – всяка случка и всяка мисъл имаше своя двойник в миналото: всичко ѝ се струваше познато, все едно е ставало някога, и безсилието да се съвземе, я измъчваше до полуда. Тя си спомняше обеда, спомняше си как той дойде, как седна, какво говори и на няколко пъти през ума ѝ мина съмнение – наистина ли снощи се случи нещо страшно с нея, или и то е било някога. При тези мисли в душата ѝ непрестанно се преплитаха картини от сватбата им и още една друга проклета нищ и тя не можеше да различи коя от двете беше истинската. Душеше я мъка; излезе отпред на стъклената веранда, върна се и слезе надолу по стълбите. Така несъзнателно се озова на двора, обходи цветните лехи, спря пред един широк розов храст, огледа го няколко мига и бързо се впусна пак към къщата. На храста имаше две-три сухи вейки. Тя ги видя и в ума ѝ се втълпи мисъл, че трябва да се отрежат – още сега, на тази минута! Но когато стъпваше на стълбата, тя почти не помнеше, че отива за ножици. Измина няколко стъпала, спря се, загледа отражението си в отворения прозорец и си спомни: те седяха върху простряната черга на двора – тя и приятелката ѝ – дете от съседния клас; момичето беше дошло да ѝ помогне да оплете дългите си коси, защото на другия ден щяха да водят класа на черква Приятелката ѝ беше коленичила зад нея и държеше разплетените ѝ коси; тя усети, че момичето се наведе, и когато обърна глава, видя – детето държеше в двете си шепи косите ѝ и ги целуваше просълзено Жената политна и се хвана за парапета на стълбата; заслепи я буйна светлина: слънцето беше попаднало в прозореца и блесна право в лицето ѝ. Но когато отвори очи, все още беше зашеметена та и всичко това се беше случвало преди: розовият храст, ножиците, споменът, слънцето Боже! Нейната къща е омагьосана, при всяка стъпка я дебнат ужаси тя изтича горе, облече се набързо и каза на момичето, че ще излезе – къде – и самата тя не знаеше. Наистина се лута дълго време из града, минава по съвсем непознати улици, срещна чужди хора, които се боеше да погледне, и накрая се озова в навалиците на центъра. Помнеше, че застана пред някаква широка витрина със скъпи копринени платове. Познаваше тези платове – цветовете, разположението им на витрината – може би ги беше гледала и друг път. Особено много ѝ се хареса един розов, поплинен плат; от него би станала прекрасна роба – Този ли, госпожа – заповядайте вътре. Тя трепна и обърна глава: на вратата стоеше гологлаво момче, усмихваше ѝ се любезно и я канеше вътре. – Елате, вижте го отблизо – повтори поканата си то и тя го погледна неволно. Момчето ловко свали плата, разгъна го, показа го и погледна раболепно жената. – Колко? Три метра? Тя кимна с глава, все така несъзнателно; след минута в ръцете ѝ беше увита покупката. – Заповядайте на касата – и момчето каза цената. Но жената стоеше като вкаменена и го гледаше: изведнъж ѝ се стори, че всичко това вече се беше случвало някога: розовият поплинен плат, момчето, пакетът, цената Момчето повтори: – На касата, ето там, госпожо Жената плати и се спусна навън. Тя вървеше като пияна по улиците, изкачи на един дъх каменните стълби, заключи се в стаята си и след няколко минути в издигнатите ѝ ръце от главата до пода провисна широкият розов копринен плат. Но всичките граници вече бяха преминати: когато погледна отсреща, в огледалото, сърцето ѝ се вледени от същия безумен спомен – и тя падна ридаеща върху леглото Когато стана, в стаята беше притъмняло, и потърси контакта на крушката. Очите ѝ бяха подпухнали от плач, краката ѝ едва я крепяха от изнемощяване. Извика момичето и му поръча да не я чакат за вечеря, защото е болна и ще си легне Колко беше спала – час, два, три; полунощ ли беше, или съмваше – не знаеше, но ѝ беше много зле, усещаше, че се задушава. Струваше ѝ се, че някой е сложил лакти върху гърдите ѝ, притиска я с цялата си тежест, задушава я. Със сетни сили се опита да изтръгне ръцете си, ала не можеше; опита се да се обърне наляво – не, надясно – също. Обзе я смъртен ужас, помисли, че умира, още няколко мига, и сърцето ѝ ще се пръсне Събра сетни сили, подпря лактите си и отметна завивките В същия миг отвори очи и сърцето ѝ се смрази от ужас; над нея, почти до самото ѝ лице, беше приведен покойният ѝ съпруг; с дясната си ръка се държеше върху бронзовата халка на кревата – тя видя това, видя дори венчалния пръстен на дланта му – с другата си ръка я беше прихванал през кръста, а студените му мъртви очи я гледаха неподвижно Тя изпищя и простря ръка – ръката попадна в широката му остра брада, отблъсна се и усети, че на възглавницата, точно до нея, падна нещо. В същия миг оттам се надигна другият и я загледа гузно усмихнат: – Какво ти е? – попита. – Бълнуваш нещо Защо изпищя? Но тя нямаше сила да проговори; тогава той повдигна главата ѝ, намести възглавницата и завивките и отново легна безшумно до нея. На сутринта тя се събуди късно – слънцето вече огряваше през прозорците; стана, облече се, изми се; беше ѝ лошо, виеше ѝ се свят. Попита за квартиранта. Момичето ѝ каза, че излязъл рано, като съобщил, че скоро ще се върне. Но не дойде; чакаха го до късно за обед – пак не дойде, нямаше го и вечерта На другия ден според думите на момичето госпожата станала късно, била много бледа и неразположена, не говорела нищо, не обядвала и прекарала целия ден затворена в стаята си; така била и през нощта.Сутринта на третия ден момичето почуква на спалнята ѝ, но никой не му отговаря, след час почуква пак – пак никой; така до обед. Тогава обезпокоеното дете се затича до съседите от другата част на кооперацията и разплакано съобщи каквото знаеше. Събраха се хора и когато отвориха заключената врата, до отместения от стената креват намериха провесената госпожа Ветка. Дългите ѝ коси бяха увити два пъти около шията и вързани за бронзовата халка на кревата.", "date": "2018.07.07", "title": "Откъс от \"Дяволиада. Българска диаболична проза\""}
{"url": "https://www.dnevnik.bg/razvlechenie/2018/07/07/3231687_mark_zukurburg_izprevari_uorun_bufet_i_veche_e_treti/", "text": "Съоснователят на корпорацията \"Фейсбук\" Марк Зукърбърг вече е трети по богатство в света според новото подреждане в \"Индекса на милиардерите\" на агенция \"Блумбърг\", предаде БТА. Той изпревари заемащия до петък това място Уорън Бъфет, след като цената на акциите на Facebook Inc. се повиши с 2,4 на сто. Зукърбърг изостава от първия и втория по богатство в света - съоснователя на \"Амазон\" Джеф Безос и съоснователя на \"Майкрософт\" Бил Гейтс. Имотното състояние на Джеф Безос е 142 милиарда долара, а на Бил Гейтс - 94,2 милиарда долара. Това е първият случай, когато челната тройка на свръхбогатите се заема от хора, придобили имуществото си от технологии. Индексът установява също, че технологичният бранш генерира пет милиард богатство, повече от всеки друг бранш, отбеляза Блумбърг. Агенцията припомни, че през март акциите на \"Фейсбук\" стигнаха до 152,22 долара - най-ниско ниво за период от осем месеца - заради кризата със злоупотребата с лични данни. Но при затварянето на борсите вчера една акция на корпорацията се е търгувала за рекордните 203,23 долара за брой. Сега богатството на 34-годишния Зукърбърг се изчислява на 81,6 милиарда долара, с около 373 милиона долара повече, отколкото на 87-годишния Бъфет, президент на корпорацията \"Бъркшър Хатауей\". Блумбърг твърди, че Бъфет, който преди е заемал първо място в класацията по богатство, слиза надолу в нея заради благотворителната си дейност, започнала от 2006 година.", "date": "2018.07.07", "title": "\"Блумбърг\": Марк Зукърбърг изпревари Уорън Бъфет и вече е трети по богатство в света"}
{"url": "https://www.dnevnik.bg/sviat/2018/07/07/3231684_makedonskiiat_prezident_shte_triabva_da_podpishe/", "text": "Македонският премиер Зоран Заев се надява, че президентът Георге Иванов ще подпише договора, решаващ спора за името с Гърция. Това каза Заев пред български медии в кулоарите на срещата на върха на Китай и страните от Централна и Източна Европа \"16+1\". Коментарът на премиера беше в отговор на въпрос на \"Дневник\" как Македония може да гарантира, че договорът за името с Гърция ще влезе в сила, след като президентът Иванов не иска да подпише ратификацията на документа, а конституцията не може да го задължи да го направи. По-рано генералният секретар на НАТО Йенс Столтенберг каза, че Македония може да стане член на Алианса  само ако договорът бъде финализиран  - подписан от президента Георге Иванов, публикуван в Държавен вестник. По думите му, ако Иванов  отново реши да не подпише договора , ще има референдум, \"а всички знаят, че на референдума, който ще се проведе края на септември или началото на октомври, когато излязат гражданите и ни дадат задачите, всички ще се поклоним. Който трябва да подпише, ще подпише, който трябва да гласува, ще гласува.\" Попитан дали това означава, че  ще чака резултатите от референдума  и се надява Иванов да подпише, ако гражданите одобрят името, той каза: \"Надявам се, че още сега ще го подпише, не може да блокира процеса, но ако не го подпише сега, определено ще го подпише след референдума.\" \"Чувам го и това, което излиза и от неговия кабинет, и от опозицията на Македония, че когато гражданите решат, всички ще трябва да ги послушаме,\" допълни премиерът. Промените \"Драго ми е, че само положителни работи се случват в двете ни страни. Ако икономиката е най-важна, първото доказателство е тук - почти 12% се е увеличила търговията между страните ни. Има доста български инвеститори в Македония и някои от Македония, които инвестират в България,\" каза още Заев. \"Радвам се, че спортните отбори правят общи турнири, общините работят по общи проекти. Знам, че отношенията между България и Македония само ще са от полза на гражданите, а ние политиците да останем тук да продължим да им служим.\" Попитан дали Македония е готова да се присъедини към НАТО, Заев каза, че договорът с Гърция, за който по думите му вероятно е дал кураж и Договорът за добросъседство с България, води до препоръка за преговори с Македония в ЕС и покана за членство в НАТО. \"Гражданите са 80% за членство в НАТО, побти 75% са за пълноправно членство в ЕС. След 27 г. изпълняваме тридесетилетните си сънища... и доказваме на Запада, че Балканите вече не са буре с барут, а европейско място. Доказахме, че приятелски може да се намери решение.\" \"Македония влезе дълбоко в процес на европеизация,\" каза Заев в отговор на друг журналистически въпрос. \"Няма вече антиквизация. Всички си имаме своя история, но най-важното е, че имаме общо бъдеще... Вярвам, че Балканите и Югоизточна Европа ще процъфтяват, защото заслужават по-добър живот.\"", "date": "2018.07.07", "title": "Македонският президент ще трябва да подпише договора с Гърция след референдума, каза Заев в София"}
{"url": "https://www.dnevnik.bg/bulgaria/2018/07/07/3231691_ot_utre_zatvariat_za_remont_ul_hristofor_kolumb/", "text": "От утре започва ремонт на столичната улица \"Христофор Колумб\" в отсечката между \"Източната тангента\" и ул. \"Продан Таракчиев\", а след това и на бул. \"Източна тангента\". Два милиона лева е отделила Столичната община за ремонта на двете отсечки, съобщи заместник-кметът по транспорта Евгени Крусев, цитиран от БНР. \"В отсечката между кръговото с бул. \"Източна тангента\" и ул. \"Продан Таракчиев\", като се предвижда цялостен ремонт както на пътните настилки, така и изграждане на тротоари и на улично осветление. Улицата ще бъде затворена изцяло. Алтернативните пътища, които препоръчваме на хората да използват, са бул. \"Брюксел\", ако имат път към квартал \"Христо Ботев\" или летище София, съответно пък \"Източна тангента\" и ул. \"Мими Балканска\" ще продължат да функционират\", обясни Крусев. Екипи на \"Софийска вода\" подменят канализационния колектор на кръстовището на ул. \"Иван Вазов\" и бул. \"Васил Левски\", след което ще бъде ремонтирана улица \"Иван Вазов\". Около 1 млн. лв. е стойността на бул. \"Христофор Колумб\" в отсечката, която планираме да ремонтираме, съобщи Крусев. \"Веднага щом строителите приключат с бул. \"Христофор Колумб\", отиват на бул. \"Източна тангента\", който също ще бъде цялостно ремонтиран с нова настилка, пътни платна, тротоари, съответно в отсечката между кръговото с бул. \"Христофор Колумб\" и кв. \"Христо Ботев\", каза още той. \"Със сигурност ще има затруднение в движението. Именно заради това се стремим да информираме хората по всички възможни информационни канали. Молим за търпение и разбиране\", призова Крусев, цитиран от \"Фокус\". И за двете отсечки ремонтите ще продължат по около месец. За \"Източна тангента\" ремонтът ще започне в началото на август. \"Планираме затварянето да стане в първата седмица на август и съответно в първата седмица на септември абсолютно всичко да бъде отворено, така че да може да посрещнем нарастващия трафик през есента\", каза още Евгени Крусев.", "date": "2018.07.07", "title": "От събота ул. \"Христофор Колумб\" в София ще бъде затворена за ремонт"}
{"url": "https://www.dnevnik.bg/sport/2018/07/07/3231697_snimka_na_denia_ovechkin_pokaza_kupa_stenli_v_moskva/", "text": "Капитанът на \"Вашингтон кепитълс\" Александър Овечкин показа купа \"Стенли\" в родния си град Москва. 32-годишният руснак, който изведе тима си до  , събра хиляди зрители в специално изградената за световното първенство по футбол фензона в столицата на Русия.", "date": "2018.07.07", "title": "Снимка на деня: Овечкин показа купа \"Стенли\" в Москва"}
{"url": "https://www.dnevnik.bg/bulgaria/2018/07/07/3152650_curkvata_pochita_sveta_velikomuchenica_nedelia/", "text": "Православната църква днес чества Света великомъченица Неделя, родена с името Кириакия. Света великомъченица Кириакия е родена в Мала Азия, вероятно в Никомидия, през 3 век, по време на управлението на император Диоклетиан, известно с жестоките гонения срещу християните. Родителите ѝ са християни и Неделя от малка е възпитавана във вярата. Съвсем млада тя решава да посвети живота си на Бог, а когато пораснала, отказвала всички предложения за брак с думите, че се е сгодила за Христос. Един от кандидатите, обиден от отказа ѝ, известил императора, че семейството на Неделя изповядва християнството. Така родителите ѝ били заточени, а тя - подложена на жестоки мъчения. В тъмницата обаче раните на Неделя заздравявали. Тя била осъдена на смърт с посичане, но починала на 7 юли 289 г., без присъдата да бъде изпълнена, след като се помолила на лобното си място. Света великомъченица Неделя е една от най-почитаните от българите светици. През 12-13 век, по време на управлението на Асеневци, мощите ѝ са пренесени в старата българската столица Търново. Патриарх Евтимий, който е автор на житието ѝ, превежда нейното име Кириакия на български - Неделя. Така се поставя и традицията гръцките имена да се превеждат на български. 7 юли е и храмов празник на столичната митрополитска катедрала \"Света Неделя\". Днес българският патриарх Неофит ще оглави празничната света литургия в катедралния храм.", "date": "2018.07.07", "title": "Църквата почита света великомъченица Неделя"}
{"url": "https://www.dnevnik.bg/photos/2018/07/07/3231305_fotogaleriia_bunkerut_na_stalin/", "text": "Тъй като в руския град Самара ще се състои срещата между Англия и Швеция в събота, някои фенове отделят време, за да открият по-тъмната страна на града, скрита под земята.", "date": "2018.07.07", "title": "Фотогалерия: Бункерът на Сталин"}
{"url": "https://www.dnevnik.bg/politika/2018/07/07/3231371_sds_izbira_nov_predsedatel_i_nov_politicheski_kurs/", "text": "Двама са претендентите за нов председател на СДС, който ще бъде избран днес от Националната конференция на партията – председателят на най-голямата организация в партията в София д-р Антон Койчев и заместник-председателят на СДС Румен Христов. До оставката на Божидар Лукарски се стигна  след заседания  на Националния съвет на СДС, на едно от които се стигна и до  размяна на удари ,  игри с кворума и наета охрана , която трябваше да не допусне делегати на опозиционни на Лукарски структури. Самият Лукарски е номиниран за заместник-председател. По-вероятният победител е Койчев, тъй като за кандидатурата му работи ръководството в оставка на партията и се предполага, че са успели да активизират повече местни организации, следователно и повече делегати. Румен Христов, който е един от организаторите на \"преврата\", също има шансове, ако се съди по успешното сваляне на Лукарски. В неговия лагер е бившият председател на партията и кмет на Карлово Емил Кабаиванов, който пак е кандидат за заместник-председател. Койчев е предложен и за заместник-председател. Останалите, от които ще се избира заместник на най-старата дясна партия, са Борислав Бориславов; Борислав Миланов; Дора Христова; Костадин Марков; Марияна Лазарова; Свилен Милушев; Теодор Петков; Тодор Грозданов и Юлиан Леков. На събранието Лукарски ще представи отчет за недовършения си мандат. Освен това партията трябва приеме и програмна декларация, която да определи бъдещето си политическо позициониране и коалиционна политика за местните и европейските избори, които ще са през есента на следващата година. Бъдещето на СДС е разделителна линия на двата лагера в партията. Лукарски и хората му искат да поемат дясноконсервативен курс. Лагерът на Христов настоява за дясно обединение, като сред потенциалните им партньори са ДСБ и други партии от бившия Реформаторски блок. Лукарски смята, че трябва да се направи коалиция с НФСБ на Валери Симеонов. НФСБ се нанесе в знаковата сграда на СДС на \"Раковски\", но остави част от помещенията на синята партия. В Европа е налице процес на подмяна на културната и демографска идентичност, каза Койчев пред \"Фокус\" в четвъртък. Според него същите процеси текат и в България. \"Аз смятам, че това е не само неморално, това е вредно и много опасно. И затова смятам, че СДС трябва да заеме дясноконсервативна позиция и да бъде първата българска партия, която да бъде флагман на този процес, за да можем да се противопоставим на тези процеси, тъй като те засягат самата цивилизационна същност на Европа\", каза още Койчев.", "date": "2018.07.07", "title": "СДС избира нов председател и нов политически курс"}
{"url": "https://www.dnevnik.bg/skorost/avtomobilna_industriia/2018/07/07/3210973_folksvagen_mercedes_i_opel_sa_nai_tursenite_koli_ot/", "text": "Фолксваген\", \"Мерцедес\" и \"Опел\" са най-предпочитаните сред българите коли за първото полугодие на годината, сочат данните на Пътна полиция за новите регистрации. На марката от Волфсбург са се доверили 18 888 души, като изцяло новите коли сред тях са 1011. За всички марки данните са за леки и лекотоварни автомобили. Да карат \"Мерцедес\" са решили 14 718 българи, но само 400 са успели да си купят нов автомобил от марката. Новорегистрираните опели са 10 712, сред които 1448 нови. Следващите по популярност марки са \"Ауди\" (9340), БМВ (9232), \"Тойота\" (8227), \"Пежо\" (7883), \"Форд\" (7382), \"Рено\" (6595) и \"Нисан\" (4534). Поглед към всички регистрирани превозни средства в страната към 1 юли показва, че \"Фолксваген\" е най-предпочитаната марка, като от нея в България има близо 458 хиляди коли. Следват \"Опел\", \"Мерцедес\", \"Рено\", \"Форд\", \"Пежо\", \"Ауди\", БМВ, \"Тойота\" и \"Ситроен\". \"Рено\" е лидер при новите Според данните на Пътна полиция за първите шест месеца на годината са купени 20 409 нови леки и лекотоварни автомобили. Употребяваните са близо 143 хиляди, като близо 96 хиляди са на повече от десет години. От данните за регистрациите излиза, че най-продаваните нови коли са от марките \"Рено\" (2431), \"Дачия\" (2146) и \"Шкода\" (1974). Следват \"Нисан\" (1576), \"Тойота\" (1556), \"Киа\" (1403), \"Фолксваген\" (1385), \"Пежо\" (1296), \"Форд\" (1059) и \"Ситроен\" (814). Купени са 15 ферарита и 5 ролс-ройса Поглед към най-скъпите марки показва, че за шест месеца българският автопарк се е обогатил с 15 коли \"Ферари\", сред които три нови, и техният брой е вече 80. Регистрирани са и пет лимузини \"Ролс-Ройс\", като едната е нова, и в страната те стават 59. През пунктовете на Пътна полиция за номера са минали и 15 бентлита (4 нови), за да станат 188. Броят на колите \"Ламборгини\" е 54, но данни за прираста им през тази година няма. В статистиката изобщо не присъстват скъпи марки като \"Астон Мартин\" и \"Бугати\". Тази седмица българин се похвали, че притежава един от най-скъпите автомобили в света - струващото почти 5 млн. лева  \"Бугати Широн\" .", "date": "2018.07.07", "title": "Най-търсените коли от българите тази година са от германски марки"}
{"url": "https://www.dnevnik.bg/sport/2018/07/07/3231404_dnes_na_svetovnoto_anglichanite_se_nadiavat_da/", "text": "Четири европейски отбора влизат в спор за последните две места на полуфиналите от световното първенство по футбол. В 21.00 часа домакинът Русия ще премери сили срещу Хърватия, като \"сборная\" ще се опита да прескочи четвъртфиналите за пръв път в историята на световните финали. Преди това в 17.00 една Швеция ще се опита да спре амбицирания млад състав на Англия. Британците са фаворити в долната половина на схемата, като пред възпитаниците на Гарет Саутгейт се открива отлична възможност. Англичаните са преодолявали само два пъти четвъртфиналите и са отпадали в шест случая на това стъпало. Селекционерът Саутгейт осъзнава важността на двубоя и  вярва, че отборът трябва да се възползва  от сегашната ситуация въпреки липсата на опит на състава. \"Нашият отбор ще бъде по-силен след две години, когато ще имаме повече опит. Въпреки това може и да нямаме толкова добра възможност, затова трябва да я използваме\", каза Саутгейт пред ITV. Англичаните започнаха турнира без големи очаквания, но постепенно натрупаха увереност. След две победи срещу Тунис (2:1) и Панама (6:1) и поражение от Белгия (0:1) в групата, те преодоляха драматично осминафинала след изпълнение на дузпи срещу борбения отбор на Колумбия. Англия и Швеция са се срещали 23 пъти помежду си, в които имат по седем победи и девет равенства. Във всеки от четирите мача помежду си на световни финали са завършвали с равенство. Шведите ще търсят класиране на първи полуфинал от 1994 г., когато в двубоя за третото място разгромиха с 4:0 България. Капитанът Андреас Гранквист смята, че колективът е голямата сила на отбора. \"Ние сме отбор и правим всичко заедно, било то на или извън терена. Това се крие зад нашия успех досега в турнира. Може да нямаме най-добрия състав на хартия или като индивидуалности, но като отбор се целим високо\", каза Гранквист. Капитанът на Швеция реализира и двете отсъдени дузпи до момента за шведите. Той предупреди, че най-голямата заплаха, с която трябва да се справят съотборниците му, е Хари Кейн. Звездата на \"Тотнъм\" отбеляза шест гола в три мача, като той остана единственият чист нападател в състава на англичаните след контузията на Джейми Варди срещу Колумбия.  \"Някога един треньор е казал, че неговият отбор е сравнително лесен за анализ, но труден за побеждаване. Това е добро описание за нас. Не би трябвало да е толкова трудно, за да добиете идея от начина, по който играем. От самото начало вярваме силно в нашите убеждения\", каза селекционерът на шведите Яне Андерсон. Единственият проблем за него е отсъствието на защитника Микаел Лустиг, който е с натрупани жълти картони. Според селекционера на шведите решаващо в двубоя ще бъде използването на статичните положения. Скандинавците са вкарали два гола от статични положения, докато англичаните имат три - най-много от всички отбори в турнира. \"Статичните положения определено ще бъдат фактор. За пръв път ще се изправим срещу съперник, с който малко или много сме на същото ниво в това отношение. Двубоят ще бъде битка за първа топка\", каза още Андерсон. ", "date": "2018.07.07", "title": "Днес на световното: Англичаните се надяват да използват \"най-добрата си възможност\""}
{"url": "https://www.dnevnik.bg/kultura/2018/07/07/3209039_kristo_i_parite/", "text": "Дневник публикува откъс от излязлата през юни  (издание на \"Книгомания\"). Това е част от главата \"Кристо и парите\": Кристо е откровен и директен, когато говори за пари. Той не заобикаля темата, не философства излишно, не омаловажава значението им, не се оправдава. Например с натъртване и усмивка казва за финансирането на \"Плаващите кейове\": \" О, парите, това е много важен въпрос. Всички наши проекти се финансират от нас. Нашите пари, не пари на банки, наши собствени пари. Те идват от продажбата на оригиналните произведения на изкуството, които правя с ръцете си. Аз нямам помощник. Всичко върша сам – малки скици, големи рисунки, умалени модели. Продаваме ги на най-големите музеи, галерии и колекционери по света и с тези пари се плащат проектите.\" При разговорите с него или при публичните му изяви никога не съм забелязала да изпитва дискомфорт, да намира противоречие между духовното и материалното в изкуството. Заедно с Жан-Клод са формулирали ясно отношението си по този въпрос. Така са установени и ангажиментите между тях за изкарването и управляването на парите, докато тя е жива. Сега, когато е без дългогодишната си спътница, Кристо изповядва същите принципи. Екипът от съмишленици му помага да ги реализира. Има едно изречение, което Кристо обича да повтаря. Той казва: \"Аз съм образован марксист и използвам капиталистическата система докрай.\" То трудно може да бъде разбрано от хора, които не са живели в страна с комунистически режим на управление. Такава е била България, от която Христо Явашев е избягал като студент. Държава без частна собственост, с планова икономика и равни доходи, в която да си предприемчив или наследник на имотна фамилия е опасно и наказуемо. Невръстният Христо обаче е живял и в друго време и то също е запечатано в спомените му.  Това е времето, когато в родното му Габрово фамилиите на индустриалците развивали града и търгували със света. Тогава, в средата на 40-те години собственият му баща построил малка фабрика, в която искал да произвежда препарати за обработка на текстил. Съдружник в нея била и майка му, а старите им фирмени доклади, запазени в архивите, са образцови счетоводни документи. Кристо знае и как предприятието им било взето от комунистическата власт още преди да заработи напълно. Първо им били отнети работните помещения. Година по-късно, със заповед на министъра на икономиката, семейството му било изхвърлено на улицата от пристройката към фабриката, където живеели. Напуснали я, оставяйки цялата си покъщнина. Някъде в съзнанието на Кристо е запечатан и споменът за следващата година, която баща им прекарал в затвора. Бил обвинен, че умишлено е унищожил социалистическа продукция, защото пиян работник похабил плат по време на неговата смяна. Анани, най-големият от трите момчета, ми е разказвал как с Кристо, хванати за ръка, преминавали пред прозорците на килията, за да ги види баща им. Той и до днес никога не повдига тази болезнена тема пред брат си, страхува се да извика този спомен, за да не го разстрои.  Младият художник още тогава имал точно и прагматично отношение към парите. Драган му изпратил 2400 лева стари пари (около 240 днешни, или една пета от тогавашната средна месечна заплата, която била 12 327 лева), за да му купи книги по изкуство и репродукции от окръжния град. Христо проучил цените на всяка книга, открил разлика в стойността им в различни книжарници и направил най-изгодния за приятеля си подбор. Изпратил му пълен отчет. Допълнил сумата със свои 295 лв. и общо за парите успял да купи 4 български книги, 3 съветски и пет репродукции. Пише му, че за всички е получил разписка с изключение на един албум, за който не могли да му издадат фактура.  Година по-късно Христо рисувал усърдно часове наред всеки ден след училище в кръжока по изкуството в Пловдив. Едновременно се подготвял сериозно за матури в гимназията. Чувствал се което било \"материално недобре\". Захванал се заедно с художника от Народния куклен театър Б. Ахчийски да направи художествено оформление за детска пиеса. \"Ходя почти всеки ден в театъра, работата е много, а излизането на пиесата се бърза. Времето, с което разполагах извън всичко това, го използвах за рисуване, училище и пр. Знам, че ти, най-близкият и едничък приятел, ще ме разбереш, още повече, като знаеш, че ходя и на курсове\" (Писмо на Кристо до Драган Немцов, 1951 г., Пловдив). Христо пише на Драго, че иска да пътува през лятото до родното Габрово, което се намира само на стотина километра, но не знае дали вкъщи ще имат достатъчно средства.  Още на 17 години, след посещение на обща художествена изложба в София, студентът знаел, че има и изкуство, което се прави не по вдъхновение: \"Повечето работи са плакатни. Може би това е от бюрокрацията, която съществува не само у нас. Само бюрокрацията създава онова, което ще ти кажа по-долу: всичките картини може би с малки изключения (на по-младите) са създадени \"парà да пада\". В тях трябва непременно да има влакове, станове, комини, скели, нарисувани така, както се полага за дадената сума. В картините трябва да има виолетово, червено, оранжево наред с лазурносиньо. Трябва да има хубави хора, с очи \"изблещени\", устни красиви, тела лигави – всичко това го иска пàрата\" (писмо на Кристо до Драган Немцов, 1951 г., Пловдив). Когато през 1953 г. Христо от първия път е приет в Художествената академия в София, той не се отдава на безгрижен студентски живот. Живее скромно, настанен в столицата при близка приятелка на майка му в една стая с нейния син. Освен че рисува постоянно и по време на упражнения и в квартирата си, той винаги има и работа, близка до заниманията му, за да си помогне финансово. Един от начините бил да търси подходящи локации за филмови продукции.  Когато след трети курс тръгнал сам на път, за да не се върне никога обратно в България, Христо купил билета си с пари, които майка му взела назаем. Амбициран да не й остане длъжник, той се погрижил тя да получи негов хонорар за сценография от Кукления театър в Пловдив.  Животът на емигрант бил тежък тест за характера на 21-годишния студент. Семейството му в България нямало възможност да му помага финансово. В първите години те по негово искане му изпратили само малко от неговите дрехи, храна и рисунките, които му били важни, за да се представя пред света. И в Прага, и във Виена, временни спирки, преди да достигне Париж, Христо не спирал да работи. Не се срамувал призори да товари и разтоварва камиони с щайги зеленчуци, да мие чинии, както ми е казвал: \"вършех всякаква работа, нямах никого, бях съвсем сам\". Макар да пише за себе си до приятеля си Драго че \"е много срамежлив\", постепенно, на всяко място, благодарение на академичните си умения и художнически талант, създал мрежа от клиенти. Рисувал портрети на тях и техните семейства. За първите контакти му помогнали стари емигранти – приятели на баща му. С ведрия си характер и талант за рисуване, той създал и нови полезни познанства. В Париж му хрумнало му, че салонът на фризьорите на висшето общество – Рене Буржоа и Жак Десанж, с които случайността го срещнала, е добро място за предлагане на портретите му пред светските дами. Рисуването на техните деца също се оказало доходоносно, а и отнемало по-малко време. По този начин се запознал и със семейството на Жан-Клод. Нейната майка го поканила първо да нарисува неин портрет, а после и на цялото семейство.  По това време всяка изкарана монета била разчетена – за квартира, за билети за театър, концерти и кино. Христо не жалел пари да се дообразова и навакса пропуските в познанията си. Съзнавал, че след годините в България, където допирът до световното изкуството бил внимателно подбиран и максимално ограничен от системата, това било абсолютно необходимо, ако иска да се самоизгради като творец, да се състезава за своето място в културния живот. В Париж, когато срещнал Жан-Клод, той бил беден художник. Рисувал портрети за пари, за да се изхранва, а след това неуморно експериментирал в ателието новите си търсения, специфично своето, което ще подписва с \"Кристо\". Новите му познати от елитни семейства били единодушни, че той знае много и излъчва интелигентност и благородство, въпреки че си броял стотинките. Дъщерята от генералско семейство Жан-Клод не случайно изоставила фамилната къща, съпруга и роклите си \"Шанел\", за да заживее с младия художник.  Младата двойка бързо се научава как да се справя с малкото, което има. Да платят наема, да имат за храна, за материали на Кристо. Той преценява, кога трябва да търси поръчки за портрети и кога може да откаже. Ентусиазмът на Кристо е заразителен. Жан-Клод споделяла нищетата, преодолявали я с изобретателност, особено след раждането на сина им Кирил. Тя бързо се научила, че трябва да премълчи, когато открие опакован поредния предмет вкъщи, дори да са любимите й обувки. Веднъж, когато Кристо отказал ангажимент за портрет, който можел да плати наема за четири месеца, от устата й излязло укорителното \"глупави пакетажи\". Отговорът му бил толкова недвусмислен, че тя разбрала – ако Кристо трябва да избира между нея и изкуството си, не тя ще е печелившата.\" (Christo and Jeanne-Claude: A Biography, Burt Chernow). Макар че в началото на 60-те години неговите \"пакетирани\" обекти вече намират публика и почитатели в европейски галерии, Кристо отива за последен път да рисува портрети в Швейцария, за да спечели пари за пътуване до Ню Йорк през 1964 г.  Кристо и Жан-Клод сами се учат от общуването с хората на изкуството и от срещите с първите критици, колекционери и галеристи. Началните млади и наивни години в този свят с нови правила ги привикват да не повтарят грешките си. Хазяин в Париж изхвърлил складирани опаковани пакети и консервни кутии, след като Кристо и Жан-Клод просрочили плащането на наема. Случило се галеристи да не споделят за продадени работи, да не им върнат ранни творби с думите, че са унищожени. Тогава на автора и спътницата му дори не хрумвало, че трябва да имат снимка на всяко произведение, да ги предоставят на галерията със списък, да поискат разписка. По-късно през годините видели не една творба, която мислели за изчезнала, да се продава на търгове. Някои откупили обратно. Уроците от този период ги превърнали в изрядно документиращи всяко свое произведение. Жан-Клод била не само влюбена, но и умна жена. Тя бързо схванала, че ще бъде до Кристо не само ако подкрепя изкуството му, но и ако стане част от него. Любовта, която изпитвали един към друг, енергията на младостта, трудностите, през които преминали заедно, сами, без подкрепа от семействата си, направили съюза им здрав и устойчив. Жан-Клод си извоювала правото да е не само спътник, но и сътрудник и съавтор. Полека, с женска интуиция и усет станала човекът, който освобождава твореца от по-прагматичната работа – преговори, плащания, продажби. Малките проекти станали големи, тежестта и отговорността на финансовите ангажименти – също. Тя с гордост говори за себе си като за жена, която \"не иска с парите си да купува диаманти, а да прави проекти\" (Жан-Клод на пресконференция в музея Метрополитън, 2005 г.). Изкуството на Кристо и Жан-Клод и моделът, който възприемат, за да го реализират, е странна спойка между утопично-идеалното и материално-рационалното. Проектите, които правят, по техните думи са само \"за радост и красота\" и \"нямат никакъв смисъл\", но за сбъдването им се създават цeли работещи предприятия и ясна финансова система. Отношението им към парите е здраво изградено върху философията верую на Кристо – тотална свобода от всякакви зависимости. Изповядва я в младостта си – за малките неща, развиват я с Жан-Клод в работеща система по време на творческата зрялост. И днес, когато развива проекти за десетки милиони, Кристо не прави компромис с това. \"Нямаме никакви спонсори. Знаете това е добър бизнес за някои. Всеки проект е с авторски права, запазена марка, никой не може да го комерсиализира, нито с изображения, нито с продукти, ако някой се опита, нашите адвокати – БАМ – ще го спрат\" – казва Кристо, докато \"Плаващите кейове\" все още се носят върху водите на Изео и казвайки БАМ, удря енергично с юмрука на едната си ръка отворената длан на другата. Звучи толкова просто, но всички се чудят как става. Кристо не пази в тайна модела им, разказва го с удоволствие като изобретател.  Когато отиват да заживеят завинаги в Ню Йорк, през 1964 г., той вече има зад гърба си няколко успешни изложби в Европа, акцията на ул. \"Рю Висконти\" в Париж, добил е името на обещаващ артист. Поводът да пристигнат във все по-привлекателния за артистите град е поканата на Лео Кастели да участва в изложба с още трима автори в неговата популярна галерия на 77-а улица. Свободният дух на Ню Йорк допада на двойката. Кристо не случайно натъртено повтаря: \"Ние не емигрирахме в САЩ, ние емигрирахме в Манхатън, Ню Йорк\"(Кристо – лекция \"Градски проекти\", Брюксел, 2017 г.). И двамата усещат, че в Америка ще имат повече възможности отколкото в познатата им парижка среда. Това означава да започнат наново – да преговарят с галерии, да създадат контакти, да имат продажби, за да могат да работят и живеят. Американската журналистка Барбара Роуз си спомня как в студен зимен ден в годината на пристигането им Жан-Клод я поканила на вечеря във все още ремонтиращата се къща (списание Interview, 10.03.2014 г.). С нея бил и Франк Стела. Роуз смята, че се е озовала в новия им дом по препоръка на Лео Кастели, защото говорела френски. Тогава и двамата домакини почти не знаели английски. За вечеря Жан-Клод сервирала филии бял хляб с кетчуп. Новодошлите творци обаче били толкова ентусиазирани, чаровни и вдъхновяващи, че всички им простили ужасната храна. Още тогава на присъстващите било ясно, че двамата ще бъдат част от артистичния живот на Ню Йорк, а също и че ще правят нещата по свой специфичен, различен начин.  От първите години до наши дни Кристо и Жан-Клод бранят своята самостоятелност. Не се обвързват с договори с нито една от големите галерии. За разлика от повечето съвременни имена в изкуството те никога не направили и своя собствена галерия. Не дали изключителни права на никой от мощните арт дилъри да ги представлява и така да има контрол върху произведенията, да влияе по един или друг начин на творческия им процес.  Вместо това през годините Кристо казва: \"Това е най-голямото ни богатство\". В Базел, Швейцария, имат склад – \"пещерата със съкровищата\", както я нарича кураторът пазител Джоузи Крафт. В нея са събрани творбите на Кристо още от ранните, направени в края на 50-те и 60-ге години на ХХ век. Вероятно съдържа повече от 1000 експоната. Имат и по-малко хранилище в Ню Йорк. Кога, какво, колко и на каква цена да продават в най-голяма степен е тяхно решение, съобразено и с това, което пазарът може да понесе. Свързано е и със спешността, с която им трябват парите, с размера на нужната сума. Посрещат колекционери или представители на музеи и търговци най-често на същия адрес в СоХо, където живеят от 1964 година.  Тук са били и всички мои срещи с Кристо. В приемната няма нищо излишно – фотьойл, канапе и малка масичка, отрупана с албуми, рисунки от проектите на Кристо по стените, няколко от ранните работи – опаковани консерви и предмети във витрини. Кристо се появява с изцапани от бои ръце и дрехи. От цвета на петната може човек да се досети, кой проект е рисувал допреди малко. Разбирам колекционерите – макар тук, в аурата на ателието, да купуват по-скъпо, за тях е вълнуващо преживяването да се запознаят лично с артистите. Това добавя друга, нематериална стойност към произведенията. Големите сделки понякога са придружени от чаша вино за тост. Според Кристо и Жан-Клод най-добрите им работи могат да се купят именно тук, директно от студиото, защото това са нещата, които предпочитат да пазят за себе си. Артистите обясняват по-високите цени при тях, отколкото на вторичния пазар и казват, че това е защото трудно се разделят с най-впечатляващите произведения. Според Жан-Клод: \"Един творец не създава шедьоври всеки ден. Така че ако търсиш нещо с не толкова високо качество, купуваш на търг. (Harvard Business School, Christo and Jeanne-Claude: The Art of the Entrepreneur, Felda Hardymon, Josh Lerner, Ann Leamon, rev: August 7, 2006). Те не обичат да продават притиснати от обстоятелствата. Имало и случай, когато спешно и отчайващо им трябвали пари. Така е докато правят \"5600 кубически метра пакет\" за изложението \"Документа\" в Касел през 1968 г. Невъзможността да вдигнат въздушната скулптура ги изправя пред нови технически решения и извънредни харчове. Необходими са спешно пари в брой, за да не се провалят. Жан-Клод с ужас си спомня, че тогава се съгласили да се разделят с произведенията на Кристо за половината от стойността им, само за да получат сумите веднага. Пожелали си никога повече да не изпадат в подобна ситуация (Harvard Business School, Christo and Jeanne-Claude: The Art of the Entrepreneur, Felda Hardymon, Josh Lerner, Ann Leamon, rev: August 7, 2006). През годините те не само продават, но и купуват обратно творбите, които се появяват в аукционните къщи. Всички техни големи колекционери са информирани, че ако решат да се разделят с някоя от работите на Кристо, които притежават, артистите са първите вероятни купувачи. Те участват в търгове и наддават наравно с другите заинтересовани от тяхното изкуство, като на практика регулират цените на своите произведения. Докато е жива, Жан-Клод го прави лично. Тя знае кога да се състезава агресивно и кога си струва да се откаже, без да инвестира много. Участието си обяснява така: \"Обикновено купуваме наши произведения от аукциони по две причини. Или първо, защото сме ги продали отдавна евтино и съжаляваме и сме готови да дадем повече, за да ги имаме обратно. Или второ, ако цената е много ниска. Няма да е добре, ако вторичният пазар се наводни с работи на Кристо, защото това ще повлияе на цените на първичния. Не бихме искали и цената да скочи прекалено високо...\" – казва тя (Harvard Business School, Christo and Jeanne-Claude: The Art of the Entrepreneur, Felda Hardymon, Josh Lerner, Ann Leamon, rev: August 7, 2006). Кристо и Жан-Клод продават произведенията си, за да могат да реализират проектите, които са на дневен ред. Затова и когато се сравнява тяхното годишно ниво на продажби с други артисти, то може да изглежда сравнително по-ниско. В повечето случаи това означава, че такова е било тяхното желание. Когато с Кристо той ми обяснява – \"Колекционерите са пословично лоши платци. Те искат да имат произведението щом кажат, че го купуват, но никога не дават парите веднага. Често пъти това става на вноски или с голямо закъснение\" интервю пред автора, 2014 г., Ню Йорк). Докато са в период на получаване на разрешение или технически проби, артистите обикновено успяват да покрият разходите с приходите от продажбите. Когато подготвителният период до разрешаване на проекта се проточи много дълго през годините, набъбват и цифрите. По-активната част от реализирането на проекта обаче, изисква постоянен паричен ресурс за материали и най-вече за плащането на заплатите на стотиците наети работници, които очакват парите си в края на всяка седмица. Това се оказва едно от най-скъпите пера. Кристо казва: \"На тях ние не можем да кажем, че господин още Х не ни е платил и затова и те няма да получат пари\" (интервю пред автора, 2014 г., Ню Йорк). \"Може би ще се учудите, но най-скъпата част от проектите обикновено е трудът, плащането на работещите. Не е за вярване, но по време на \"Чадърите\" дневните надници на всички бяха около половин милион долара.\" (Кристо – лекция \"Градски проекти\", Брюксел, 2017 г.). Това е причината артистите да потърсят банките като партньор, който има доверие в тях. Да ги увлекат в бизнес взаимоотношения в подкрепа на изкуството, като запазват пълната си независимост. Още през 60-те години Скот Ходс, адвокат на Кристо и до днес, посъветвал двойката да регистрират своя корпорация, която да продава произведенията им, да подписва документите, да реализира проектите, да прави разплащания. Фирмата кръстили с българските инициали на Кристо – Христо Владимиров Явашев – Christo Vladimirov Javacheff corp, или както той я нарича CVJ corp. Регистрирали я в Уилмингтън, щата Делауер, където процедурите и условията били най-благоприятни. За всеки нов проект артистите правят нова под-корпорация със същото наименование, която действа оперативно за реализирането – подписва договори с институции, назначава служители, плаща заплати. Така под тази форма е направена още \"The Valley Curtain\", \"Завесата в долината\" в Колорадо (1970–1972) . представляват своеобразни акции, инвестиция в построяването му. Изкуствоведът Лъчезар Бояджиев наблюдава, че \"Дефакто, C.V.J. превръща символичния капитал (и основен авоар) на корпорацията – таланта на Christo, в кеш, в реални пари; корпорацията \"надарява\" всяка рисунка с двоен статут – и на произведение на изкуството, и на финансов инструмент\".  \"Когато корпорацията прави проект в Германия, основаваме германска корпорация, както за Райхстага, когато правим проект в Япония и Калифорния, беше японско-американска корпорация, сега имаме италианска корпорация \"Плаващите кейове\" с уникална директорка – Марчела Ферари. Тази корпорация строи проекта, но парите идват от Си Ви Джи корпорацията, където пък идват от продажбите на произведения. Всякакви произведения, не само от \"Плаващите кейове\" от 50-те, 80-те, и разбира се рисунките, скиците, колажите на \"Плаващите кейове.\" - обяснява Кристо. (Кристо пред медии при откриването на \"Плаващите кейове\", юни 2016 г., Италия). Един от ранните им опити да мотивират инвестиции в проекта си е от 1969 г., когато опаковат австралийския бряг. Тогава в играта са въвлечени само колекционерите. Кристо и Жан-Клод продали 15 произведения на един от своите ценители на силно намалена цена и му подарили едно. \"Когато имаш нужда от пари, си принуден да продаваш по-евтино\" – коментира горчиво Жан-Клод и споделя, че той по-късно продал 14 от тях.  Този модел артистите променят през 1983 г., когато започват \"Обградените острови\" в Калифорния. Тогава Така във всеки следващ мащабен проект изкуството на Кристо става гаранция за получаване на кредитна линия при добри условия. Авторът обяснява, че това не е точно заем, а нещо като \"стендбай кредит, пари, които при нужда могат да имат на разположение\". Първият кредит им отпуска Citbank. \"Това не е тайна\" – казва Кристо. Той не се притеснява да назовава имената на банките, въпреки че не е длъжен да го прави. Точните бизнес отношения, разписани в договорите, по никакъв начин не се намесват и не поставят изисквания към изкуството му.  \"С Julius Baer и Liechtenstein Global Trust правихме \"Чадърите\", Deutsche Bank партнира на \"Опакованият Райхстаг\", \"Портите\" и \"Плаващите кейове\" са направени с Credit Suisse. От Credit Suisse сега имаме 10 милиона долара стендбай и рентата е само 1120 долара. За една година ние заемаме пари и плащаме рента. Това ни дава свобода да не продаваме повече, отколкото искаме, за да построим проекта. И такава е историята на всички проекти. Това са чисто финансови отношения. Могат да бъдат забелязани само с факта, че имаме повече посетители от Креди Суис, дошли да видят Плаващите кейове.\" (Кристо пред медии при откриването на \"Плаващите кейове\", юни 2016 г., Италия).  Кристо говори с лекота, но всъщност убеждаването на банките да отпуснат значителни суми за изкуство съвсем не е толкова лесна задача, дори когато финансирането се иска от името на световноизвестни артисти. Торстен Лиля, колекционер на Кристо и Жан-Клод, пръв ги нарича \"предприемачи\", през 80-те години. Тогава чувствителната към квалификации Жан-Клод се обижда. Все пак тя възприема неговото оправдание, че \"предприемачи са хора, които имат начинание\" и това я успокоило. (Harvard Business School, Christo and Jeanne-Claude: The Art of the Entrepreneur, Felda Hardymon, Josh Lerner, Ann Leamon, rev: August 7, 2006). Години по-късно синът на Торстен, инвестиционен банкер работещ в Швейцария, им помогнал да намерят партньор за \"Портите\". В продължение на една година той се обърнал с искане към 23 банки. Накрая достигнал до гъвкава новаторска формула, която привлякла банка от групата на Credit Suisse. От нея получили 10 милиона долара кредитна линия. Гарант за нея били произведения на Кристо на стойност 60 милиона долара, заключени в специален депозит в Базел. За по-голяма сигурност на банката в механизма били въвлечени и нейни желаещи клиенти. Те участвали в него с нещо като \"абонамент\" за част от сумата на стойност 250 000 долара. По време на действието на сделката тези клиенти получавали бонус към своите средства в допълнение към каквито и да било погашения в сметките на банката. На тях било предложено да изберат от каталог с 40 страници рисунки на Кристо и в случай на фалит на артистите по право да могат да купят желани от тях картини на 1/3 от аукционната оценка. Нещо повече, през цялото това време клиентите на банката имали възможност да станат собственици на картина на Кристо с 30% отстъпка от фиксираната през август 2004 г. стойност. (Harvard Business School, Christo and Jeanne-Claude: The Art of the Entrepreneur, Felda Hardymon, Josh Lerner, Ann Leamon, rev: August 7, 2006). Нито един от проектите не довел до несъстоятелност артистите предприемачи. Те винаги успявали да върнат заема от банката и лихвата, независимо че понякога процесът на покриване на заема бил дълъг. За възстановяване на баланса от \"Опакованият Райхстаг\" им трябвали цели осем години.  Повече от 20 години след реализирането на мащабния проект През 2016 г. германският милиардер Ларс Виндхорст откупи документалната изложба за Райхстага за 10 милиона евро. Тя съдържа пълната информация за целия път към творбата – близо 400 експоната – рисунки, скици, колажи, снимки, кореспонденция. Купувачът я предостави да бъде изложена в Бундестага за 20 години. Попитах го дали за него това е инвестиция или друг вид сделка. Той ми отговори: \"Разбира се, че не гледам на колекцията като на инвестиция. За мен това е привилегия да направя нещо за Берлин. Удоволствие е да помогна да се запази тази невероятна сбирка и да бъде достояние на германската публика\" (интервю на автора с Ларс Виндхорст, 2017 г., Берлин). От сделката е доволен и Кристо. Той признава, че сумата е дала сериозен финансов тласък за реализирането на \"Плаващите кейове\" на езерото Изео. Освен част от историята на изкуството колекциите са значителен източник за финансиране на проектите. Артистите притежават такива документални изложби за всички реализирани проекти. Те също имат своите потенциални купувачи – музеи и културни институции. Кристо е признателен, че след сериозни усилия Жан-Клод е успяла да продаде експозицията за \"Бягащата ограда\" на американската музейна институция \"Смитсониън\". Той казва, че една от задачите му преди да си отиде от този свят е да намери собственици и на документалните колекции за останалите проекти.  През 2014 г., още преди Кристо да започне проекта \"Плаващите кейове\", разговарях в Ню Йорк с арт дилър, предпочел да остане анонимен, който притежава произведения на артиста. Уточнява веднага, че ги е купил, \"защото го харесва, а не като инвестиция\". От своята гледна точка на търговец на произведения на изкуството откровено казва: \"Неговият, техният модел е уникален, никой друг не прави нещата по този начин. От друга страна, това е спирачка на неговия пазар. Затова и цените са неадекватни спрямо приноса му към изкуството. Той е обогатил езика на изкуството и затова ще остане в учебниците. Новаторството му е сравнимо или по-голямо от това на Джаспър Джоунс, Роушенбърг, Уорхол, но се продава на по-ниски цени. И това не е защото е жив. Живи са и Джеф Кунс и Деймиън Хърст, които се продават много по-скъпо. Има и други, които днес продават на високи цени, но утре няма да са в книгите. В това отношение неговият модел е най-големият му приятел и най-големият му враг. Той сам слага спирачки, като не оставя продажбите в ръцете на дилърската мрежа. Може да прави каквото си иска, или да не го прави.\" Според артпредприемача при купувачите на Кристо действа основно емоционалният момент. От 1999 г. до момента, в който говорим през 2014 г., растежът на цените на Кристо е горе-долу колкото инфлацията за периода, 20-30%, т.е. няма резки скокове. Тази тенденция продължава и до днес. Тоест хората, които го купуват, не го правят с цел инвестиция...", "date": "2018.07.07", "title": "Кристо и парите"}
{"url": "https://www.dnevnik.bg/evropa/2018/07/07/3211013_noviiat_vunderkind_na_avstriia_dnevniiat_red_na_es/", "text": "Въпреки че в ранните дни на политическата кариера на 31-годишния австрийски канцлер често се е грешало, че той идва от изискания район Хийтцинг във Виена, Себастиан Курц всъщност е от Майдлинг. Последният се смята за принадлежащ на работническата класа - нещо, което Курц не е. Майка му е учител в гимназия, а баща му – инженер. Родителите му работили здраво, за да си позволят собствен апартамент. Половината от съучениците му в гимназията били или имигранти, или деца на имигранти, много от които избягали от раздираните тогава от война Балкани, разказва \"Атлантик\". Малко повече от десетилетие след като споделял една класна стая с бежанци, Курц ще се похвали, че е затворил т.нар Балкански маршрут, който някои мигранти използват, за да избягат в Европа от войни и бедност в родните си места. Всъщност въпросът за миграцията в голяма степен определя политическата кариера на Курц и му помогна да се издигне до канцлер през октомври миналата година. Той направи коалиция с крайнодясната Партия на свободата, с което Австрия стана единствената към онзи момент западноевропейска държава с крайнодясна сила в правителството си. По-късно същото се случи и в Италия. В началото на юли  Австрия пое председателството на Съвета на ЕС . На всеки шест месеца то се предава от една на друга страна членка. Държавата председател отговаря за планирането и ръководенето на срещи между страните и определя свои приоритети за този период. Мотото на австрийското председателство е  \"Европа, която защитава\" , а на първо място сред приоритетите са поставени \"сигурност и борба срещу нелегалната миграция\". По-рано Курц опита да се сближи с противниците на мигрантите като унгарския премиер Виктор Орбан и предложи спорен план Австрия, Германия и Италия да сформират  \"ос на желаещите\"  срещу нелегалната миграция. Той освен това призовава за подсилване на външните граници на ЕС. Политика, определяна от темата за мигрантите Ключовият момент в политическия път на Курц дойде преди около три години, когато бъдещият канцлер все още не бе навършил 30. През септември 2015 г. Виена бе изпълнено с емоции място. Малко преди това снимката на удавения 3-годишен Айлан Курди от Сирия обиколи света, камион със 71 задушени бежанци бе открит на австрийска магистрала, Германия заяви, че сирийски бежанци няма да бъдат връщани обратно в държавите от ЕС, през които са влезли първо, а канцлерът Ангела Меркел обяви: \"Можем да го направим\". Всеки ден хиляди бежанци пристигаха на виенската гара Вестбанхоф, повечето искащи да продължат пътуването си към съседна Германия. Във Виена те бяха посрещани от доброволци и високопоставени политици, включително президента и вътрешния министър. Себастиан Курц обаче не бе сред тях. Това изглеждаше странно, предвид че тогава той бе министър за Европа, интеграцията и външните работи. На практика цялата му политическа кариера до този момент (всичките четири години) бe посветенa на миграционните въпроси. Първоначално той бе постоянен секретар за интеграцията в министерството на вътрешните работи. На този пост 24-годишният Курц получи похвали от либералните коментатори за това, че направи дебата за миграцията по-практически насочен, изисквайки \"интеграция чрез постижения\" и назначавайки \"посланици за интеграция\" - видни австрийци, които са били имигранти или техните родители са били такива. \"В неговите думи чужденците вече не са просто жертви или виновници, а самоуверени актьори, които решават собствената си съдба\", коментира Флориан Кленк, главен редактор на либералния седмичник Falter, през октомври 2012 г. Малко преди това Курц предложи реформа на закона за гражданството, която позволява на хората с \"отлична интеграция\" (които например владеят добре немски език и са допринесли за обществото чрез доброволчество) да получават гражданство по-бързо. Тогава обаче Курц се придържаше към проевропейската позиция на партията си. Когато крайнодясната Партия на свободата поиска гражданите от други страни от ЕС да получават ограничен достъп до социални помощи, той се обяви против. Отличен комуникатор Голяма част от работата на Курц бе свързана с комуникация и работа с пресата. И критиците, и поддръжниците му са съгласни, че Курц притежава отлични комуникационни умения. Щефан Леене, който е заемал няколко високопоставени позиции в австрийското външно министерство до 2011 г., казва: \"Той има чудесно усещане за това как се променя общественото мнение. Отличен комуникатор е, но в действителност не можете да разберете какво мисли\". Курц разчита на сплотен екип, голяма част от който той познава от дните си в младежкия клон на Народната партия, на който става национален ръководител през 2009 г. В книгата си \"Себастиан Курц: новият вундеркинд на Австрия?\" журналистите Нина Хорачек и Барбара Тот описват как Курц е променил някога слабата организация в силна мрежа. Той често канел известни политици и основал успешен алумни клуб. Неговите членове, които са изключително верни на Курц, сега са разпръснати из партията. По-късно Курц, тогава на 27 години, стана най-младият външен министър в света и тази позиция допълнително увеличи популярността му, защото му позволи да стои настрана от споровете за националната политика. Инструмент за печелене на власт На дали обаче Курц щеше да се издигне до канцлер толкова бързо, ако не бяха събитията от 2015 г. От самото начало с първата вълна бежанци, преди общественото настроение в Европа да се промени след атаките в Париж през ноември и  сексуалните посегателства на Нова година в Кьолн , Курц се обяви твърдо против коалиционния с партньор, тогавашния канцлер на Австрия Вернер Файман, и Ангела Меркел. Попитан защо не ходи на гарата, за да посреща бежанците, той отговори: \"Това е грешен сигнал към трафикантите, че хората, които са им дали толкова много пари и са прекосили Средиземно море, биват посрещани с усмивки\" от европейски политици. През 2016 г. на конференция във Виена страните от Западните Балкани решиха да затворят границите си. Германия не бе поканена. Хвалбите на Курц за \"Балканския път\" бяха основната му отправна точка по време на предизборната кампания през 2017 г. и помогнаха на партията му да спечели първото място. Коалиционното правителство на Курц е на власт вече половин година и не се отклонява от следвания антиимигрантски курс. \"Той никога не е бил заинтересован от политиката на интеграция\", коментира Муна Дуцдар, член на парламента от опозиционната Социалдемократическа партия и дъщеря на палестински имигранти. \"Това бе само инструмент за спечелване на властта\" и той успя\", допълва тя. Наскоро неговото правителство обяви мащабни мерки срещу политическия ислям,  затваряйки няколко джамии . Въпреки  сделката за мигрантите , която бе постигната на Европейския съвет в четвъртък и петък, Курц каза в интервю за \"Политико\", че според него дебатът не е приключил. \"Все още има много различи подходи (за миграцията) в ЕС\", коментира канцлерът. \"Австрия не може  да гради мостове  и ос едновременно\", смята Щефан Леене, имайки предвид неутралната роля на Виена като председател на Съвета на ЕС. \"Ако председателството премине успешно, Курц ще излезе проевропеец. Ако не, той може да стане още по-скептичен\", допълва Леене.", "date": "2018.07.07", "title": "\"Новият вундеркинд на Австрия\": дневният ред на ЕС сега е в ръцете на 31-годишен"}
{"url": "https://www.dnevnik.bg/sviat/2018/07/07/3230931_s_po-sdurjan_ton_ot_obichainoto_kitai_i_iztochna/", "text": "Дни преди срещите с ръководството на Германия и европейските институции  премиерът на Китай Ли Къцян  и делегация със стотици компании се срещат днес с лидери от Централна и Източна Европа в София. Срещата е седма поред откакто бе създаден форматът на диалог между Китай и 16 държави от Централна и Източна Европа (т.нар. \"16+1\"), и бе договорена по време на предишния форум в Будапеща. Тя се провежда  на фона на тревоги сред някои европейски политици , че Пекин се опитва да раздели съюза, като преговаря поотделно с част от страните членки и се възползва от неприсъединилите се към блока, за да си осигури инвестиции и участие в проекти, без да бъде засегната от строгите изисквания на ЕС. Същевременно Китай, притеснен от търговските политики на САЩ и първите изстрели в търговската война с наказателни мита, се опитва да успокои Брюксел, че няма подобни планове, но и да получи негова подкрепа. Достъпът до Националния дворец на културата,  където се провежда форумът , ще е ограничен през деня. Какво означава това за България Шестнайсетте страни участнички са Албания, Босна и Херцеговина, България, Естония, Латвия, Литва, Македония, Полша, Румъния, Словения, Словакия, Сърбия, Унгария, Хърватия, Черна гора и Чехия. Това означава, че с Китай разговарят за евентуални общи проекти 11 държави от ЕС и почти всички (без Косово) западнобалкански държави, които искат да се присъединят към съюза. Някои анализатори смятат, че тази година няма да има много предложения за нови проекти, а по-скоро ще се търси напредък по вече обявявани на предишни срещи заради притеснения от някои държави, че китайските инвестиции не дават желаните резултати или се осъществяват твърде бавно. Освен това шест години след първата среща от формата регионът формира едва близо 12% от вноса и под 5 на сто от износа на Европа с Китай. Вчера на среща с българския премиер Бойко Борисов китайският му колега Ли Къцян каза, че страната му се интересува от строителството на железопътна линия, свързваща България с Егейско море, магистрала Север-Юг и АЕЦ \"Белене\". Български представители пък са заявявали по-рано, че по време на срещата се очаква да бъдат подписани меморандуми за двустранни (българско-китайски)  и регионални проекти . Не е известно дали те ще имат нещо общо със споменатите от Ли проекти. Министърът на икономиката  Емил Караниколов каза  и че страната се интересува от износ на тютюн за Китай и да изгради с китайска помощ база край село Доброславци. По думите му е меморандум за изкупуване на тютюн ще се подпише по време на срещата.  На среща с президента Румен Радев Ли обяви, че на срещата ще даде информация за създаването на изследователски център за съвместимост на нормите на Китай и ЕС,  но не можа да даде повече подробности . По-голям акцент върху Балканите, по-малък - върху страните от ЕС Регионът на практика е част от глобалния проект на Китай \"Един пояс, един път\" за свързване на страната с европейските пазари. Докато в Западна Европа често става дума за придобивания на компании и инфраструктура, страните от ЦИЕ често се възприемат като възможност за изграждане на нови обекти, както и врата към единния европейски пазар и по-богатите страни членки. Независимо от обещаните за 6 г. инвестиции и проекти за милиарди долари делът на китайските сделки в Западна Европа  е значително по-голям от този в Източна . Според анализатора Франсоа Годмон от Европейския съвет за външна политика срещата ще е с по-малък размах заради критиките към Китай и желанието му да успокои ЕС, че не се меси в общи въпроси на съюза. Същевременно страните - членки на ЕС, от Източна Европа са изморени от скоростта и успехите на китайските инвестиции и Балканите, които от известно време  са във фокуса на китайския интерес  в региона, може и да са важни. Във видеоконферентен разговор с български журналисти той каза, че докато някои страни в Източна Европа са разочаровани от практическите резултати от срещите (провеждащи се от 2012 г. насам), успехът на китайска компания, придобила контрола над пристанището в Пирея, кара Пекин \"да търси достъп до европейския пазар през Средиземноморието и този маршрут да се конкурира с Ротердам например\". (Какво още каза Франсоа Годмон,  можете да прочетете тук .) Защо Китай и Източна Европа се срещат точно сега \"Фактът, че срещата изобщо се случва, е изненадващ - само преди 6 месеца чувахме слухове, че на китайското ръководство му е омръзнало от срещите, защото не водят до големи резултати, а и европейското ръководство се притесняваше от връзките на Китай и ЦИЕ. Затова  се говореше, че тези срещи ще се разредят \", припомни Годмон. Силен натиск от българското председателство на Съвета на Европейския съюз обаче доведе до точно обратното - срещата да се случи 7 месеца след предишната. \"София почти постигна желанието си. Срещата не е по време на председателството, но България все още разполага с (административната) машина толкова скоро след края му.\" Затова и форумът е организиран от министерството на българското европредседателство, което приключи в края на юни. Като знак, че европейските притеснения се имат предвид при организацията на срещата, Борисов покани и  германския канцлер Ангела Меркел  (поканата обаче няма да бъде уважена). Моментът също е много подходящ, за да се изпрати сигнал 10 дни преди срещата на ЕС-Китай и непосредствено преди четвъртия двустранен разговор на премиера Ли с Меркел. Китайският премиер ще замине за Берлин непосредствено след форума в София. След срещата За сдържания тон на китайските предложения днес загатва и платформата, която служи като официален сайт на сътрудничеството на Китай и Източна Европа (организация с председател зам.-министърът на външните работи на Пекин Уан Чао), за пръв път тази година няма специален раздел за срещата на върха в София (но има за всички други от 2012 г. насам). Съобщение на същия сайт  говори за \"по-нататъшно отваряне\"  и припомня, че през май, при посещение на германския канцлер Ангела Меркел в Пекин, Ли обеща, че страната му ще позволи по-добър достъп до пазарите, ще намали ограниченията за чужда собственост на смесени дружества в някои сектори, ще подобри защитата на интелектуалната собственост и ще създаде по-привлекателна бизнес среда. Това са важни сигнали преди срещата на върха на ЕС и Китай в Пекин на 17 и 18 юли. Миналогодишното събитие също бе предшествано от посещение на Ли в Берлин - най-големия партньор на азиатската страна в търговията, инвестициите и технологията от ЕС. Тъкмо в Германия са и най-силните притеснения от възможно придобиване на ключови технологии чрез инвестиции в европейски компании. На този фон са и дебатите за възможно затягане на контрола на чуждите инвестиции от тази есен. Разликата с предишни години е, че Китай в момента търси съюзник в лицето на ЕС и настоява те да работят заедно срещу протекционизма и политиките на президента Доналд Тръмп - дори с искане за съюз срещу действията на САЩ. Това е чувствителна промяна в сравнение с последните две години - преди ЕС беше този, който търсеше подкрепа от Китай с общи комюникета, а сега ролите се разменят, каза анализаторът Франсоа Годмон.", "date": "2018.07.07", "title": "Със среща с лидери от Източна Европа в София Китай изпраща послание на ЕС"}
{"url": "https://www.dnevnik.bg/analizi/2018/07/07/3230806_kolkoto_i_da_sme_razlichni/", "text": "Това, че е със или без увреждане, е негово човешко и напълно естествено качество, което нито го прави повече, нито по-малко човек.  Човекът с увреждане най-често се ражда в среда, в която увреждането му се приема за цялостна непригодност. А понякога се ражда и в среда, в която се приема като определящо го различие, каквито всички имат. Напоследък нерядко средата е смесена и когато той съзрява, сам избира как да се възприема, с което заявява на другите съгласие или несъгласие с това как те се отнасят към него. Културите, които са стигнали дотам да разбират увреждането като различие, без да му придават свръхпозитивни или свръхнегативни окраски, изградиха подкрепяща среда за такива хора. Тази среда, най-просто казано, се състои от две неща: Първо: всеки, окачествен като здрав, без да му коства свръхголеми усилия, да може с труда и познанията си да бъде полезен на всеки друг, включително и на ощетените физически, умствено или психически, така щото той да се чувства по-добре. И второ: тези, определени като лица с увреждане, със своя опит и познания да бъдат полезни на други, без оглед на това какво различие имат, които се нуждаят от тях по някакъв начин.  Така в една подкрепяща среда тези хора спират да са категория във всички житейски ситуации. С други думи, докато слепият човек свири на сцена заедно с виждащи, важният акцент е музиката, която всички правят заедно, всеки по своя специфичен начин, и там няма категория освен музиката. Ако обаче слепият иска да свири с други зрящи хора и те виждат нотите, а той не, това се казва, за да се преодолее проблемът. Ако слепият поради своя слух свири най-добре, отново слепотата му е важно качество, което му дава преимущества. С този пример давам да се разбере, че слепотата е една от многото особености, които може човек да притежава, и нито нейното настойчиво наблягане, нито постоянното й отхвърляне би спомогнало за вникването в спецификата на тази особеност. Всяка ситуация изисква различно третиране на едно увреждане, както това важи за всяко човешко качество. Ниските играчи не са добри в едни спортове, но са най-добрите в други. А в шахмата това е последното нещо, за което се замисляме. В среда на адекватно възприемане на хората с увреждания като важна и неизменна част от цялото общество те се сливат с останалите и никой разсъдлив човек не ги третира като непригодни. Общият признак увреждане концентрира усилията как да се преодолеят пречките и то не дискриминира човека, а дефинира спецификата му така, както с думата \"роми\" се дефинира етносът, с \"учители\" се дефинира професията и с \"хомосексуални\" се дефинира ориентацията. Ето това е подкрепящата среда. Там всеки човек, според когото увреждането му го освобождава автоматично от отговорността да търси пълноценни начини за самостоятелно справяне, облекчаващи другите в грижите им за него, бива подтикнат да преосмисли своята отговорност. На него не му се позволява да се осланя единствено на чуждата помощ, защото по този начин той не може да открива възможностите си и да ги развива. От друга страна, за да се постигне баланс, не се толерира и прекаленото желание на човека с увреждане да прави всичко абсолютно сам, тъй като той подлага на риск здравето си и често, образно казано, може да стъпи накриво. Дори и подкрепящата среда още работи по въпроса как достъпът до всичко да е уреден за всички без оглед на спецификите. Уви, няма напълно пригодена система. Затова човекът с увреждане има правото да ползва асистент, който да допълва функциите му и да го подпомага. Там все още сляпо се напипва някакъв правилен подход. Гледат се примери от развитите култури, търси се начин да се постигне баланс, но отношенията прелитат в крайностите. От даване на големи привилегии до поставяне на ненужни ограничения, от покровителстване от страна на така наречените здрави до желание тотално да им оставят инициативата и да не се месят, от жалостивия плач до безмерната възхита, от отзоваване на всеки вик за помощ до пълна незаинтересованост...  от пълно посвещаване на проблемите до пълна изолация от тях, от гняв към управниците до възхвала на техните намерения, от самонадеяно изтъкване на отношения към хората с увреждания като към равни до неудобство да се общува с тях като че са извънземни, от жалващи се жертви на убиващата ги система до герои, съществуващи въпреки системата... Да продължавам ли? И тези крайности се срещат и спорят коя да надделее, а в невежеството си не виждат колко са едностранчиви, повърхностни и нестабилни. Когато в една подкрепяща среда се дефинира група по даден признак, това важи само за конкретните ситуации, в които се решава техен проблем или се осмисля някое тяхно преимущество. Но това не се прехвърля върху всички сфери на дейност на тези хора, няма стереотипни представи и няма предварителни нагласи. Това улеснява всеки, лишен от зрение, слух, говор, ръка или крак, да се възприеме като индивид със своята специфика и необвързан с други слепи, глухи, неми, куци и сакати. Защото само като погледнем слепотата, тя има най-различни нюанси. Неподкрепящата среда се нуждае от внушения и самовнушения, че различните по признак увреждания имат нужда от еднакво третиране.  Там тя не е взаимно свързване и приобщаване. Не. Тъкмо обратното. Интеграцията се прави от \"здравите\" за \"увредените\". А в някои случаи от \"увредените\" за \"здравите\". В повечето случаи се прави така, както \"здравите\" я разбират и приемат, понеже се счита, че увреждането е състояние на пациент, в което той не може другояче, освен да чака лекарят да му предпише хапчета. В общество на крайности тя става също крайност. Или си изолиран в специално училище, където времето е спряло и пространството е тясно, или си \"интегриран\" в шумната врява на масовото училище, в което времето сякаш бърза, а пространството е толкова голямо, че и сред много хора се чувстваш сам и неразбран. Тази крайност, наречена интеграция, идва да спаси от другата крайност, наречена дезинтеграция. Обаче усложнява положението. Толкова е голям нейният неуспех, че едни още повече не искат да се разделят със своите специални училища, предприятия, домове и институции, а други проявяват тотално безхаберие какво става в тях.  В подкрепящата среда целта на специално училище или специално предприятие за хора с определен тип различие не е да подчертае проблема им или да го крие, а да подкрепи в неравностойните условия, създадени от други, и да даде ценния опит как сред тях човекът с увреждане да се чувства добре, без да му се налага да се изтъква или срамува от своето различие. В неподкрепящата среда или го изтъкваме, или ни е срам. И ето как става: Мнозинството от хората знаят, че не са \"добри\", а много им се иска да са такива. Иска им се да заблудят и себе си, покрай това и другите, че са добри. И от добрина правят пълни глупости понякога. Например решават да интегрират \"хората със специални нужди\" на пазара на труда. И за да стане това, те присвояват понятието \"социално предприемачество\".  Обществената нагласа е такава, че е склонна много повече да оцени труда на увреден пред труда на неувреден и не заради качеството на този труд, а заради увреждането и представата, че то пречи за извършването на този труд. Така увреждането става реклама.  В добре развита култура, в която незрящият работник не е нещо нетрадиционно, това няма да събуди кой знае какъв интерес. Но в неразвитата култура, която се нуждае от всякакви зрелища,  това идва като страшно предизвикателство. От това хората, окачествени като здрави, които не преценяват трезво, се ласкаят от мисълта, че купувайки труда на слепите, са станали хем благодетели, хем съпричастни. Немалък процент от хората с увреждания също се радват, че са оценени и че някой ги е подпомогнал да се усетят равностойни на пазара. Само че те не са станали равностойни от това, а още по-неравностойни. Вместо на тях да се гледа като сбор от индивиди, всеки от които има своите способности и индивидуални качества, те са една група, отделена от масата по признак слепота. Ние живеем в България. Страна, в която се опитваме взаимно да се заблуждаваме, че нещата са по-добре, отколкото са, без реално да полагаме усилия думите ни да са с покритие. Тук е неподкрепящата среда. Тук за пари се правят проекти, законопроекти, организации, чиято цел е интеграция на хората с увреждания. Многократно стана ясно как парите разделиха протестиращите на субсидирани и неплатени, при което субсидираните нарекоха неплатените платени, а неплатените нарекоха субсидираните продажни. А онези в парламента гледат и се подсмихват, защото класическото \"разделяй и владей\" пак е свършило работа и е въпрос то да се подхранва чрез субсидираните и да се позволи на неплатените да си имат безопасен водач в одеждите на един политически закърмен омбудсман. Подкрепящата среда няма да я създадат само политици, работодатели или самите хора с увреждания, независимо дали ги наричаме инвалиди или лица с трайни затруднения и специални потребности. Подкрепящата среда можем да създаваме единствено заедно и единствено с взаимно приемане и взаимна подкрепа. Какъвто и да си, дали си гледащ външно или сляп вътрешно, дали си човек циганин или само ром, дали си душевно или телесно осакатял, дали си такъв, какъвто те определят, или такъв, какъвто ти се виждаш, ти си част от процеса.  Ако смяташ себе си за човек, можеш спокойно да кажеш: \"Ние сме човеци. Колкото и да сме различни, всички имаме нужда както от храна, вода и топлина, така и от любов, приемане и уважение. Различаваме се само по начините, по които можем да ги получим и употребим. Останалото са подробности.\"", "date": "2018.07.07", "title": "Колкото и да сме различни"}
{"url": "https://www.dnevnik.bg/bulgaria/2018/07/07/3208421_1968_g_kak_ds_i_bkp_poprechili_na_spontanen_protest/", "text": "Младежи от Холандия и Западна Германия през 1968 г. по време на световния младежки фестивал се опитали да протестират пред посолството на САЩ в София срещу войната във Виетнам. Тази самоинициатива, несъгласувана с домакините, обаче притеснила Държавна сигурност и комунистическите власти. Пред посолството имало и планирана демонстрация, импровизации били недопустими. Решението - група младежи от градската организация на Българската комунистическа партия преминала пред легацията, подбирайки всички в шествие, пеейки \"Тих бял Дунав\". Така \"иззехме инициативата... и привлякохме вниманието на обществеността с нашата организираност и политическа целенасоченост\", пише в информация на софийското управление на МВР, поместена в Сборника на комисията по досиетата \"Държавна сигурност и IX световен младежки фестивал\" . Денят бил 29 юли и изобилствал от събития - митинги и концерти, \"за солидарност с борещия се виетнамски народ\". Само че те са били добре организирани и контролирани от комунистическата власт, недопускаща никакви своеволия. Държавна сигурност и милицията са се готвели старателно за фестивала, съвпадащ с младежки бунтове на Запад и с Пражката пролет. Налагало им се да бъдат особено бдителни, защото се е очаквало да пристигнат \"вражески елементи\", който \"да склоняват към диверсия и да пропагандират буржоазен начин на живот\". Изисквало се и да внимават за представители на капиталистическите страни, които биха работили за \"дезорганизирането на фестивалните мероприятия, биха създавали настроения срещу битови или други неуредици, като по този начин ще отклонят вниманието на някои делегати от главните цели на фестивала\". Службите са впрегнали целия си състав - забранено е на офицерите и сержантите да излизат в отпуска, се вижда от поместените справки и доклади в сборника. От документ за \"взаимодействието с представителите на братските органи\" се разбира, че за фестивала подкрепления са изпратили Съветският съюз - 30 агенти, ГДР - 15. На тях са били осигурени явочни квартири, леки автомобили, работни помещения и места за живеене. Организирани им били екскурзии до Боровец, Пловдив, Шипка и Рилския манастир. От друг документ се вижда и че представителите на унгарските служби са съобщили на българските си колеги, че \"разполагат с агентурни възможности за близък контакт с делегациите на Франция, Италия и Финландия\", като и са посочили и две лица с \"прогресивни възгледи\" от френската делегация. В четвърти отдел на Държавна сигурност пък била създадена специална оперативна група от четирима агенти, чиято задача е била да организира и провежда \"мероприятия\" с делегациите на капиталистическите страни. Групата трябвало да разобличава участници във фестивала, които \"биха работили за дезорганизирането\" на събитията от програмата, както и да вербува сред тях сътрудници на Държавна сигурност. Делегацията на Чехословакия - страната, в която опитвали \"социализъм с човешко лице\", е била щателно проучена от агентите на ДС. От донос на довереното лице \"Димитров\" се разбира, че службите са положили много усилия да се срещнат с ръководителите на фестивалците от ЧССР. Един от тях е описан като \"човек, който няма нищо общо със социализма\", други имали подготвени лекции, с които да убеждават, че чехословашката промишленост не е изостанала, като преследвали целта да докажат със статистически данни, че Съветът за икономическа взаимопомощ (СИВ) - икономическият съюз на социалистическите държави, е с лоша система, че \"Общият пазар е по-добър\". За 29 юли, когато много хора се събрали на площад \"9 септември\" /между бившия царски дворец и мавзолея на Георги Димитров/, където делегациите изпълнявали различни песни, в документите е отбелязано, че българската публика е аплодирала чешката програма най-силно с \"възгласи на одобрение, дори на възхищение\". Подчертано е, че чехите изглеждали различно от останалите, те били с \"екстравагантно облекло - дълги сака, тесни панталони, развяващи се дълги коси\", като са правили \"скокове, кълчене, гримаси\", характерни за западните изпълнители.  Службите открили сред протестиращите \"екстремисти\", които имали свои планове за протестите. Сътрудник забелязал, че в 11:15 часа на 29 юли \"група младежи и девойки от неизвестна националност са носили на гърдите си и на гърбовете си плакати с надпис \"Всички в 16 часа да присъствуват на протестната демонстрация в защита на Виетнам пред Американската легация\". Това разкритие предотвратило импровизираната демонстрация с помощта на младежите - комунисти, пели \"Тих бял Дунав\".  Преди това група \"екстремисти от западно-германската и холандската делегации\", която се движила по улица \"Софийска комуна\" (днес улица \"Княз Александър I\") направила нещо, което се срещало \"за пръв път в милиционерската практика\" - \"седяща демонстрация\". Там обаче отново минавали \"наши младежи\", които действали както пред посолството. Няма информация дали и те са пели. На перваза на сградата на БНБ се бил покачил \"един чужденец\", който на отговарял на поканите да слезе и когато бил свален \"един френски дипломат, който през цялото време наблюдаваше демонстрацията, извика на български език \"Позор!\"\". ", "date": "2018.07.07", "title": "1968 г.: Как ДС и БКП попречили на спонтанен протест срещу войната във Виетнам"}
{"url": "https://www.dnevnik.bg/skorost/2018/07/07/3230406_novi_paketi_podsiliha_sportnoto_izluchvane_na_audi_a4/", "text": "Ауди\" обнови гамата на А4, като направи промяна в седана и комбито. Един поглед към колите е достатъчен, за да се забележат различните брони.", "date": "2018.07.07", "title": "Фотогалерия: Нови пакети подсилиха спортното излъчване на \"Ауди\" А4"}
{"url": "https://www.dnevnik.bg/sport/2018/07/07/3231611_trenyorut_na_belgiia_poehme_takticheski_risk_no/", "text": "Селекционерът на Белгия Роберто Мартинес заяви, че отборът му е трябвало да предприеме тактически риск срещу Бразилия, но играчите са били на изключително ниво и са изпълнили всичко до перфектност. Белгийските футболисти  елиминираха големия фаворит за титлата след победа с 2:1  и ще се изправят срещу Франция в първия полуфинал на световното първенство в Русия. \"Срещу Бразилия имаше психологическа бариера. Те бяха големите фаворити, петкратни световни шампиони и т.н. Затова ние трябваше да бъдем смели тактически. Поехме риск да променим някои неща и се нуждаехме от това играчите да повярват\", каза Мартинес след двубоя. \"В този мач всичко зависеше от тяхната психика. Аз съм най-гордият човек на планетата, защото дадох на играчите много трудна тактическа задача. Начинът, по който те я изпълниха до последната секунда, беше невероятен\", допълни той. Според Мартинес Бразилия си остава най-добрият отбор в целия турнир. \"И със сигурност отборът, който представлява най-голямата заплаха, когато говорим за игрови ситуации. Трябваше да се защитаваме добре в продължение на 90 минути. Но чувствам, че с нашето представяне си заслужихме преминаването в следващата фаза\", каза още испанският треньор. Едва за втори път в своята история Белгия ще играе полуфинал на световно първенство. Първото участие на \"червения динамит\" във финална четворка е през 1986 г., когато отборът губи с 0:2 от Аржентина след два гола на Диего Марадона. \"Сега ни предстои среща с един изключителен отбор като Франция. Но след като си достигнал полуфинал на световно първенство е ясно, че няма как да срещнеш слаб отбор. Шансовете на двата отбора са равни и ние ще направим всичко възможно, за да спечелим\", каза Кевин де Бройне, който беше избран за играч на мача.", "date": "2018.07.07", "title": "Треньорът на Белгия: Поехме тактически риск, но играчите бяха невероятни"}
{"url": "https://www.dnevnik.bg/bulgaria/2018/07/07/3231614_dnes_v_stolichniia_park_zaimov10_kucheta_ot_prijut/", "text": "Днес от 15 до 19 часа в столичния парк \"Заимов\" 10 кучета от общинския приют в село Горни Богров ще очакват своите нови стопани, съобщиха от Столичната община. За втора поредна година \"Екоравновесие\" организира събитие по осиновителската си кампания под мотото \"Осиновявай, не купувай\". Всеки желаещ ще може да види, разходи, погали и вземе някое от прекрасните, здрави, обезпаразитени и ваксинирани кучета в дома си. Осиновяването ще може да се извърши веднага, на място, като процедурата ще е улеснена, за което е необходимо единствено лична карта.", "date": "2018.07.07", "title": "Днес в столичния парк \"Заимов\" 10 кучета от приют ще чакат своите нови стопани"}
{"url": "https://www.dnevnik.bg/sviat/2018/07/07/3231608_kitai_shte_se_otvori_za_investicii_i_shte_uvajava/", "text": "Китай иска да се съобразява с правилата на Европейския съюз за прозрачност и обществени поръчки, докато развива бизнес отношенията си с Централна и Източна Европа, а успехът на региона е важен за един \"отворен и проспериращ ЕС.\" Това бе основното послание в обръщението на китайския премиер Ли Къцян, който е в София за срещата на върха  със страните от Централна и Източна Европа  - шеста поред от 2012 г. насам. На форума присъстват повечето премиери от Централна и Източна Европа. В София обаче не дойдоха премиерите на Литва и Полша - първата е представена на ниво финансов министър (Вилиус Шапока), а втората от министъра на образованието и науката Ярослав Говин. Поканени са и наблюдатели от Германия, Франция, Европейския съюз и Европейската банка за възстановяване и развитие. \"Бихме искали да видим отворен и проспериращ ЕС и интеграция в цяла Европа, защото \"това е в интереса на Европа и Китай... когато (Европа) има по-силни позиции и по-силен съюз, вярваме, че другите власти ще искат по-силна синергия в по-силен свят и ще насърчават международните оотношения в по-свободна търговия и икономика,\" каза още Ли. \"Сътрудничеството ни и \"по-добрите и по-близки отношения на определено ниво\" са от полза на Европа, а в по-голям контекст и на целия свят.\". В приветствията си Ли заговори за темите, които притесняват Европа в китайския подход към бизнеса в региона (без да ги обозначава като такива). Той настоя, че процесът на бизнес сътрудничество \"трябва да е прозрачен, както и търговетее. Китай се надява да види конкурентен процес на обществени търгове за бизнеса, да успеят да се възползват от този процес и да бъдат най-конкурентните.\" По думите му Китай \"активно действа по отношение на подобна конкуренция\" и ще се възползва от процеса, установен в ЕС \"при равни условия\". Критиците на китайския подход към бизнеса в Източна Европа и най-вече в страните, които все още не са част от ЕС, твърдят, че китайските компании не се съобразяват с правилата за обществени поръчки и търсят договаряне с властите на най-високо ниво, за да гарантират участието си в големи проекти. Отваряне за повече внос и инвестиции Ли обеща и че Китай ще работи за купуването на повече селскостопански продукти от Централна и Източна Европа, а ще предлага и индустриални проздукти, в които има \"конкуретно предимство\", тъй като те са \"висококачествени и евтини\". \"Китайското равителство ще продължим да насърчава конкурентоспособността за откриване в ЦИЕ на нови фабрики за тези продукти за отговаряне на местните нужди в ЦИЕ.\" Китай също така \"е готов на отваряне, защото то ще помогне на китайската икономика в следващите години и властите ще продължат в тази насока,\" обясни премиерът и нарече отварянето \"ключово за развиването на китайската икономика\". \"Ще бъдем отворени към света, в отношенията към чуждестранни инвеститори... ще намаляваме митата за внос по всякакъв начин, ще насърчаваме възможностите за растеж, каквито имаме.\" \"Трябва да бъдем отворени за страните в инициативата \"16+1\" за по-близко сътрудничество, като тази платформа трябва да е прозрачна, отворена и за други страни и за ключовите членове на ЕС, както и за институциите на ЕС. Когато работим по проектите за двустранно сътрудниество, виинаги трябва да се разсъждава по въпроса за финансирането. Ще има отарящи се нови канали, има нови инициативи за Китай в тази насока.\" Алтернатива на еврофондовете Седмата среща на Китай и страните от ЦИЕ \"не ни разделя, но дава възможност тези, които сме в ЕС, да наваксаме изоставането\" по проекти, за които няма пари по кохезионната политика, каза премиерът Бойко Борисов преди обръщението на Ли Къцян. \"Трябва да успокоим всички в Европа, които смятат, че тези срещи не са полезни за нея... Имаме огромни възможности. Западните Балкани не могат да се разглеждат сами по себе си, защото Гърция, Румъния, България, коио сме в в Европейския съюз, Хърватия, Словения - всеки един проект в инфраструктурата касае такива страни,\" каза още Борисов. Той говори и за Балканите, които бяха фокус на българското председателство на Съвета на ЕС и които сега отново ще бъдат тема на срещата в Лондон, част от Берлинския процес, другата седмица. Той изтъкна ползите от общи проекти, включващи балкански страни и предлагани на Китай. \"Да се знае, че това, което започнахме като Западните Балкани, във вторник Тереза Мей ще го продължи. Всички на Балканите можем, повдигайки своя БВП, изграждайки своята инфраструктура и дигиталната, особено в сферата на иновациите, имаме рядък шанс, Китай гледа много положително на тези процеси и действително може всеки от нас, присъстващ тук, да подобри стокооборота, да подобри отношенията си с Китай. А и когато предлагаме няколко страни един проект, мисля, че мтого по-лесно с колегата Ли Къцян да намериме възможност.\"", "date": "2018.07.07", "title": "Китай ще се отвори за инвестиции и ще уважава правилата на ЕС, обеща премиерът му в София"}
{"url": "https://www.dnevnik.bg/sport/2018/07/07/3231625_tite_zagubihme_neveroiaten_mach_v_koito_sudbata_beshe/", "text": "Селекционерът на Бразилия Тите заяви, че изпитва огромна горчивина след отпадането от световното първенство по футбол в Русия. Големият фаворит за титлата напусна надпреварата още в четвъртфиналите  след загуба с 1:2 от Белгия. Бразилия допусна първа загуба от две години насам и едва втора в 26 мача под ръководството на Тите. \"Селесао\" доминираше през цялата среща с белгийците, отправи близо 30 удара - една трета от които точни, но отбеляза само едно попадение. \"Във футбола има случайност, но аз не обичам да говоря за късмет. Не вярвам в късмета. Беше ли Куртоа късметлия? Не, той беше невероятен. Белгия беше компетентен и ефективен отбор\", каза Тите след двубоя. \"Случайността, нещастното стечение на обстоятелствата, тези неща се случват във футбола. И днес се случиха. Болезнено е да го кажа и по никакъв начин не искам с това да омаловажавам победата на Белгия, защото те са страхотен отбор. Но съдбата беше жестока към нас. Тежко е и е много трудно за преглъщане\", допълни селекционерът на Бразилия. По думите му двубоят е бил от изключително висока класа. \"Ние имахме контрола в две-трети от него, но за разлика от нас Белгия превърна своите шансове в голове. Трудно е да го кажа, но това наистина беше страхотен мач между два много впечатляващи в техническо отношение отбори.\" \"С цялата тази болка, която чувствам, и с цялата горчивина, която усещам, е трудно да се говори, но тези, които обичат футбола, са изпитали голямо удоволствие, докато гледат този мач. Наистина какъв мач само беше\", допълни Тите. Селекционерът на Бразилия отказа да коментира своето бъдеще. По думите му сега не е правилният момент да се мисли за това и да се взимат решения.", "date": "2018.07.07", "title": "Тите: Загубихме невероятен мач, в който съдбата беше жестока към нас"}
{"url": "https://www.dnevnik.bg/sport/2018/07/07/3231631_vecheria_ili_mebeli_ot_ikea_kak_bekam_i_ibrahimovich/", "text": "Англия и Швеция се срещат днес в двубой, който може да върне един от двата отбора на голямата футболна сцена след дълго отсъствие. Англичаните ще имат шанс да се класират за първия си полуфинал на световно първенство от 1990 г., а шведите - за първи от 1994 г. В навечерието на мача две от най-големите звезди на английския и шведския футбол - Дейвид Бекъм и Златан Ибрахимович, сключиха интригуващ облог чрез социалните мрежи. Басът беше иницииран от Ибрахимович. Нападателят предложи на Бекъм да го почерпи вечеря в който и да е ресторант по света, ако Англия победи, а при успех на Швеция бившият английски национал да му купи обзавеждане от \"Икеа\". Бекъм веднага прие облога, но с леко променени условия. \"Ако Швеция победи, лично ще те заведа в \"Икеа\" и ще ти купя каквото пожелаеш за ново имение в Лос Анджелис. Но ако Англия спечели, искам да дойдеш да гледаш мач на \"Уембли\" с фланелката на Англия и на почивката да хапнем риба и пържени картофи\", отговори англичанинът. Бившият отбор на Бекъм и настоящ на Ибрахимович - \"Лос Анджелис галакси\" - се включи в дискусията и обяви условията на облога за уредени. Двубоят между Англия и Швеция започва в 17.00 часа. Победителят ще спори за място на финала с Русия или Хърватия, които в 21.00 часа се срещат в последния четвъртфинал", "date": "2018.07.07", "title": "Вечеря или мебели от \"Икеа\": Как Бекъм и Ибрахимович се обзаложиха за Англия - Швеция"}
{"url": "https://www.dnevnik.bg/sviat/2018/07/07/3231624_pekin_shte_izuchava_zakonite_na_es_chrez/", "text": "Китай поиска от премиера Бойко Борисов в България да бъде създаден \"изследователски център\", който да проучва законите и правилата на ЕС и да помогне на китайския бизнес да натрупа познания за Европа. Предложението дойде от китайския премиер Ли Къцян в началото на срещата с лидерите от Централна и Източна Европа. Във встъпителния си коментар Борисов също спомена центъра и го обяви като \"предложение за изучаване и консултация със законодателство на ЕС за китайските компании,\" а после даде думата на китайския си колега. За същия - Глобален център за партньорство на държавите от ЦИЕ и Китай - Ли разговаря вчера с президента Румен Радев, когато  идеята бе представена като инициатива на държавния глава . \"Необходимо е за нас внимателно да проучим законите и правилата на ЕС и какви рискове ще трябва да имаме предвид,\" каза Ли, който  в обръщението си след пристигане в Националния дворец на културата  заяви ангажимент за по-голямо отваряне на Китай към чужди инвестиции и спазване на правилата на ЕС в сделките с Централна и Източна Европа. \"Предлагаме да бъде установен изследователско- консултански център за партньорство в контекста на глобализацията... Страните от 16+1 трябва да проучат как сътрудничеството ни да се впише в правилата на ЕС, как може да се работи със Световната банка и Международната банка за възстановяване и развитие.\" \"Китай и Европа са далеч географски и имат различни култури за правене на бизнес,\" обобщи Ли. \"Когато китайски компании идват тук, те трябва да имат познания. Китай иска да е спонсор на този център и нашите експерти ще се включат в него. Сътрудничеството ни ще се базира на внимателен анализ и проучване.\" Преди това Ли дълго говори за нуждата от насърчаване на свободната търговия, тъй като \"свят, който не приобщава всички, няма бъдеще\" и е нужно да бъде насърчен многостранният подход в бизнеса и търговията, за да не предотврати забавянето на глобалната икономика..", "date": "2018.07.07", "title": "Китай ще изучава законите на ЕС чрез изследователски център в София"}
{"url": "https://www.dnevnik.bg/bulgaria/2018/07/07/3231635_obiaven_e_jult_kod_za_obilni_valeji_i_grumotevichni/", "text": "В 12 области в страната е обявен жълт код за обилни валежи и гръмотевични бури, сочи справка на сайта на Националния институт по метеорология и хидрология към БАН. Областите, за които важи жълтата степен са: Смолян, Благоевград, Пазарджик, Пловдив, Ловеч, София-област, София-град, Перник, Кюстендил, Видин, Монтана и Враца. Днес още преди обяд над Западна България, а след обяд и над Централна ще се развива мощна купесто-дъждовна облачност. На много места ще има краткотрайни валежи, придружени с гръмотевици и временни усилвания на вятъра. Има условия за градушки. В Рило-Родопската област и на места в Предбалкана явленията ще са интензивни, валежите – значителни. Над източните райони ще бъде предимно слънчево. Атмосферното налягане ще е малко по-ниско от средното за месеца и ще остане без съществена промяна. Максималните температури ще са между 27° и 32°, в западните райони – малко по-ниски. Над Черноморието ще бъде предимно слънчево. Ще духа слаб северен вятър. Максималните температури ще са 27°-28°. Температурата на морската вода е 24°-25°. Вълнението на морето ще бъде 1-2 бала. Над планините ще се развива мощна купесто-дъждовна облачност. На много места ще има краткотрайни, временно интензивни валежи и гръмотевични бури. Максималната температура на височина 1200 м ще е около 20°, на 2000 м – около 13°.", "date": "2018.07.07", "title": "Обявен е жълт код за обилни валежи и гръмотевични бури в 12 области"}
{"url": "https://www.dnevnik.bg/bulgaria/2018/07/07/3231636_kratki_novini_vzriven_e_bankomat_v_plovdiv/", "text": "Kратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Безплатни автобусни линии тръгнаха до Витоша Тази сутрин в София за поредна година потеглиха безплатните автобусни линии за туристи и велосипедисти до Витоша. Те ще работят всяка събота и неделя и празнични дни до 24 септември. Автобусите за пешеходци ще превозват желаещите от стадион \"Васил Левски\" до Златните мостове в 8 и 9 часа, а връщането е в 18 и 19 часа. Едната линия за велосипедисти ще бъде от Зоопарка през местността Бай Кръстьо до хижа Алеко в 8.20 и 10.30 часа. Маршрутът на втората линия е от онкоболницата до Бистрица и Железница в същите часове. Взривен е банкомат в Пловдив Взривът в район \"Тракия\" тази сутрин е бил толкова силен, че събудил хората от блоковете в близост до банкомата, съобщи БНТ. Все още не е ясно има ли откраднати пари и каква е сумата. Минути след подадения сигнал полицаи са отцепили района, но извършителите не са установени. Повече от 5 часа криминалисти и експерти по взривни вещества правиха оглед на местопроизшествието. Това е вторият взривен банкомат през последните няколко дни. В четвъртък беше взривен банкомат в столичния квартал \"Люлин\". Проверяват сигнал за замърсяване на язовир \"Добри дял\" в община Лясковец Екоинспекцията във Велико Търново проверява сигнал за замърсяване на язовир \"Добри дял\" в община Лясковец, съобщи БНР. Еколозите не са установили мъртва риба в районите със зеленото оцветяване на общинския водоем. Взети са водни проби от язовира, дерето, което се влива в него, както и намиращото се в района производствено предприятие. Ще се направят изследвания по 11 показателя, включително за арсен, хром, живак, цианиди и нефтопродукти. От Екологичната инспекция посочиха, че резултатите ще станат известни следващата седмица. На място еколозите и служители от \"Басейнова дирекция\" са замерили киселинно-алкалната среда в язовир \"Добри дял\", разтвореният кислород и електропроводимостта. Резултатите са в нормите.", "date": "2018.07.07", "title": "Кратки новини: Безплатни автобусни линии тръгнаха до Витоша"}
{"url": "https://www.dnevnik.bg/sviat/2018/07/07/3231701_silvio_berluskoni_imal_namerenie_da_sa_kandidatira_v/", "text": "Бившият премиер на Италия Силвио Берлускони възнамерява да се кандидатира в изборите за Европейски парламент догодина. Това съобщи председателят на парламента Антонио Таяни в интервю, публикувано днес и цитирано от ДПА, съобщава БТА. До неотдавна 81-годишният Берлускони имаше забрана да заема публична длъжност съгласно присъда по дело за данъчни измами. През май съдът отмени забраната. Пред вестник \"Стампа\" Таяни, който тази седмица бе избран за заместник-председател на партията на Берлускони \"Напред, Италия\", казва, че го е помолил да се кандидатира за европарламента. На въпрос какво е казал експремиерът, Таяни отговаря: \"Мисля, че той възнамерява да се кандидатира. Мисля че, той е много доволен [от предложението]\". ДПА припомни, че Силвио Берлускони е участвал като кандидат в изборите за Европейски парламент през 1994, 1999, 2004 и 2009 г., но почти всеки път е отстъпвал спечеленото място на друг от партийната листа. Той е заседавал в законодателното събрание на съюза само през периода 1999-2001 година.", "date": "2018.07.07", "title": "Силвио Берлускони имал намерение да са кандидатира в изборите за Европейски парламент"}
{"url": "https://www.dnevnik.bg/photos/2018/07/07/3230873_fotogaleriia_roklite_na_eli_saab_vduhnoveni_ot_gaudi/", "text": "Колекцията есен/зима 2018 на ливанския дизайнер Ели Сааб черпи вдъхновение от каталунския архитект Антонио Гауди. \"За Сааб жените винаги са на първо място, преди всякакви артистични разпенвания или неизбежните модни вълни, които понякога изтласкват красотата и блясъка\", пише \"Вог\". \"И жените идват при него – в ателиетата в Бейрут, Лондон и Париж – защото се наслаждават на увереността, която им носят изящните, добре оразмерени и умно поставени бродерии; традиционно добре изглеждащата палитра от неутрални тонове и цветовете на скъпоценните камъни; техническото майсторство, което позволява да се носят много високи цепки без риск нещо да се покаже\". В новата си колекция Сааб се опира на изкуството на неповторимия Гауди, чиито архитектурни проекти са едни от най-разпознаваемите символи на Барселона, за да заложи на естествени линии и понякога драматични детайли на силуета.", "date": "2018.07.07", "title": "Фотогалерия: Роклите на Ели Сааб, вдъхновени от Гауди"}
{"url": "https://www.dnevnik.bg/sport/2018/07/07/3231707_kolumbiec_specheli_purviia_etap_v_tura_frum_i_kintana/", "text": "Колумбиецът Фернандо Гавирия спечели първия етап в  Обиколката на Франция  след блестящ финален спринт. Състезателят на \"Куикстеп\" измина трасето от 201 км между Ноармутие-ен-Лил до Фонене-льо-Комт за 4:23.32 часа със средна скорост 45.76 км/ч. Спринтьорът от Колумбия надделя над световния шампион Петер Саган (\"Бора\") и победителя в 14 етапа от Тура Марсел Кител. Гавирия беше изведен отлично от съотборниците си Ив Лампер,  Ники Терпстра  и Максимилиано Рикезе, и направи спринт от 200 метра. За Гавирия това е 33-а професионална победа и осма през 2018 г. Колумбиецът спечели още в дебюта си в Тура, след като преди година го направи и затвърди таланта си, след като преди година взе четири етапа и цикламената фланелка в Джиро д’Италия. За отбора му \"Куикстеп\" победата през този сезон е 48-а. \"Това е много важна победа за мен и съм истински щастлив. Имахме план за днешния ден и го следвахме през цялото време\", каза Гавирия. Първият етап в Тура обаче се оказа много хаотичен заради последните километри, в които имаше много падания. От претендентите за генерално класиране време изгубиха  Крис Фрум , Адам Йейтс, Ричи Порт и Найро Кинтана. Първите трима загубиха 51 секунди, докато колумбиецът финишира на 1.15 минути. В групата на спринтьорите без никакви проблеми обaче завършиха Герант Томас (\"Скай\"), Винченцо Нибали (\"Бахрейн Мерида\"), Том Дюмулен (\"Сънуеб\"), Микел Ланда и Алехандро Валверде (\"Мовистар\"), Ромен Барде (AG2R), Илнур Закарин (\"Катюша\"),  Боб Юнгелс  (\"Куикстеп\"), Стивън Краусвайк и Примож Роглич (\"Лото Йъмбо\"), Тиджей Ван Гардърен (BMC), както и Якоб Фулсанг (\"Астана\"). Още след развяване на флага за старт на етапа се откъснаха трима колоездачи – Кевин Льоданоа (\"Фортунео\"), Жером Козен (\"Директ Енержи\") и Йоан Офредо (\"Ванти груп Гобер\"). Тримата бяха пуснати без проблем и бързо успяха да направят комфортна преднина. Тя достигна около четири минути, но след това се застопори, след като спринтьорските тимове не искаха да пускат бегълците да се откъснат повече. Около 80 километра преди финала имаше междинен спринт, до който бегълците стигнаха заедно. В групата обаче имаше борба за точките след трето място, като спринтът взе Фернандо Гавирия пред Грайпел и Арно Демар, които взеха 13, 11 и 10 точки. Посредата на деня пък Лоусън Крадък от \"Драпак\" падна и пострада сериозно. Въпреки удареното си ляво рамо и аркада на окото, американецът се добра до финала. В етапа имаше и премия за катерачи на изкачването от четвърта категория Кот де Викс. То беше спечелено от Льоданоа, който стана и първият носител на фланелката на червени точки. В основната група се получи падане 10 километра преди финала, което хвана най-голямата френска надежда за етапен успех Арно Демар. Спринтьорът на FDJ беше в средата на колоната и беше въвлечен в закачане между няколко колоездача. Точно в този момент бяха хванати и последните двама от бегълците – Козен и Офредо. Демар така и не успя да се върне в групата, а скоростта в нея се повиши много, заради ездата на \"Куикстеп\" и \"Дайменшън дата\". Драмата продължи и пет километра преди финала имаше ново падане, в което беше въвлечен Крис Фрум. Четирикратният шампион изпусна един ляв завой и падна. Малко преди него пострада и съотборникът му Еган Бернал. Само на 3.5 километра преди финала спукана гума пък имаше Найро Кинтана. Колумбиецът получи помощ от неутрален мотоциклет, което го забави повече и дори не успя да хване групата на Фрум. При Кинтана положението беше много драматично, защото не успя да хване и правилото за 3-те километра преди финала, когато получава времето на първата група. В спринта \"Куикстеп\" бяха най-добре организирани и Гавирия смаза съперниците си. След него се нареди Саган, а в края Кител прескочи Александър Кристоф. Германецът разви най-висока скорост в спринта - почти 66 км/ч, но тръгна прекалено късно. Саган беше с 63, а Гавирия с почти 62 км/ч. Топ 10 допълниха Кристоф Лапорт, Дилан Хрьоневехен, Майкъл Матюс, Джон Дегенколб, Якоб Фулсанг и Рафал Майка. На 50 секунди изоставане пристигна групата на Фрум, Йейтс и Ричи Порт, а Кинтана загуби 1.15 минути. Той пристигна на финала заедно със сънародника си Бернал. Гавирия облече първата жълта фланелка в Тура за тази година. Той е едва вторият представител на южноамериканската страна, който взима лидерското трико след Виктор Пеня през 2003 г. Спринтьорът на \"Куикстеп\" облича и зелената фланелка, след като спечели 63 точки в етапа. Във втория ден обаче тя ще бъде носена от Петер Саган. В неделя предстои вторият етап – 182 км между Муйерон Сен Жермен до Ла Рош сюр Йон. Отсечката е изцяло равнинна със само една височина от четвърта категория и отново дава шанс за изява на спринтьорите.", "date": "2018.07.07", "title": "Колумбиец спечели първия етап в Тура, Фрум и Кинтана загубиха време"}
{"url": "https://www.dnevnik.bg/bulgaria/2018/07/07/3231703_rumen_hristov_oglavi_sds/", "text": "Румен Христов, който беше един от организаторите на \"преврата\" срещу лидера на СДС Божидар Лукарски и в основата на неговата оставка, днес оглави партията. За Христов, който до момента беше зам.-председател на партията, са гласували 369 делегати на днешното заседание на Националната конференция на СДС, предаде \"Фокус\". За опонента му - председателят на най-голямата организация в партията в София д-р Антон Койчев са подадени 322 бюлетини. Недействителните гласове са 28. Гласуването за нов лидер на СДС беше тайно и продължи над 2 часа. Резултатите за зам.-председатели на партията ще бъдат обявени по-късно на сайта на СДС. До оставката на Божидар Лукарски се стигна  след заседания  на Националния съвет на СДС, на едно от които се стигна и до  размяна на удари ,  игри с кворума и наета охрана , която трябваше да не допусне делегати на опозиционни на Лукарски структури. До вчера за по-вероятен победител беше сочен Койчев, тъй като за кандидатурата му работи ръководството в оставка на партията. Румен Христов, който беше и един от организаторите на \"преврата\", също имаше шансове, ако се съди по успешното сваляне на Лукарски. В неговия лагер е бившият председател на партията и кмет на Карлово Емил Кабаиванов, който пак е кандидат за заместник-председател. Лукарски и Койчев също са предложени и за заместник-председатели. Бъдещето на СДС е разделителна линия на двата лагера в партията. Лукарски и хората му искат да поемат дясноконсервативен курс. Лагерът на Христов настоява за дясно обединение, като сред потенциалните им партньори са ДСБ и други партии от бившия Реформаторски блок. Лукарски смята, че трябва да се направи коалиция с НФСБ на Валери Симеонов. НФСБ се нанесе в знаковата сграда на СДС на \"Раковски\", но остави част от помещенията на синята партия. По-рано днес пред форума Лукарски отново заговори за \"преврат\" срещу себе си. \"Новата година ни изненада с опит за преврат по никое време. Част от тези, които ме избраха, решиха, че съм пречка за СДС\", заяви той, цитиран от \"Фокус\". \"Няма да правя политически анализ защо се стигна до това, не бих подценил интелигентността ви. Не се смятам за безгрешен и жертва. Отчитам, че не успях да бъда толкова близо до местните структури, колкото обещах\", каза още Божидар Лукарски. И отново заяви, че СДС трябва да тръгне в \"консервативно-патриотична посока\". \"Искам да върна СДС при неговите корени, да започнем да възраждаме партията\", пък обяви Румен Христов при излагането на визията си. \"Освен, че изчерпахме дневния си ред от началото, допуснахме много грешки. Преди всичко грешките са свързани със силното его на лидерите на десницата\", заяви той. Според него пред СДС има три варианта за коалиции. \"Първият вариант е идейна коалиция със сродни партии, които са произлезли от СДС. Вторият вариант е конюнктурна коалиция - нашите 70 хил. гласа да ги съберем с други 50 хил. гласа. Тогава вероятно ще търсим партньори, които не са толкова различни от нас, за да прескочим бариерата. Третият вариант е коалиция антистатукво - такава беше коалицията при създаването на СДС\", изброи Христов. След избора си, Христов заяви, че ще работи за консолидацията на партията и няма да има \"лов на вещици\". Румен Христов беше кандидат за президент, издигнат от СДС за президентски избори през 2011 г.", "date": "2018.07.07", "title": "Румен Христов оглави СДС"}
{"url": "https://www.dnevnik.bg/sport/2018/07/07/3231712_adrian_andreev_vleze_sus_skorostna_pobeda_v/", "text": "Българинът Адриан Андреев дебютира с убедителна победа в юношеския \"Уимбълдън\". 17-годишният тенисист имаше нужда от 69 минути, за да се класира за втория кръг след успех с 6:3, 6:3 срещу бразилеца Матеус Алвеш. Андреев, който е поставен под №7 в турнира, започна трудно мача, но след това беше безупречен. Още в първото си подаване българинът изостана с 0:40. Той обаче показа железни нерви и със серия от пет поредни точки обърна гейма. До края на мача Андреев беше много солиден в подаванията си и не даде нито един шанс за пробив на Алвеш. В същото време българинът стигна до шест възможности и реализира три от тях. Алвеш печелеше подаванията си до 3:2, но след това Андреев влезе в отлична серия. Българският тенисист спечели пет поредни гейма, с които приключи първия сет и поведе във втория. Андреев задържа високото ниво и взе солиден аванс от 5:2. При 5:3 той сервираше за спечелването на мача и се възползва с категоричен гейм на 15. Българинът завърши двубоя с 84% спечелени точки на първи сервис, който вкара в цели 76% от случаите. Той загуби общо 13 от разиграните 50 точки при свой сервис и спечели 26 от 60-те, в които посрещаше. Андреев показа и добра игра на мрежата, като излезе победители при десет от 13-те си излизания. Във втория кръг той ще се изправи срещу победителя от мача между представителя на домакините Джак Дрейпър и швейцарския квалификант Хенри фон дер Шуленберг. В надпреварата участва още един българин - Симон Антъни Иванов, който премина през квалификациите, за да стигне до основната схема. В първия кръг той ще играе с поставения под №15 Дрю Беърд от САЩ. България има представителка и в турнира при девойките - Гергана Топалова. Тя имаше тежък жребий и още в първия кръг ще срещне една от фаворитките за титлата - американката Кори Гауф.", "date": "2018.07.07", "title": "Адриан Андреев влезе със скоростна победа в юношеския \"Уимбълдън\""}
{"url": "https://www.dnevnik.bg/sviat/2018/07/07/3231714_severna_koreia_obvini_sasht_v_ednostranno_iskane_za/", "text": "Севернокорейското външно министерство заяви днес, че преговорите с държавния секретар на САЩ Майк Помпейо предизвикват \"съжаление\" и обвини САЩ в едностранни искания за ядрено разоръжаване, съобщи БТА, като цитира \"Асошиейтед прес\" и \"Ройтерс\". По-рано днес държавният секретар на САЩ Майк Помпейо приключи двудневните си разговори със севернокорейското ръководство без да се срещне с лидера Ким Чен-ун, но с поети ангажименти за нови обсъждания по въпросите за ядреното разоръжаване и връщането на тленните останки на американски войници, загинали през Корейската война, съобщи БТА, като цитира \"Асошиейтед прес\". В съобщение на севернокорейската информационна агенция КЦТА, цитиращо неназован източник от министерството, се посочва, че резултатът от преговорите с Помпейо са \"крайно обезпокоителни\" и се отправя обвинение към него, че иска пълно, подлежащо на проверка и необратимо унищожаване на ядрените оръжия. \"Най-бързият начин\" Корейският полуостров да стане безядрена зона е постепенният подход, при който двете страни да предприемат едновременни стъпки, съобщава агенцията. Според нея \"твърдото и непоколебимо\" решение на Пхенян да изостави ядрените си оръжейни програми може да отслабне заради претенциите за едностранно ядрено разоръжаване. Преди да отпътува от Пхенян, Помпейо заяви пред журналисти, че разговорите му със заместник-председателя на Корейската трудова партия Ким Йон-чхол, високопоставен член на севернокорейското ръководство, са били \"продуктивни\", преминали са в дух на \"искреност\" и е бил постигнат \"голям напредък\" в някои области. Той обаче подчерта, че в други области \"има още доста работа\", голяма част от която ще бъде свършена от работните групи на двете страни по отделните въпроси. Помпейо съобщи, че на 12 юли екип от Пентагона ще се срещне със севернокорейски представители на границата между Северна и Южна Корея, за да обсъдят връщането на тленните останки на американските войници, както и че скоро ще има преговори на работно равнище по въпроса за разрушаването на севернокорейския обект за изпитания на ракетни двигатели. В дните след историческата си среща на 12 юни с Ким Чен-ун в Сингапур президентът на САЩ Доналд Тръмп обяви, че въпросите за връщането на тленните останки и разрушаването на ракетния обект са или приключени, или са в процес на приключване. Помпейо обаче заяви, че и по двата въпроса са нужни още преговори.", "date": "2018.07.07", "title": "Северна Корея обвини САЩ в едностранни искания за ядрено разоръжаване"}
{"url": "https://www.dnevnik.bg/sport/2018/07/07/3231716_hamiltun_izprevari_fetel_i_raikonen_v_zrelishtna_bitka/", "text": "Четирикратният световен шампион Люис Хамилтън ще стартира от първа позиция в Гран при на Великобритания. Пилотът на \"Мерцедес\" изпревари двата болида на \"Ферари\" във вълнуваща квалификация, в която първите трима се събраха в едва 0.098 сек. Хамилтън завъртя най-добрата обиколка за 1:25.892 мин. Лидерът в генералното класиране изпревари с 0.046 сек. другия четирикратен световен шампион - Себастиан Фетел, а Кими Райконен допълни челната тройка с време 1:25.990 мин. Вторият пилот на \"Мерцедес\" Валтери Ботас ще стартира от четвърта позиция, след като записа най-добра обиколка за 1:26.217 мин. Пилотите на \"Ред бул\" Макс Верстапен и Даниел Рикардо ще потеглят от трета редица. Холандецът завърши с време 1:26.602 мин., а австралийският му съотборник беше с половин секунда по-бавен. Пилотите на \"Хаас\" Кевин Магнусен и Ромен Грожан заеха седма и осма позиция. Шарл Леклер (\"Заубер\") и Естебан Окон (\"Форс Индия) допълниха топ 10. Денят беше белязан от зрелищна катастрофа на Брендън Хартли. Пилотът на \"Торо росо\" размаза болида си в предпазните стени по време на третата свободна тренировка, след като получи повреда в окачването. Новозеландецът се размина без травми и още при излизането си от колата показа, че всичко с него е наред. \"Аз съм добре, колата обаче определено не е\", каза той след инцидента.", "date": "2018.07.07", "title": "Хамилтън изпревари Фетел и Райконен в зрелищна битка за полпозишъна на \"Силвърстоун\""}
{"url": "https://www.dnevnik.bg/photos/snimka_na_denia/2018/07/07/3231689_snimka_na_denia_cialoto_premiersko_voinstvo_v_sofiia/", "text": "к Предните редове в Зала 1 на НДК събраха лидерите на Китай, България и още 13 държави от Централна и Източна Европа (двама министър-председатели от региона не дойдоха на събитието).", "date": "2018.07.07", "title": "Снимка на деня: Цялото премиерско воинство в София"}
{"url": "https://www.dnevnik.bg/sport/2018/07/07/3231719_nadal_stigna_s_lekota_vtorata_sedmica_v_london_i_si/", "text": "Световният номер 1 Рафаел Надал се класира с лекота за осминафиналите на \"Уимбълдън\". Носителят на 17 титли от Големия шлем надигра австралийския тинейджър Алекс де Минор с 6:1, 6:2, 6:4 и влезе във втората седмица на турнира без загубен сет. С успеха днес испанецът си гарантира, че остане начело в световната ранглиста и след \"Уимбълдън\". Тъй като изравни класирането си от миналата година, той вече не може да бъде изместен от Роджър Федерер, дори швейцарецът да защити титлата си в Лондон. След като в първия даде осем гейма на Дуди Села, а във втория - 11 на Михаил Кукушкин, Надал беше още по-убедителен срещу Де Минор. 19-годишният австралиец показа голямо желание за борба и някои чудесни изпълнения, но световният номер 1 не му остави шансове. Преломен момент в мача се оказа четвъртият гейм на двубоя, в който сервираше Де Минор. Австралиецът спаси половин дузина точки за пробив, но в крайна сметка се предаде след 13-минутна битка и изостана с 1:3. В следващия гейм Надал изостана с 0:30, но влезе в страхотна серия от 12 поредни точки, която му донесе аванс от 5:1 и 40:0. Де Минор спря серията на испанеца и намали до 30:40. Надал все пак не допусна усложнения и реализира третия си сетбол. Втората част се разви по идентичен начин. Де Минор спечели първите си две подавания и поведе с 2:1, но след това загуби пет последователни гейма, а с това и сета. Австралийският тинейджър започна добре и третата част. Той отново взе първите си два сервис гейма и поведе с 2:1, след което загуби три поредни гейма и изостана с 2:4. Този път обаче 80-ият в световната ранглиста не се срина, а успя да се задържи в сета. Де Минор намали изоставането си до 4:5 и дори стигна до точка за връщане на пробива в гейма, в който Надал сервираше за спечелването на мача. Испанецът обаче я спаси и сложи точка на спора след два часа игра. В осминафиналите двукратният шампион в \"Уимбълдън\" ще се изправи срещу победителя от мача между италианеца Фабио Фонини и чеха Иржи Весели. Поставеният под №5 Хуан Мартин дел Потро също се класира за четвъртия кръг. Аржентинецът победи Беноа Пер от Франция с 6:4, 7:6 (4), 6:3. В следващия кръг той ще се изправи срещу друг французин - Жил Симон, който отстрани Матю Ебдън от Австралия след 6:1, 6:7 (3), 6:3, 7:6 (2). В мач, който стартира в петък, но беше прекратен и се доигра днес, Милош Раонич победи австрийкия квалификант Денис Новак със 7:6 (5), 4:6, 7:5, 6:2. В спор за място в четвъртфиналите канадецът ще играе с американеца Макензи Макдоналд.", "date": "2018.07.07", "title": "Надал стигна с лекота втората седмица в Лондон и си гарантира първото място в света"}
{"url": "https://www.dnevnik.bg/bulgaria/2018/07/07/3231724_kitai_shte_suzdade_centur_za_zemedelie_i_turizum_v/", "text": "България и Китай са се споразумели за изграждане на демонстрационен център като част от проекта \"Света София\" край гр. Елин Пелин, съобщиха представители на проекта по време на срещата на върха \"16+1\" на Китай и Централна и Източна Европа в София. Според съобщението споразумението е било подписано в присъствието на министъра на икономиката Емил Караниколов между компаниите Capital ConceptLimited, представлявана от д-р Чао Хонг Алберт Хунг, China Construction с генерален мениджър Цай Кунг Тай и Центъра за насърчаване на сътрудничеството в областта на селското стопанство между Китай и страните от Централна и Източна Европа. Строителните дейности се възлагат на China Construction, продължава съобщението. Capital Concept беше компанията, която застана зад емблематичния китайски мегапроект край Елин Пелин, доскоро определян като \"развлекателен мегакомплекс\". \"Св. София\" на практика беше замразена през 2016 г., 2 години след началото си, но миналата година министър Караниколов  удължи срока на инвестиционния проект . Първоначалният замисъл за комплекса около едноименния голф клуб край Равно поле (купен от милиардера Стивън Ло) бе за \"умен град\" с луксозен хотел, конгресен и изложбен център и множество развлекателни и бизнес площи. По-късно икономическото министерство го представи като \"един от най-големите туристически и развлекателни комплекси в Европа, включващ хотели, конферентни зали, изложбени зали, закрит воден басейн, зелени площи, мол\". Обявяваните досега планирани инвестиции в проекта са варирали между 1.1 и 1.5 млрд. евро. Земеделие и туризъм в стил \"16+1\" В днешното съобщение от \"Св. София\" се казва, че демонстрационната зона, договорена на срещата в София, ще се ползва за отглеждане и селекция на нови и традиционни сортове селскостопански продукти и техники за преработката им, както и \"за обмяна на добри практики в областта на научноизследователската и развойна дейност по отношение на селскостопанските продукти.\" \"Една от целите на тази зона ще бъде да допринесе за историческия, културен и туристически обмен между България, страните от Централна и Източна Европа и Китай. За целта ще бъдат изградени 17 демонстрационни сгради, на първите етажи на които ще има национални павилиони, където ще бъдат представени характерни селскостопански и други продукти от съответните 16+1 държави. На останалите етажи от сградите ще има информационни центрове, инвестиционни консултанти, туристически агенции.\" Ще се организират и форуми на 17-те държави, ще има постоянни експозиции в изложбените помещения, месеци на отделните държави, фолклорни фестивали, като целта е \"да се събуди интересът на всеки гост да посети лично тези държави\" и да се стимулира културният туризъм чрез менюта \"16+1\", майстор готвачи и традиционни специалитети от различните държави. Проект с история Компанията на Ло (чието име се свързваше с  евентуални инвестиции в ЦСКА ) първоначално обяви, че преговаря с инвеститори от Югоизточна Азия, а после започна да  набира капитал през борсата . По-късно  тя се отказа от идеята , като каза, че причината за трудностите са допълнителните административни тежести, до които води публичният статут на компанията. През октомври 2017 г.  \"Капитал\" писа , че мегапроектът на \"Кепитъл консепт лимитед\" е станал \"борсов рекордьор\", като е превърнал компанията в най-голямата публична в България.", "date": "2018.07.07", "title": "Китай ще създаде център за земеделие и туризъм в непостроения \"умен град\" край Елин Пелин"}
{"url": "https://www.dnevnik.bg/sport/2018/07/07/3231726_dva_gola_s_glava_pratiha_angliia_na_purvi_polufinal_na/", "text": "С два гола с глава на Хари Магуайър и Деле Али Англия постигна безапелационна победа с 2:0 срещу Швеция с 2:0 и се класира за полуфиналите на световното първенство в Русия. За пръв път от 1990 г. и едва за трети път в своята история след титлата на родна земя през 1966 г. \"трите лъва\" достигнаха финалната четворка в шампионат на планетата. В спор за място на финала тимът, воден от Гарет Саутгейт, ще се изправи срещу Русия или Хърватия. Те излизат в 21.00 ч. на стадион \"Фишт\" в Сочи, за да определят последния полуфиналист. Англичаните категорично надиграха шведския отбор, който не създаде нито една голова ситуация през първото полувреме. През втората част скандинавците стигнаха до добри възможности - първо да изравнят резултата, а след това да намалят изоставането си. Джордан Пикфорд обаче беше блестящ на вратата на Англия в тези ситуации. Двата отбора започнаха мача доста предпазливо. Шведите очаквано се прибраха дълбоко в своята половина, а англичаните не бързаха с опитите си да търсят откриващо попадение. Постепенно атаките на британския тим започнаха да стават по-директни, а защитата на скандинавците започна да изпитва проблеми с дългите подавания зад гърба й. Центриранията на английските футболисти също вещаеха опасност, докато шведите почти не преминаваха централната линия. Първата опасност дойде в 19-ата минута. Рахим Стърлинг напредна по крилото, стигна до наказателното поле и намери Хари Кейн. Голмайсторът на \"Тотнъм\" шутира от двайсетина метра по земята, но топката премина покрай вратата. В 30-ата минута Англия откри резултата, след като за пореден път на този мондиал демонстрира уменията си при статични положения. Ашли Йънг центрира от корнер, а Хари Магуайър насочи топката в мрежата с глава. Централният защитник отбеляза първия си гол за националния отбор. В края на полувремето англичаните можеха да нанесат решителен втори удар, но Стърлинг пропиля чудесна възможност. Той беше изведен зад защитата, измъкна се очи в очи с Робин Олсен и опита да го излъже. Вратарят спаси, но топката се върна в крилото на \"Манчестър сити\". Вместо да комбинира с непокритите около точката на дузпата Кейн и Али Стърлинг реши да играе сам и ударът му беше блокиран. След като не създадоха нито една опасност през първото полувреме, шведите можеха да изравнят само две минути след почивката. Маркус Берг отправи силен удар с глава след центриране отляво, но Пикфорд направи отлично спасяване с една ръка. В 59-ата минута Англия вкара втори гол и направи решаваща крачка към полуфиналите. След дълго разиграване около наказателното поле Джеси Лингард достави перфектно центриране към далечната греда, където Али се измъкна зад защитата и отблизо вкара с глава. Три минути по-късно шведите организираха най-добрата атака в мача. След центриране по земя отдясно Берг върна технично с пета назад към Виктор Клаесен. Той стреля по земя към долния ляв ъгъл, но Пикфорд отново спаси. В 72-ата минута вратарят на \"Евертън\" окончателно прекърши надеждите на Швеция да се върне в мача. Берг се завъртя добре в наказателното поле и отправи хубав удар, който се насочваше под напречната греда. Пикфорд обаче реагира бързо, разтегна се и изби в корнер. В оставащите минути Англия можеше да стигне до по-убедителен успех, но Стърлинг и Лингард не се възползваха от добри възможности.", "date": "2018.07.07", "title": "Два гола с глава пратиха Англия на първи полуфинал на световно от 28 години"}
{"url": "https://www.dnevnik.bg/biznes/2018/07/07/3231723_kitaiskite_turisti_shte_narastvat_s_po_51_vsiaka/", "text": "Китайските туристи ще нарастват с по 5.1% всяка година до 2023 г. Това показва колко сериозен е потенциалът на този пазар и колко трябва да сме активни в промотирането в Китай на възможностите за туризъм у нас. Това каза министърът на туризма Николина Ангелкова при откриването на дискусионен панел за възможностите за сътрудничеството в сферата туризма, цитирана от пресцентъра на министерството. Дискусията е част от международния бизнес форум, който се провежда в София в рамките на  срещата \"16+1\" . Събитието е под егидата на министър- председателя Бойко Борисов и председателя на държавния съвет на Китайската народна република Ли Къцян. Около 10 млн. посетители от Китай са пътували в Европа през 2016 г. Миналата година китайските туристи в България са над 26 хил., като се отчита нарастване от 41.2 на сто в сравнение с година по-рано, каза Ангелкова. За периода януари – май 2018 г. китайските туристи са 8234 и се наблюдава увеличение от 4.1% спрямо същия период на предходната година. \"Туризмът е водещ фактор за развитието на световната икономика и сред водещите сектори, допринасящи за увеличаването на брутния вътрешен продукт. През миналата година около 500 млн. туристически посещения са реализирани в Европа, с което туризмът съставя около 10% от европейското БВП\", каза министър Ангелкова. Тя поясни, че отрасълът създава 12% от работните места. Отрасълът създава 13% от брутния вътрешен продукт на България, което го нарежда сред водещите 5 икономически сектора, отбеляза Ангелкова. Миналата година в Шанхай бе открит първия български туристически информационен център, припомни министърът на туризма и информира, че в момента се работи по подготовката за откриване на център в Пекин както и в други райони като Хенан, Съчуан и Юнан.", "date": "2018.07.07", "title": "Китайските туристи ще нарастват с по 5.1% всяка година до 2023 г., изчисли Ангелкова"}
{"url": "https://www.dnevnik.bg/sport/2018/07/07/3231720_franciia_i_rusiia_shte_igraiat_vuv_finala_na/", "text": "Франция и Русия се класираха за финала на волейболната Лига на нациите, която тази година замества Световната лига. В полуфиналите \"Петлите\" надвиха драматично с 3:2 (25:18, 25:17, 23:25, 24:26, 15:13) САЩ, докато руснаците разгромиха с 3:0 (25:17, 25:18, 25:14) олимпийския първенец Бразилия. Французите отново показаха, че са най-постоянният отбор в последните години. Те ще преследват трета титла в надпреварата, след като триумфираха през 2015 и 2017 г. Финалът на \"Стад Пиер Мороа\" в Лил е в неделя от 21.45 часа, а мачът за бронза между САЩ и Бразилия е от 18.00. Над всички в първия полуфинал беше диагоналът на Франция Стефан Бое, който реализира 31 точки. Ървин Нгапет добави 12 за успеха на \"петлите\". Най-резултатен за американците беше Матю Андерсън с 23 точки, а Тейлър Сандър завърши с 20. Французите започнаха по-мотивирано двубоя и спечелиха лесно първите два гейма след 25:18 и 25:17. В полето на американците липсваше концентрация, като възпитаниците на Джон Спероу допуснаха много грешки от сервис и атака. Аарън Ръсел започна третия гейм на мястото на диагонала Бенджамин Пач и това даде желания резултат. Американците заиграха с желание и успяха да обърнат развоя на мача, като стигнаха до тайбрек. Те имаха крехка преднина в началото на третата част, която съумяха да задържат до края и затвориха гейма с 25:23. В четвъртия французите пропуснаха два мачбола при 24:22, но американците показаха по-здрави нерви и спечелиха четири поредни разигравания. След две грешки на Ръсел и ас на разпределителя Бенжамин Тонюти \"петлите\" поведоха с 5:1 в тайбрека. Със силни сервиси Максуел Холт и Майка Кристенсен разтроиха посрещането на французите и американците изравниха резултата - 7:7. Контраатака на Ървин Нгапет при 12:11 за \"петлите\" отвори разлика от две точки между двата отбора. Французите запазиха преднината си и спечелиха двубоя след 15:13 при четвъртия си мачбол.  Във втория полуфинал Русия не срещна трудности да победи Бразилия. Олимпийският шампион беше далеч под нивото си, като южноамерканците нямаха отговор срещу добре построения блок и силен сервис на руснаците. Максим Михайлов и Дмитрий Волков бяха най-резултатни в мача със съответно 12 и 11 точки. Нито един от бразилските играчи не завърши с двуцифрен актив, като най-много записа Уоуъс де Соуса - 8. В двубоя имаше интрига до 11:11 в първия гейм, когато Русия пое контрола след пет поредни точки. Постепенно европейският шампион увеличи преднината си и поведе след 25:17. След общо десет блокади срещу две за бразилците руснаците спечелиха спокойно следващите две части с 25:18 и 25:14.", "date": "2018.07.07", "title": "Франция и Русия ще играят във финала на волейболната Лига на нациите"}
{"url": "https://www.dnevnik.bg/sport/2018/07/07/3231732_cska_zavurshi_naravno_s_carsko_selo_v_poslednata_si/", "text": "Вицешампионът на Първа лига ЦСКА завърши наравно с втородивизионния \"Царско село\" в последната си контрола от предсезонната подготовка. Преди двубоя червените представиха отбора за новия сезон, начело със старши треньора Несто ел Маестро. На терена излязоха 26 футболисти, сред които новите попълнения Данте Стипица, Жоржиньо, Стивън Перейра, Борис Секулич и Жанио Бикел. Последните трима започнаха като титуляри заедно с вратаря Витаутс Черниаускас и полевите играчи Николай Бодуров, Ангел Лясков, Рубен Пинто, Тиаго Родригес, Едвин Джеси, Кирил Десподов и Фернандо Каранга. Заради контузии срещата пропуснаха Станислав Манолев, Стойчо Атанасов, Александър Георгиев и Слави Петров. \"Царско село\" откри резултата още в четвъртата минута с попадение на Георги Минчев. В следващите минути Каранга, Джеси, Тиаго и Пинто пропуснаха добри възможности да изравнят. Това все пак се случи в 40-ата минута, когато Тиаго направи добавка отблизо, след като вратарят на \"Царско село\" спаси удар на Джеси. В края на полувремето Десподов получи контузия в коляното и напусна терена. По информация на \"Гонг\" направения още по време на мача ядрено-магнитен резонанс е показал, че травмата не е сериозна. През втората част Ел Маестро направи девет промени. Жоржиньо, Енрике Рафаел, Пламен Гълъбов и Александър Дюлгеров пропуснаха да донесат победата на ЦСКА. Първият официален мач на червените за новия сезон е срещу \"Рига\" в първия квалификационен кръг на Лига Европа. Двата отбора се срещат на 12 юли от 20.45 часа на стадион \"Българска армия\". Реваншът в Латвия е седмица по-късно.", "date": "2018.07.07", "title": "ЦСКА завърши наравно с \"Царско село\" в последната си контрола"}
{"url": "https://www.dnevnik.bg/sviat/2018/07/07/3231685_holandiia_razreshi_eksperimentalno_zakonno_otglejdane/", "text": "Правителството на Холандия разреши експериментално на десет общини да отглеждат законно канабис, съобщи БТА, като цитира \"Франс прес\". \"Кабинетът реши да се започне отглеждане на канабис, за да се оценят въздействията върху престъпността, сигурността, нарушенията на обществения ред и здравето\", се казва в изявление на правителството. През следващите четири години участващите в експеримента общини ще контролират производството на канабис и дистрибуцията му в кофи шоповете, където да се купува от клиенти. През 1976 г. Холандия декриминализира продажбата на малки количества канабис (под 5 грама), а законът разрешава на всеки гражданин да отглежда до пет стръка канабис за лично ползване. Отглеждането и продажбата на едро на марихуана обаче остават забранени, което кара около 600-те собственици на кофи шопове да се зареждат от организираната престъпност, за да покрият търсенето. Сега правителството ще подбере одобрени производители на канабис и ще гарантира наличието на достатъчно разновидности на това растение. \"Затвореният цикъл на производство е важен. Никакво количество канабис не бива да се допуска в незаконната мрежа\", заяви правителството. Министрите на правосъдието Фердинанд Граперхаус и на медицинските грижи Бруно Бръйнс ще работят по прилагането на инициативата заедно с полицията, прокуратурата и други ведомства. Министрите ще трябва да вземат предвид и неотдавнашно изследване, в което се препоръчва участието на по-голям брой общини за постигане на меродавна научна основа за експеримента. \"Закон на тази тема ще бъде внесен в парламента\", се казва в изявлението на правителството.", "date": "2018.07.07", "title": "Холандия разреши експериментално законно отглеждане на канабис"}
{"url": "https://www.dnevnik.bg/sport/2018/07/07/3231738_iznenadite_v_jenskiia_uimbuldun_produljiha_s/", "text": "Су Вей Хсие от Тайван постигна шокираща победа срещу световната №1 Симона Халеп и поднесе поредната голяма изненада в женския \"Уимбълдън\". Хсие, която заема 49-ото място в ранглистата, направи паметен обрат и спечели с 3:6, 6:4, 7:5. Халеп докосваше победата, след като взе огромен аванс от 5:2 в решаващата трета част. Тя дори имаше мачбол в десетия гейм, но го пропусна. Хсие направи впечатляваща серия от пет поредни гейма и за пръв път в кариерата си се класира за осминафиналите на \"Уимбълдън\". След загубата на Халеп в турнира остана само една тенисистка от топ 10 - Каролина Плишкова. Преди световната №1 от надпреварата отпаднаха миналогодишната шампионка Гарбине Мугуруса, шампионката от Australian Open Каролин Вознячки, победителката от US Open Слоун Стивънс, Елина Свитолина, Каролин Гарсия, Петра Квитова, Винъс Уилямс и Мадисън Кийс. В опит да се класира за първия си четвъртфинал в турнирите от Големия шлем Хсие ще се изправи срещу Доминика Цибулкова. Словачката постигна безапелационна победа с 6:2, 6:2 срещу поставената под №15 Елиз Мертенс от Белгия. Другият осминафинал в най-горната част на схемата противопоставя Йелена Остапенко и Аляксандра Саснович. Шампионката от миналогодишния \"Ролан Гарос\" надигра руската квалификантка Вяра Дятченко с 6:0, 6:4. Саснович се наложи с 6:3, 6:1 срещу поставената под №26 Дария Гаврилова и за пръв път в кариерата си достигна втората седмица в турнир от Големия шлем. Днес бяха излъчени и осминафиналите във втората четвърт на схемата - Алисън ван Ойтванк срещу Дария Касаткина и Анжелик Кербер срещу Белинда Бенчич. Вчера станаха ясни осминафиналите в долната половина. Те противопоставят Каролина Плишкова срещу Кики Бертенс, Юлия Гьоргес срещу Дона Векич, Серена Уилямс срещу Евгения Родина и Камила Джорджи срещу Екатерина Макарова.", "date": "2018.07.07", "title": "Изненадите в женския \"Уимбълдън\" продължиха с отпадането на световната №1"}
{"url": "https://www.dnevnik.bg/bulgaria/2018/07/07/3231690_do_20_juli_prikljuchvat_arheologichekite_prouchvaniia/", "text": "До 20 юли трябва да приключат археологическите проучвания на участъка от магистрала \"Струма\" между Благоевград и Крупник, съобщиха от пресцентъра на агенция \"Пътна инфраструктура\". След приключване на работата на археологическия екип експертна комисия към Министерството на културата ще издаде протокол за бъдещите действия за археологическия обект. На 5 май бе спряно изпълнението на строителството в отсечка с дължина около 2 км, включително и в участъка с археологическите проучвания. Решението дали трябва да се измества  трасето на магистрала  \"Струма\" край Покровник ще бъде взето от експертна комисия, назначена от министъра на културата. Тя ще се произнесе след като завършат археологическите проучвания. Според становището на екипа археолози, което е подкрепено и от Националния археологически институт с музей при БАН,  разкритите до момента гробница и църква  може да бъдат преместени от трасето на магистралата, така както е правено и с други находки, открити при изграждането на различни инфраструктурни обект, каквато е и световната практика. Днес жители на Благоевград излязоха на пореден протест с искане за запазването на археологическите разкопки по трасето на \"Струма\" в района, съобщи БНТ.", "date": "2018.07.07", "title": "До 20 юли приключват археологичеките проучвания по трасето на магистрала \"Струма\""}
{"url": "https://www.dnevnik.bg/istorii_na_denia/2018/07/07/3231733_nai-chetenoto_durjavata_spria_62_lekarstva_za_surce/", "text": "1.  Държавата спря 62 лекарства за сърце заради възможна канцерогенна съставка  - 32 006 прочитания. 2.  Дълбоките тайни около един инцидент на морското дъно  - 30 431 прочитания. 3.  Почина Божидар Димитров  - 26 713 прочитания. 4.  Опасни нива на радиация има в залив край Черноморец  - 23 801 прочитания. 5.  \"Уизер\" промени правилата за ръчния багаж  - 23 085 прочитания. 6.  Училищата с най-висок бал в София  - 20 727 прочитания. 7.  Кой срещу кого и кога в четвъртфиналите на световното  - 19 230 прочитания. 8.  Радев е единственият държавен глава от ЕС на церемонията, с която Турция става президентска република  - 17 646 прочитания. 9.  Русия получи контрол над най-голямата търговска верига на Балканите  - 15 716 прочитания. 10.  Русия показа най-доброто си лице с разтърсващото световно по футбол  - 15 571 прочитания.", "date": "2018.07.07", "title": "Най-четеното: Държавата спря 62 лекарства за сърце заради възможна канцерогенна съставка"}
{"url": "https://www.dnevnik.bg/sviat/2018/07/07/3231751_niama_danni_za_postradali_bulgari_pri_navodneniiata_v/", "text": "Няма данни за пострадали български граждани при наводненията в Япония, при които загинаха 46 души, а 48 са безследно изчезнали. До момента българи не са се обръщали за помощ към посолството в Токио, съобщиха от министерството на външните работи. По информация на мисията най-пострадали са префектурите Хирошима, където броят на жертвите е достигнал 22 души, Ехиме – с 12 загинали, Осака, Шига, Киото и Хього. В събота сутринта беше отменено предупреждението за очаквани проливни дъждове във Фукуока, Сага, Нагасаки, Хирошима, Тоттори и Окаяма, но положението в тези префектури продължава да е изключително тежко. Преустановени са учебните занятия в училищата и университетите в засегнатите региони. Правителството е мобилизирало около 50 хил. души от силите за самоотбрана за справяне с извънредно тежката ситуация. Според прогнозата за времето валежите в засегнатите префектури ще продължат и през следващото денонощие. Министерството на външните работи препоръчва да се следят информационните сайтове и конкретно сайта на Японската метеорологична агенция  https://www.jma.go.jp/jma/indexe.html , да не се предприемат пътувания до нормализиране на обстановката, да се следят и спазват инструкциите на местните власти, да се вземат мерки за евакуация и подслоняване на безопасно място при необходимост. Дежурен телефон на посолството на България в Япония: + 81 80 7966 5608 Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или на  crisis@mfa.bg .", "date": "2018.07.07", "title": "Няма данни за пострадали българи при наводненията в Япония"}
{"url": "https://www.dnevnik.bg/sport/2018/07/07/3231754_djokovich_se_klasira_za_osminafinalite_na_uimbuldun/", "text": "Бившият №1 в света Новак Джокович се класира за четвъртия кръг на \"Уимбълдън\" след победа в четири сета над Кайл Едмънд 4:6, 6:3, 6:2, 6:4 за 2.56 часа. Трикратният шампион в Лондон не започна добре, но постепенно намери играта си и се справи с представителя на домакините. По време на целия мач публиката на централния корт подкрепяше много шумно Едмънд, но Джокович не му остави шансове в края на двубоя. Джокович, който се завърна на \"Уимбълдън\" година след контузията си в лакътя, заради която напусна турнира в четвъртфиналите, записа 18 аса. Той направи смао две двойни грешки и беше много стабилен в течение на целия мач. Макар че загуби първия сет, сърбинът не играеше лошо. След това той вдигна още нивото на ударите си, намали броя на грешките и това се оказа решаващо. Във втория сет Джокович направи пробив в решаващ момент, за да поведе с 5:3. Това повлия много на Едмънд, който загуби частта и допусна нов пробив още в първия гейм на третия сет. След силно представяне на Джокович, което го изведе напред в резултата, сърбинът нямаше проблеми да затвори двубоя за по-малко от три часа. В следващия кръг той ще срещне руснака Карен Хачанов, който се справи с представителя на САЩ Франсис Тиафо в пет сета – 4:6, 4:6, 7:6 (3), 6:2, 6:1. Много драматичен беше и мачът на Александър Зверев срещу квалификанта Ернестс Гулбис. Латвиецът пречупи четвъртия поставен след пет сета, като направи и невероятен обрат, изоставайки с 1:2. В крайна сметка след 3.25 часа Гулбис спечели със 7:6 (2), 4:6, 5:7, 6:3, 6:0. За Зверев това беше втори пореден петсетов мач, след като във втория кръг германецът победи Тейлър Фриц. Неубедителното му представяне в турнири от Големия шлем обаче продължава и засега класирането на четвъртфинал на \"Ролан Гарос\" през тази година остава най-доброто му постижение. В следващия кръг Гулбис ще чака победителя от мача между Ник Кириос и Кей Нишикори.", "date": "2018.07.07", "title": "Джокович се класира за осминафиналите, Зверев отпадна в петсетова драма"}
