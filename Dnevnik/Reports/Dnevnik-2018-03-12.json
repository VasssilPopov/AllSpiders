{"url": "https://www.dnevnik.bg/sport/2018/03/12/3145336_siti_produljava_v_grafik_za_nai-silniia_sezon_v/", "text": "Манчестър сити\" направи още една крачка към най-силния сезон в историята на Висшата лига. С две блестящи атаки, завършени от Давид Силва в началото на двете полувремена, \"гражданите\" постигнаха безпроблемна победа с 2:0 като гости на \"Стоук сити\" в последния мач от 30-ия кръг. \"Манчестър сити\" записа 26-ата си победа от 30 мача и събра 81 точки. Тимът на Пеп Гуардиола има огромен аванс от 16 точки пред градския съперник \"Манчестър юнайтед\" и 20 пред третия \"Ливърпул\". \"Гражданите\" се нуждаят от още три победи, за да си гарантират титлата. \"Сити\"продължава да се движи в отличен график за подобряването на две от най-впечатляващите постижения във Висшата лига. Небесносините трябва да спечелят пет от следващите си осем мача, за да подобрят рекорд за най-много победи в един сезон - 30 на \"Челси\" от 2016-17 г. Ако събере 15 точки в тези осем срещи, тимът на Пеп Гуардиола ще задмине още един рекорд на \"Челси\" - за най-много точки в един сезон. През 2004-05 г. сините завършиха с 95 под ръководството на Жозе Моуриньо. Нуждаещият се спешно от точки \"Стоук сити\" заложи на много твърда игра от самото начало, като опитваше да неутрализира бързите играчи на \"Манчестър сити\" със здрава преса. Гостите обаче имаха нужда само от десет минути, за матират отбраната на \"грънчарите\" с брилянтна атака. Габриел Жезуш, който започна титуляр вместо контузения Серхио Агуеро, задържа топката с гръб към вратата и направи отличен извеждащ пас за Рахим Стърлинг. Английският национал се измъкна зад защитата и с едно докосване достави перфектно подаване за Давид Силва, който с левия крак насочи топката неспасяемо в далечния ъгъл. \"Манчестър сити\" не тръгна да търси бърз втори гол, а предпочете да успокои играта. Едва след половин час \"гражданите\" отново заиграха по-агресивно. В 32-ата минута вратарят Джак Бътланд направи решителен шпагат, за да попречи на Кевин де Бройне да удвои резултата. Минута по-късно белгиецът достави отлично центриране от свободен удар, но Жезуш се размина с топката на два метра от вратата. В 36-ата минута се стигна до единствената голяма опасност пред Едерсон. Кайл Уокър изрита високо топката при опита си да я отнеме от Хесе и тя се насочи под гредата. Бразилският вратар на \"Манчестър сити\" обаче се придвижи бързо и я изби в корнер. В заключителните минути на полувремето Бътланд спаси удар от дистанция на Фернандиньо, а изстрел от воле на Лерой Сане от удобна позиция премина покрай гредата. Само пет минути след почивката тимът на Пеп Гуардиола до голяма степен уби интригата с втори гол. Стърлинг отне топката около централната линия и даде началото на бърза атака. Уокър намери Фернандиньо, който веднага продължи към Силва. Испанецът размени страхотно двойно подаване с Жезуш и от трудна позиция прати топката покрай Бътланд. В 63-ата минута \"Стоук\" стигна до най-добрата си възможност за гол. След центриране от корнер Бруно Мартинс Инди се озова на голова позиция в близост до вратарското поле. Холандският защитник обаче стреля високо над вратата и пропусна да върне своя отбор в мача. Пропусната възможност обезкуражи играчите на \"Стоук\" и това позволи на \"Манчестър сити\" да създадет огромен брой чисти голово положения до края на мача. Уокър, Стърлинг и Давид Силва обаче пропуснаха отлични възможности. \"Стоук\" допусна 15-ата си загуба за сезона и остава на предпоследното 19-о място. Тимът на Пол Ламбърт има 27 точки. Със същия актив, но с доста по-добра голова разлика е \"Кристъл палас\". \"Сатхемптън\" е първи над чертата с 28 точки, а опасно близо до зоната на изпадащите са още \"Уест хем\" с 30 точки, \"Хъдърсфийлд\" и \"Суонзи\" с по 31, \"Нюкасъл\" с 32, \"Борнемут\" с 33 и \"Брайтън\" с 34. \"Уест бромич\" изглежда обречен на дъното с 20 точки.", "date": "2018.03.12", "title": "\"Сити\" продължава в график за най-силния сезон в историята на Висшата лига"}
{"url": "https://www.dnevnik.bg/sviat/2018/03/12/3145140_ruska_durjavna_televiziia_obvini_velikobritaniia_che/", "text": "Държавната телевизия \"Россия 1\" обвини снощи Великобритания, че е отровила бившия двоен агент Сергей Скрипал като част от специална операция, целяща да провали  домакинството на световното първенство  по футбол, която трябва да се проведе в Русия това лято, предаде \"Ройтерс\". 66-годишният Скрипал и 33-годишната му дъщеря Юлия  са в критично състояние в британска болница  от 4 март, когато бяха открити в безсъзнание на пейка пред търговски център в Солсбъри. Очаква се по-късно днес британският премиер Тереза Мей да председателства заседание на Националния съвет за сигурност, на което ще бъде обсъдено отравянето. Британски депутат вече заяви, че случаят прилича на наредено от държавата отравяне и очаква да бъде обвинена Москва. Русия неведнъж е отхвърляла предположенията, че тя е замесена, твърдейки, че те целят да я демонизират. Но снощи седмичното предаване \"Вести недели\" на телевизия \"Россия 1\" стигна много по-далеч, обвинявайки самата Великобритания. \"Напълно изцеден като източник\" \"Те се опитаха да припишат вината на Русия, но ако помислите, отравянето на полковника от ГРУ беше от полза само за британците\", заяви прокремълският водещ Дмитрий Кисельов. \"Скрипал беше напълно изцеден като източник и не представляваше особен интерес. Но като жертва на отравяне е много полезен. Защо да не го отровят? Не е голяма работа. И то заедно с дъщеря му, за да го направят по-сърцераздирателно за обществото\", подчерта той. Според Кисельов, чиято кариера в медиите се дължи на подкрепата на президента Владимир Путин, отравянето на Скрипал създава много възможности за Великобритания, включително организирането на бойкот на световното първенство по футбол, на което това лято Русия е домакин. \"Прекрасна специална операция\", подчерта водещият. \"Скрипал е евтин разходен материал\", добави той, посочвайки, че след специалната операция Русия ще трябва да се оправдава. Британският външен министър Борис Джонсън заяви, че ако се окаже, че  Русия стои зад отравянето , може да се наложи Лондон да преразгледа присъствието на официалната си делегация на състезанията, припомня \"Ройтерс\". В репортаж, придружаващ обвиненията на Кисельов срещу Великобритания, се изказва предположението, че неизвестната нервнопаралитична отрова, засегнала Скрипал и дъщеря му, може да е била произведена в британската военна лаборатория \"Портън даун\", намираща се само на 20 минути път с автомобил от Солсбъри. /БТА", "date": "2018.03.12", "title": "Руска държавна телевизия обвини Великобритания, че отровила Скрипал заради световното по футбол"}
{"url": "https://www.dnevnik.bg/bulgaria/2018/03/12/3145154_prokuraturata_obvini_petur_moskov_za_turskite_vaksini/", "text": "Бившият здравен министър във втория кабинет на Бойко Борисов Петър Москов ще отговаря пред Специализирания наказателен съд по три обвинения във връзка с ваксините \"Пентаксим\", \"Еувакс Б\" и \"Тетадиф, внос от Турция. Това се разбира от съобщение на градска прокуратура, с което оповестяват внасянето на обвинителен акт в съда срещу Москов, неговия заместник Адам Персенски и още трима души от \"Бул Био НЦЗПБ\" ЕООД. Мярката към всички обвиняеми е подписка. Разследването по този случай започна, малко след като вторият кабинет на Борисов подаде оставка през ноември 2016 година. Тогава на разпит в Столичното следствие бяха извикани няколко министри и дори премиерът. Москов е обвинен в три престъпления. Първото е за това, че на 9 юли 2015 г. в качеството си министър на здравеопазването не е изпълнил служебните си задължения, като е приел дарение от Министерството на здравеопазването на Турция - 100 хил. дози ваксина за деца \"Пентаксим -0.5 мл.\" и 100 хил. дози ваксина за \"Хепатит Б\" – \"Еувакс Б\", които не са разрешени за употреба на територията на България. Поради това не биха могли да отговорят на нуждите на имунизационния календар в страната, посочват от прокуратурата в съобщението до медиите. Заключението на прокуратурата е, че от тези действия на министъра са настъпили вредни последици за министерството, оценявани на 325.2 млн. лв. и в авторитета на министерството. Това определя деянието като особено \"тежък случай\". Второто престъпление, с което Москов отива на съд, е за сключване на неизгодна сделка. Според прокуратурата бившият здравен министър в съучастие, като помагач умишлено е улеснил сключване на неизгодна сделка с \"Бул Био НЦЗПБ\" ЕООД за дарение на 5 милиона дози ваксини \"БЦЖ\". От това са произтекли значителни вреди за \"Бул Био\" ЕООД в размер на 427 788,31 лв. с ДДС, 2097, 96 лв. застраховки и 12 221,22 лв. транспортни разходи. Третото обвинение за бившия здравен министър е за безстопанственост. Според държавното обвинение периода 20 юни 2016 г. – 1 юли 2016 г., като министър на здравеопазването и принципал на \"Бул Био НЦЗПБ\" ЕООД, Москов не е упражнил достатъчно контрол върху работа на лица, на които е възложено управлението на обществено имущество, и от това са произтекли значителни щети в размер на 110 003, 46 лв. \"В резултат на престъпното бездействие на П.М. е допуснато в база на \"Бул Био\" в кв. Суходол, гр. София, да бъде произведена и съхранявана ваксина \"Тетадиф\", без Изпълнителната агенция по лекарствата да е била уведомена и без да е дала разрешение за нейното производство конкретно в тази база на \"Бул Био\" ЕООД\", пишат още от прокуратурата. Според тях по този начин са осъществени , без да са спазени нормативните изисквания. Заместникът на Москов - Адам Персенски ще бъде съдеб по две обвинения. Еднотот е че на 9 юли 2015 г., като длъжностно лице, в съучастие като помагач на Петър Москов, умишлено го е улеснил да наруши и да не изпълни служебните си задължения при получаване на дарението от 100 хил. дози \"Еувакс Б\", като от действията му са настъпили имуществени вреди в размер на 325 233, 87 лв. ДДС. Престъпните действия на Персенски, пишат от прокуратурата, се изразявали в осъществяване на среща в резиденцията на Република Турция през месец март 2015 г. и среща с представители на турското посолство у нас. На тези срещи е било предварително договорено изготвянето на двустранно споразумение между българското и турското Министерство на здравеопазването за размяна на ваксини. Персенски е участвал в работна група за изготвяне на същото споразумение. На 19 юли същата година Персенски е изготвил доклад пред министъра на здравеопазването за организиране на приемане на дарението от Република Турция, включително издаване на разрешителни за ползване, проверка на наличности и съответствие на продуктите с националните регламенти, както и организиране на вноса на ваксините у нас, се разбира още от съобщението на прокуратурата. Второто обвинение на Персенски е за това, че в качеството си на длъжностно лице е подбудил и подпомогнал на управителя на \"Бул Био\" ЕООД да сключат неизгодна сделка с Министерство на здравеопазването, от която е настъпила значителна вреда за \"Бул Био\" ЕООД в размер на над 400 хиляди лева. Управителят на \"Бул Био\" АД с инициали Л.Д. е предаден на съд по две обвинения за безстопанственост по смисъла на чл. по чл. 219, ал. 4, вр. с ал. 1 от НК във връзка с производство на ваксина \"Тетадиф\", без нужните разрешения в периода 20 юни 2016 – 1 юли 2016 г. Второто престъпление е осъществено в периода 9 ноември 2015 – 27 ноември 2015 г., когато Л.Д. е допуснал разпиляване на имуществото на \"Бул Био\" ЕООД в общ размер на 44 685, 55 лв.- престъпление по чл. по чл. 219, ал. 4, вр. с ал. 1 от НК. Щетата е формирана от направените производствени разходи във връзка с производство на ваксина \"Тетадиф\" , предназначена за Република Турция, без да е наличен изричен договор и разрешение от страна на Изпълнителната агенция по лекарствата. Управителят на \"Бул био\" ЕООД има и трето обвинение - за това, че на 27 ноември 2015 г., като длъжностно лице, съзнателно е сключил неизгодна сделка – дарение на ваксини \"БЦЖ\" (250 000 ампули по 20 дози) в полза на Министерството на здравеопазването. От това е произлязла значителна вреда за \"Бул Био\" ЕООД в размер на 427 788, 31 лв. с ДДС. На съд по обвинение в безстопанственост е предаден и Р.А. - завеждащ отдел в \"Бул Био НЦЗПБ\" ЕООД и Ю.Ц. - завеждащ отдел \"Качествен контрол\" в \"Бул Био НЦЗПБ\" ЕООД. Тя е обвинена за четири отделни документи престъпления, свързани с изготвянето на официални документи с невярно съдържание – сертификати за износ на ваксина и сертификати за хранителни среди, и ползването на неистински официални документи. В една част от тях е отразявано, че партидите с ваксина \"БЦЖ\" отговарят на съответните спецификации в разрешението за употреба и на разпоредбите за освобождаване на биологични продукти. В други е посочено, че определена хранителна среда, използвана при ин витро процедури, е отговаряла на изискванията за качество. Тези документи са се използвали пред клинични микробиологични лаборатории в страната.", "date": "2018.03.12", "title": "Прокуратурата предаде на съд Петър Москов по три обвинения (допълнена в 16:15 ч.)"}
{"url": "https://www.dnevnik.bg/evropa/2018/03/12/3145139_bulgarite_sa_purvi_v_es_po_nedoverie_v_pechatnite_medii/", "text": "Българите са първи в Европейския съюз по недоверие в печатните издания. Това показа  проучване  на Евробарометър за фалшивите новини и дезинформацията, което Европейската комисия представи днес. В него е направен анализ в държавите членки и общо за ЕС на доверието в печатни и онлайн издания, социални мрежи, телевизия, радио и видеоплатформи. Отговорите са разделени на четири групи (\"напълно вярвам\", \"по-скоро вярвам\", \"по-скоро не вярвам\" и \"напълно не вярвам\"), които от друга страна са обобщени в две групи - \"общо доверие\" и \"общо недоверие\". Едва четири на сто от българите заявяват, че вярват на вестниците безрезервно (10% е средното доверие в ЕС). Близо половината българи (41%) заявяват, че не вярват на този източник на информация (27% в ЕС), а 43 на сто му имат доверие (63% в ЕС). На новините онлайн се доверяват напълно само два процента от българите и пет на сто от останалите в ЕС. В България 39% изобщо не вярват на новините в интернет (33% в ЕС), докато доверие заявяват, че имат 33% (47% в ЕС). На новините по българските телевизии изцяло вярват 13% от зрителите (12% в ЕС). Известно доверие имат 70 на сто от зрителите (66% в ЕС), а недоверие изразяват 27% (29% в ЕС). Всеки десети българин вярва напълно на вестите по радиото (15% в ЕС), като по-скоро вярват 59%, а доверие нямат 23%. На новини от видеоплатформи вярват 27 на сто от българите, а недоверие изразяват 42% (48% в ЕС). Всеки ден 40% от българите попадат на подвеждаща новина (37% в ЕС). Едва 14 на сто от българите вярват, че могат да различат фалшива новина (15% в ЕС). За 69% от българите и за 44% от останалите европейци фалшивите новини са проблем. Мнозинството от българите (над 40%) са на мнение, че борбата с фалшивите новини трябва да се води най-вече от журналистите, редакциите и властите. Проучването показва също, че в България (94%) и в останалата част на ЕС (89%) първостепенният информационен източник са телевизиите. Другите източници на информация за българите са радиото (65%), онлайн мрежите (59%) и печатните издания (51%)./БТА", "date": "2018.03.12", "title": "Българите са първи в ЕС по недоверие в печатните медии (графика)"}
{"url": "https://www.dnevnik.bg/evropa/2018/03/12/3145177_es_niama_da_suzdava_ministerstvo_na_istinata_zaiavi/", "text": "Не предвиждаме единна инстанция за противодействие на фалшивите новини, въвеждане на цензура или обособяване на \"министерство на истината\". Това заяви еврокомисарят по цифровизацията Мария Габриел на пресконференция при представянето на доклад на експерти за борба с дезинформацията, предаде БТА. Габриел отбеляза, че на основата на доклада на 25 април се предвижда Европейската комисия да представи предложения, свързани с разпространяването на подвеждаща или невярна информация. По нейните думи сред основните цели са осигуряването на повече прозрачност за източниците на информация и финансирането на средствата за информация. Еврокомисарят добави, че необходимите стъпки трябва да бъдат предприети бързо, още повече че до изборите за Европейски парламент догодина остават едва 15 месеца. Решенията са възможни, трябва спешно да действаме, добави тя. Габриел уточни, че повечето европейци виждат фалшивите новини като заплаха за демокрацията и повод за уронване на доверието в медиите. Резултатите от проучването на общественото мнение, според които 90% от европейците са се сблъсквали с фалшиви новини, са тревожни, коментира еврокомисарят. В документа се предлага определението, че дезинформация е погрешна, неточна или подвеждаща информация, подготвена, представена и разпространявана, за да набави облага или да причини умишлено вреда на обществото. Отбелязва се, че тези действия са заплаха за демократичния процес и могат да бъдат насочени към ясни цели като здравето, науката, образованието и финансите. Експертите препоръчват създаването на кодекс с принципи за онлайн платформите и социалните мрежи. Препоръчва се платформите и мрежите да съдействат информацията от сериозни източници да бъде виждана от потребителите с предимство. Посочва се, че подобни мерки са особено важни в навечерието на избори. От ноември досега еврокомисията е получила близо 3000 сигнала за умишлена дезинформация, свързана особено с повлияването на изборния и миграционния процес. По данни от  проучване на Евробарометър  83% от гражданите заявяват, че наблюдават много фалшиви новини и оценяват това като заплаха за демокрацията. По мнение на гражданите най-голямо е доверие като източник на новини в радиостанциите (70 на сто), телевизиите (66 на сто) и вестниците (63 на сто). Едва 26-27 на сто вярват на новини, прочетени в интернет. От източниците в интернет европейците се доверяват на данни от специализирани сайтове и блогове, на новинарски и обществени агенции (на 70 на сто доверие).", "date": "2018.03.12", "title": "ЕС няма да създава \"министерство на истината\", заяви еврокомисар Габриел"}
{"url": "https://www.dnevnik.bg/sport/2018/03/12/3145179_kralev_ochakva_finansiranite_s_166_mln_leva/", "text": "Министърът на младежта и спорта Красен Кралев заяви, че очаква отлична организация на състезанията по мотокрос, за които  държавата ще даде над 1.66 млн. лева . Преди дни Министерският съвет одобри отпускането на допълнителни разходи по бюджета на министерството, които да бъдат насочени към домакинствата на световния шампионат по мотокрос MXGP/MX2 и европейския шампионат EMX125/EMX250. \"Аз съм уверен, че вие ще се представите на високо ниво и че Българската федерация по мотоциклетизъм (БФМ) ще се справи брилянтно с организацията\", каза Кралев при срещата си със състезатели и ръководители. \"Ще бъде много емоционално да карате пред българска публика в най-престижните състезания и ви пожелавам успех\", добави министърът.  На срещата присъстваха председателят на федерацията Богдан Николов и председателят на организационния комитет на Гран при на България Румен Петков.  \"С този акт правителството решава един много тежък проблем. Това е от огромно значение за привържениците на мотоциклетния спорт, които имат многобройни поводи да се гордеят с успехите на нашите състезатели\", каза Петков. Той изтъкна пред Кралев, че през 2017 г. българските мотоциклетисти са спечелили 13 златни, 11 сребърни и 15 бронзови медала от европейски първенства. \"Благодарение на помощта от страна на държавата аз и всички мои колеги ще можем да участваме с български лицензи в световния шампионат тази година, което ме прави горд и щастлив\", посочи в серията благодарности най-успелият български състезател по мотоциклетизъм Мартин Чой. Той припомни, че заради проблемите в последните три години е карал с чешки, румънски и македонски лиценз. В знак на благодарност Кралев получи от състезателите спортно горнище.", "date": "2018.03.12", "title": "Кралев очаква финансираните с 1.66 млн. лева домакинства в мотокроса да са \"брилянтни\""}
{"url": "https://www.dnevnik.bg/sviat/2018/03/12/3145197_kitai_moje_da_otloji_sreshtata_v_sofiia_s_lideri_ot/", "text": "Китай обмисля да отложи следващата среща със страните от Централна и Източна Европа, която трябваше да се проведе в София. Това съобщи агенция \"Ройтерс\", като цитира трима европейски дипломати, според които Пекин може да премине към двустранен формат на контакт с лидерите от региона, а форумът да се провежда на всеки две години. Става дума за срещите във формат 16+1, които към момента се провеждат всяка година. След последния подобен форум в края на ноември в Будапеща българското правителство обяви, че тази година срещата ще бъде в София. Във формата участват всички страни - членки на ЕС, в Източна Европа, както и всички западнобалкански държави, които още не са част от съюза (без Косово). Китайското външно министерство не реагира незабавно с изявление, а говорител на българското правителство каза, че София в момента е съсредоточена върху ролята си на ротационен председател на Съвета на Европейския съюз, а за следващата среща \"16+1\" все още няма дата. \"Все по-малко популярен формат\" \"Ройтерс\" изтъква, че срещите от известно време пораждат безпокойство у управляващите в Западна Европа, някои от които съзират в тях инструмент, с който Китай да раздели евросъюза. Дипломатическите източници на агенцията казват, че е възможно форматът да се промени - веднъж на две години вместо всяка година. Други дипломати отбелязват разочарованието както в Китай, така и в Източна Европа от  твърде бавното реализиране на сделките , подписвани по време на срещите. Те обаче подчертават, че форматът няма да бъде погребан, защото подобни модели \"имат собствен живот\", но ще бъде \"по-малко интензивен, вероятно с преход към повече двустранни срещи.\" Според един от въпросните неназовани дипломати в Пекин има и безпокойство, че срещите накърняват имиджа на Китай и пречат на дългосрочните му цели в Източна Европа. \"Китай осъзнава, че ЕС не се чувства добре,\" казва високопоставен източник от ЕС. \"Китай осъзнава и че това става все по-малко популярен формат (и) не обича лошата реклама.\" Смесени чувства За много от страните участници \"16+1\" се смята за начин да бъдат привлечени инвестиции от Китай в пътна инфраструктура, електроцентрали и други като част от китайската инициатива \"Един пояс, един път\". Страни като Сърбия, които нямат достъп до европейски средства, и Унгария, която изтъква партньорствата си извън ЕС като тези с Русия и Китай, щедро се възползват, за да сключват споразумения с китайски компании. \"Трябва ни капитал, за да строим нови пътища и газопроводи. Ако ЕС не може да ни го даде, тогава можем да го вземем от Китай,\" каза унгарският премиер Виктор Орбан през януари. Някои анализатори приветстват формата като възможност за нови инвестиции, други го критикуват с аргумента, че малко от проектите, договорени чрез него, стават реалност. Някои лидери подхождат по същия начин или са притеснени от агресивността, с която Пекин подхожда към съвместни проекти, когато те са в негов интерес. Миналата година полският премиер Матеуш Моравецки каза, че страната му е посрещнала интереса на Китай с ентусиазъм преди няколко години, но днес \"няма много добри проекти\" с азиатската държава. Китайско влияние Източник на \"Ройтерс\" от полската политика същевременно обвинява страните от \"старата Европа\" - имайки предвид Германия и други западноевропейски държави - че опитват да отслабят формата, защото се страхуват от твърде силно китайско влияние. Промяна съвпада с момент, в който Пекин следи напрегнато критиките в Брюксел и Берлин заради възможни стъпки, с които ЕС да контролира по-стриктно придобиването на контролни дялове от европейски компании от китайски конкуренти. Освен това миналия месец германският канцлер Ангела Меркел изпрати скрито предупреждение към страните от ЕС, участващи в инфраструктурни проекти с китайското правителство, да не подриват общата външна политика на евросъюза. Брюксел същевременно неведнъж е изразявал притеснението си от политическите декларации, които Китай иска да бъдат приемани по време на срещите \"16+1\".", "date": "2018.03.12", "title": "Китай може да отложи срещата в София с лидери от Централна и Източна Европа"}
{"url": "https://www.dnevnik.bg/evropa/2018/03/12/3145209_brekzit_bez_sdelka_shte_struva_na_es_i_na/", "text": "Компаниите във Великобритания и в Европейския съюз ще бъдат изправени пред допълнителни годишни разходи от 58 милиарда паунда, ако не бъде постигната сделка за Брекзит, като най-засегнат ще е британският финансов сектор, предаде \"Ройтерс\". Фирмите в 27-те държави - членки на ЕС, ще трябва да плащат 31 милиарда паунда на година под формата на тарифни и нетарифни бариери, ако Великобритания напусне блока без сделка, показва доклад на компаниите \"Оливър Ваймън\" (Oliver Wyman) и \"Клифърт Ченс\" (Clifford Chance). Британските износители за ЕС ще трябва да плащат 27 милиарда паунда на година. \"Тези повишени разходи и несигурност застрашават да намалят печалбите и представляват екзистенциална заплаха за някои фирми\", се посочва в доклада. Великобритания ще напусне ЕС през март следващата година. При липса на споразумение с ЕС търговията между Великобритания и държавите членки ще се осъществява по правилата и тарифите на Световната търговска организация (СТО). Въпреки че Лондон иска сделка, правителството заявява, че се подготвя за всеки възможен изход, включително и за възможността да излезе от блока без споразумение, и е заделило 3 милиарда паунда за подготовка за всички варианти. Ако Великобритания остане в митническия съюз, ще намали разходите и за двете страни на около половина, се посочва в доклада. Премиерът Тереза Мей обаче отхвърли този вариант, защото той би попречил на Великобритания да сключва свои собствени търговски сделки с бързо растящи икономики като Китай и Индия. Според днешния доклад 70% от допълнителните разходи във Великобритания при липсата на сделка за Брекзит ще се поделят между пет индустрии: финансови услуги, автомобилно производство, селско стопанство и хранително-вкусова промишленост, потребителски стоки и бизнес с химикали и пластмаси. В ЕС най-засегнатият сектор ще бъде автомобилният, следван от селско стопанство и хранително-вкусова промишленост, производство на химикали и пластмаси, потребителски стоки.", "date": "2018.03.12", "title": "Брекзит без сделка ще струва на ЕС и на Великобритания 58 млрд. паунда"}
{"url": "https://www.dnevnik.bg/morski/2018/03/12/3145190_administrativniiat_sud_vuv_varna_zavishi_dva_puti/", "text": "Варненският Административен съд е завишил близо два пъти сумата, определена от кмета на града Иван Портних, за обезщетение на двама от собствениците на имот, отчужден заради  извършваната в момента реконструкцята на бул. \"Васил Левски\" . Това става ясно от решение на съда, издадено на 6 март т.г. В разпространеното съобщение имената на жалбоподателите са отбелязани само с инициалите Я.Н.Г. и М.С.Д. Според допълнителната информация, предоставена на \"Дневник\" от пресслужбата на съда, първоначалната сума на обезщетението, определена със заповед на варненския кмет в средата на декември м.г., е била в размер на около 40 хил. лв. С взетото съдебно решение сега на двамата жалбоподатели трябва да бъдат изплатени над 78 хил. лв., което е близо два пъти повече от предварително определеното. Със същото решение кметът на Община Варна е осъден да заплати и разноските по делото, направени от ищците. Те са в размер на над 1700 лв. Още в средата на септември м.г. кметът на Варна съобщи, че за ремонта на булеварда ще бъдат отчуждени около 200 имота. Според информация на местната администрация, за да реализира инфраструктурните си проекти, общината трябва да отчужди имоти на обща стойност около 31.3 млн. лв. Голямата част от тях попадат именно в новите трасета на бул. \"Васил Левски\". По данни на варненския Административен съд  жалбите срещу заповедите на Портних  за обезщетения, които трябва да бъдат изплатени на собственици на имоти, отчуждени заради реконструкцията на бул. \"Васил Левски\", вече надхвърлят 150. По-голямата част от тях все още очакват решение.", "date": "2018.03.12", "title": "Административният съд във Варна завиши два пъти обезщетение за отчужден имот, определено от кмета на града"}
{"url": "https://www.dnevnik.bg/sport/2018/03/12/3145215_botev_plovdiv_e_poiskal_uduljavane_na_sroka_za/", "text": "Ръководството на \"Ботев\" (Пловдив) е изпратило писмо до община Пловдив, с което иска удължаване на срока за дострояване на стадион \"Христо Ботев\". Това обяви кметът на града Иван Тотев, който ще инициира среща за окончателното разрешаване на казуса със съоръжението. Тотев изрази учудване, че се е стигнало до подобно искане от \"Ботев\". Кметът на Пловдив заяви, че досега се е коментирало само развалянето на концесията, тъй като споразумението не се обслужва и постоянно се трупат задължения към общината. По информация на Тотев  \"Ботев\" ще дължи около 4 млн. лева  при разваляне на концесията. \"Имаме писмо от ръководството, че искат да продължат срока за дострояване на стадиона. Аз не знам това нещо дали е възможно чисто юридически. Нашите юристи в момента проверяват ситуацията. През декември имахме среща с (президента на \"Ботев\") Ангел Палийски и тогава говорехме за разваляне на концесията\", каза Тотев, цитиран от plovdivderby.com. \"Ботев\" започна ремонт на стадиона, известен като \"Колежа\", през 2013 г. По това време клубът беше собственост на банкера Цветан Василев и благодарение на средствата от КТБ изгради стабилен отбор и развиваше проекта си за базите. След фалита на КТБ през 2014 г. реконструкцията на стадион \"Христо Ботев\" спря, а футболният клуб започна да играе домакинските си мачове на изградената тренировъчна база в Коматево. В следващите години няколко пъти се представяха планове за довършване на ремонта. В един момент феновете на отбора обявиха, че  свалят доверието си към ръководството  след поредния провал за завръщане на \"Колежа\". През лятото  беше съобщено, че \"Ботев\" ще вложи всички приходи от евротурнирите в изграждането на стадиона . В началото на тази година  Тотев обяви, че ще има нова концесия , като се очаква да бъдат прибавени \"едни 7-8 декара в източната посока на стадион\". \"Тази седмица ще ги потърсим за среща, за да видим какво точно искат, но първо трябва да видим юристите какво ще кажат. Искаме да съдействаме максимално, но работим и в рамките на закона\", каза днес кметът на Пловдив. Срокът за дострояването на стадиона изтича в края на март. \"Ако има нова концесия, тепърва ще й се прави обхват, защото в свободни разговори има заявени намерения за 7-8 декара зад стадиона. Ако до края на март не постигнем някаква договорка и не стигнем до съвместно решение, стартирам процедура по разваляне на концесията\", допълни Тотев.", "date": "2018.03.12", "title": "\"Ботев\" (Пловдив) е поискал удължаване на срока за дострояване на стадиона"}
{"url": "https://www.dnevnik.bg/sviat/2018/03/12/3144560_putin_za_potuvaneto_na_kursk_dori_ne_znaeh_za_tezi/", "text": "Дори не знаех, че там се провеждат някакви сериозни учения. Министърът на отбраната ми позвъни и каза, че сме изгубили подводница, но вече сме я открили и започваме работа. Не беше ясно, че става нещо трагично.\" Това заяви по повод трагедията с ядрената подводница \"Курск\" руският президент Владимир Путин в поредния за последните дни биографичен филм за него, излъчен през уикенда по един от националните канали. В \"Путин\" той обяснява, че експлозията на борда, след която загина целият екипаж от 118 души, е станала скоро, след като е положил клетва като президент на Русия и приписва случилото се на кризата в армията 10 години след разпадането на бившия СССР. \"След разпадането на СССР възникнаха огромни трудности в икономиката, в социалната сфера и, разбира се, в армията. Това нямаше как да не засегне и армията. Трагедията с \"Курск\" е проява на общото състояние на въоръжените ни сили\", продължава той. \"Откровено казано, нищо удивително няма. Но трагедията е колосална, толкова хора загинаха и това, разбира се, не бива да се забравя.\" Оправданието, че не е знаел за мащаба на маневрите изглежда донякъде необичайно, тъй като в тях участва цяла ескадра, начело с флагмана - ракетният крайцер \"Петър Велики\", и тежкият авионосещ кораб \"Адмирал Кузнецов\". Владимир Путин положи клетва за първия си мандат на 7 май 2000 г., а \"Курск\" потъна на 12 август същата година. Но преди това Путин бе от 1998 г. началник на Федералната служба за сигурност, после стана секретар на Съвета за национална сигурност на Русия, а от август 1999 г. - премиер. На 31 декември същата година изненадващо президентът Борис Елцин обяви, че напуска поста и го предложи за свой наследник, като Путин веднага пое поста като изпълняващ длъжността.", "date": "2018.03.12", "title": "Путин за потъването на \"Курск\": Дори не знаех за тези учения"}
{"url": "https://www.dnevnik.bg/ot_vas/galeriiotvas/2018/03/12/3144999_chitatelska_fotogaleriia_arona/", "text": "Арона е градче с ок. 14,5 хиляди жители, разположено на югозападния бряг на Лаго Маджоре. Намира се на 38 км от Новара", "date": "2018.03.12", "title": "Читателска фотогалерия: Арона"}
{"url": "https://www.dnevnik.bg/evropa/2018/03/12/3145224_merkel_e_optimist_za_rabotata_na_budeshtata_goliama/", "text": "Германският канцлер Ангела Меркел заяви, че е оптимистично настроена за новото си коалиционно правителство, което ще положи клетва тази седмица след почти шест месеца политически застой, предаде ДПА. \"Огромно количество работа стои пред нас\", каза Меркел по време на пресконференция. \"Оптимист съм, че ще постигнем успех\", допълни тя. Коментарът й дойде преди официално да подпише коалиционното споразумение от 177 страници заедно с лидерите на другите две партии – Християнсоциалния съюз (ХСС) и Германската социалдемократическа партия (ГСДП). Очаква се в сряда парламентът да избере Меркел за четвърти мандат като канцлер. Като предизвикателство пред новото правителство тя посочи наскоро  обявените от президента Доналд Тръмп мита  за вноса на алуминий и стомана. Меркел обеща да работи за силна Европа и изрази надежда, че търговският спор със САЩ ще бъде решен чрез преговори, предаде \"Асошиейтед прес\", цитирана от БТА. Тя приветства започването на разговорите на ЕС със САЩ по търговския спор и каза, че новото германско правителство ще започне и собствени преговори. Ако проблемът не може да бъде решен чрез преговори и едностранни действия не могат да бъдат избегнати, ние ще обсъдим своя отговор, но разчитам на преговорите и ще има много възможности за това, посочи канцлерът. Олаф Шолц , който в момента изпълнява длъжността председател на ГСДП  след оставката на Мартин Шулц  и който се очаква да бъде финансов министър и вицеканцлер, каза, че новата коалиция има стабилна основа, въпреки че формирането й отне много време. Той коментира, че четвъртата голяма коалиция в Германия не е започнала \"като брак по любов\". По думите му консерваторите и ГСДП са \"напълно различни партии\", но \"мога да работят конструктивно заедно и да управляват добре\". Той отбеляза, че партията му ще работи за социална справедливост в Германия \"стъпка по стъпка и ден след ден\". Германският президент Франк-Валтер Щайнмайер изрази облекчение от сформирането на новото правителство. \"Щастлив съм, че периодът на несигурност отминава\", каза той. Меркел каза също, че заедно с Шолц ще отидат в Париж след полагането на клетва от новото правителство за разговори с френския президент Еманюел Макрон, който очаква германския отговор на неговия призив за амбициозни реформи на Европейския съюз. \"Ще можем да кажем повече, отколкото през декември\", на предстоящата среща на върха на ЕС по-късно този месец, добави Меркел. \"Ние искаме Европа, която споделя едни и същи ценности и действа заедно, особено към външния свят, и ще дадем своя принос\", подчерта канцлерът. Тя изрази също така надежда за напредък в изпълнението на мирните споразумения за Украйна след президентските избори в Русия в края на тази седмица. Новата \"голяма коалиция\" ще разполага с 399 места от общо 709 в Бундестага (долната камара на парламента) и затова не се очакват никакви проблеми с преизбирането на Меркел и с назначаването на членовете на нейното правителство, отбелязва ТАСС.", "date": "2018.03.12", "title": "Меркел е оптимист за работата на бъдещата голяма коалиция"}
{"url": "https://www.dnevnik.bg/bulgaria/2018/03/12/3145231_prokuraturata_chastnata_ekspertiza_za_sluchaia_hitrino/", "text": "Прокуратурата няма да вземе предвид  представената днес от компания \"Булмаркет ДМ\" експертиза , според която причината за трагедията на гарата в Хитрино е заради повреда на релсовия път, а не заради висока скорост. Това се разбира от съобщение на държавното обвинение, в което те казват, че представеното изследване, изготвено от чуждестранни експерти, няма характер на доказателствено средство в съдебния процес. \"Такава експертиза не е била назначавана нито от органите на досъдебното производство, нито от състава на съда, разглеждащ делото понастоящем. \"Частната експертиза\", изготвена от чужди експерти, е поръчана и заплатена от \"Булмаркет\", но не може да послужи за целите на водения наказателен процес\", пишат от обвинението. Назначеното от тях изследване показва, че причината за дерайлирането на влаковата композиция през декември 2016 година е висока скорост. По случая се води гражданското дело срещу БДЖ и \"Булмаркет ДМ\", по което има заседание във вторник, 13 март, в Софийския градски съд. Отделно Окръжната прокуратура в Шумен предаде на съд двамата машинисти на композицията - Димитър Михнев и Радослав Петков. Наказателното дело срещу тях се води в съда в Шумен. От прокуратурата уточняват, че не намират основания за промяна на изводите, основани на експертизи, назначени в хода на проведеното разследване и сочещи високата скорост на навлизане на влаковата композиция в района на гарата като основна причина за инцидента. \"Тези експертни заключения са разгледали и версията, изтъквана сега от \"Булмаркет\", но са я отхвърлили като несъответна на събраните по делото доказателства за състоянието на релсовия път\", става известно още от съобщението.", "date": "2018.03.12", "title": "Прокуратурата: Частната експертиза за случая Хитрино не е доказателство"}
{"url": "https://www.dnevnik.bg/sviat/2018/03/12/3145236_navodneniiata_v_avstraliiski_shtat_dovedoha_krokodili/", "text": "Отдръпващите се води в наводнения австралийски щат Куинсленд разкриха нова опасност – крокодили, пише агенция \"Ройтерс\". Снимки, публикувани от местни жители в социалните мрежи, показват, че след четирите дни пороен дъжд влечуги са навлезли в град Ингам. \"Някои крокодили обичат дъжда и използват потоците вода, за да пътуват\", обяснява Тоби Милиърд от Куинслендския зоопарк. \"Но е лесно човек да се опази от тях – стига да не е във водата или близо до нея, би трябвало да е в безопасност.\" Премиерът на щата Анастейша Палашчук заяви пред медиите, че ще са нужни няколко седмици, за да бъдат оценени щетите. Правителството обяви засегнатите райони за бедствена зона. На някои места паднаха повече от 600 мм дъжд, а стотици домове бяха наводнени.", "date": "2018.03.12", "title": "Наводненията в австралийски щат доведоха крокодили в града"}
{"url": "https://www.dnevnik.bg/sviat/2018/03/12/3145103_ima_li_pilot_v_samoleta_na_mejdunarodnata_turgoviia/", "text": "Трайни китайски свръхмощности, хронични германски излишъци, а сега и протекционистка офанзива на САЩ: институциите, чиято задача е да организират международната търговия и да защитават кредото на свободната търговия, изглежда, изостават от хода на събитията повече от всякога. Управляващият директор на Международния валутен фонд (МВФ) Кристин Лагард призна този факт: \"В известна степен (господин Тръмп) има някои основателни причини да протестира срещу сегашната ситуация\", заяви тя в сряда, 7 март, в ефира на RTL, преди президентът на САЩ да обяви въвеждането на мита за вносната стомана и вносния алуминий с риск да предизвика търговска война.  \"Има страни по света, които не спазват споразуменията на Световната търговска организация - СТО (...), естествено имаме предвид Китай, но Китай не е единствената държава, прилагаща подобна практика\", допълни тя, признавайки косвено, че правилата на световната търговия през последните 30 години вече не се спазват. \"Да породи криза\" \"Истината е, че именно \"консенсусът от Вашингтон\" е поставен под въпрос. Днес вече не цари убеждението, че отварянето на границите е от полза\", поясни пред АФП Людовик Сюбран, главен икономист в Euler Hermes, имайки предвид неолибералните догми, прилагани от 80-те години, за да бъдат вдигнати търговските бариери. И изведнъж международните институции станаха мишена на критики, като се започне със СТО, натоварена на теория да регулира световната търговия и да урежда евентуални конфликти. \"Има проблем със световното управление\", коментира пред АФП експерт, запознат с големите търговски преговори, пожелал анонимност. \"Ефективният механизъм трябваше да бъде СТО, но тя остави Китай да увеличава излишъците си, без да спазва ангажиментите си\", допълни същият източник, откроявайки най-вече субсидиите за промишлеността на втората икономика в света. Дженифър Хилман, бивша високопоставена служителка на СТО, се запита дали целта на Тръмп не е в крайна сметка \"да породи криза вътре\" в тази организация, \"та дори да подготви почвата за излизането на САЩ от нея\". Още повече че САЩ сложиха прът в колесницата на тази институция с централа в Женева, спирайки процеса на назначаване в апелативната юрисдикция на СТО и удължавайки по този начин забавянията.  Между другото именно към СТО, която е нещо като мирови съдия по търговските конфликти, биха могли да се обърнат страните, които се чувстват ощетени от мерките на Тръмп. Призиви към Германия \"Съединените щати биха могли да са на път да използват тази дълга опашка от чакащи, за да не им се налага никога да спазват правилата\", допълни г-жа Хилман в изказване в Атлантическия съвет във Вашингтон. А що се отнася до международните институции, те не постигнаха по-големи резултати.  Г-20, разбира се, се зае с темата за протекционизма на срещата си на върха преди две години в... Китай със създаването на \"световен форум\" по свръхкапацитетите в стоманодобива, натоварен да направи оценка на усилията на държавите и да бъде ръководен от Организацията за икономическо сътрудничество и развитие (ОИСР). Генералният секретар на ОИСР Анхел Гурия говори тази седмица, за да припомни самото му съществуване, но признавайки и той самият, че \"излишните мощности са основните причини за сегашната криза\" със стоманата и че напредъкът в тази посока е недостатъчен. А когато става дума за Германия, страна, която често е атакувана от Тръмп, \"ситуацията е различна\", посочва преговарящият, цитиран по-горе. \"Техните излишъци спазват правилата и освен това са отражение на конкурентоспособността на тази страна\", подчертава той.  Повече съобразителност Още докато беше министър на икономиката на Франция, г-жа Лагард упрекваше германските си партньори за тези излишъци. МВФ, Брюксел и Франция редовно призовават Берлин да дадат повече свобода на борсата. \"Не е нормално (...) една страна да има излишък от 9%, а партньорите ѝ да не настояват той да бъде коригиран\", заяви неотдавна еврокомисарят по икономическите и валутните въпроси Пиер Московиси. \"Когато имате суперконкурентоспособност от години, защо да се отказвате от предимството си? Трябвало е да се прояви повече съобразителност и да бъдат стимулирани да инвестират за доброто на собствената си страна\", коментира Сюбран. Това послание може би е започнало да дава резултати: търговският излишък на Германия намаля миналата година за пръв път през последните осем години, а в същото време вносът отчете рекордни стойности. ", "date": "2018.03.12", "title": "Има ли пилот в самолета на международната търговия"}
{"url": "https://www.dnevnik.bg/sviat/2018/03/12/3144078_borisov_i_zaev_otbeliazvat_v_skopie_75_g_ot/", "text": "Премиерът Бойко Борисов пристига в Скопие в деня, когато страната отбелязва 75 години от депортацията на македонските евреи през 1943 г. По програма заедно с македонския си колега Зоран Заев Борисов ще поднесе венец на паметника на загиналите евреи. В рамките на посещението са предвидени двустранни разговори между двамата министър-председатели, на които освен актуални двустранни теми според македонски медии се очаква те да обсъдят и спора с Гърция за името на Македония. Македонските историци от години определят България като \"окупатор\" по време на Втората световна война и я обвиняват, че не е спряла депортацията на 11 343 евреи от Беломорието и Вардарска Македония в нацистките лагери на смъртта, макар че това се е случило с близо 48 000 души на българска територия. Отговорът от София е, че евреите в управляваните от България територии не са имали български паспорти. Според източници на  \"Клуб Z\"  се очаква Борисов да поднесе извинения за това, че България е предала евреите от Беломорието и Вардарска Македония. Ако това се потвърди, жестът на Борисов идва на фона на отстъпки, загатнати от Заев, в отношението към България в македонската наука и учебници - например според него за Третото българско царство може  да не пише \" български фашистки окупатор\" , а само \"фашистки окупатор\". Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията са включени и представители на еврейската общност, се посочва в съобщението от \"Дондуков\" 1. Близкото до бившите управляващи от ВМРО-ДПМНЕ издание \"Вечер\" отбеляза, че преди срещата си със Заев Борисов се е видял с лидера на партията Християн Мицковски в София по време на среща на лидерите от семейството на Европейската народна партия.", "date": "2018.03.12", "title": "Борисов и Заев отбелязват в Скопие 75 г. от депортацията на македонските евреи"}
{"url": "https://www.dnevnik.bg/sport/2018/03/12/3142856_da_udarish_djakpota_kak_sportni_federacii_vzimat_pari/", "text": "Малка е вероятността да не сте видели или да не сте чули за рекламата, в която гимнастичките представят продукт на \"Национална лотария\". Тя вече предизвика реакции заради това, че момичетата рекламират хазартни игри, като  последва сигнал от Националната мрежа за децата . Всъщност около нея има и друг казус. Той поставя въпроса редно ли е българският спорт, който се финансира до голяма степен от Българския спортен тотализатор (БСТ), да рекламира продукти на преките конкуренти на тотото. В картината освен художествената гимнастика се включи и друг водещ и популярен спорт - волейболът. \"Национална лотария\" стана ключов партньор на Българската федерация по волейбол (БФВ) за домакинството на световното първенство за мъже  с рекорден договор за 600 хил. лева . Парите не миришат Българският спортен тотализатор е държавно предприятие под ръководството на Министерството на младежта и спорта (ММС). Негова основна роля е да набавя средства за българския спорт, като за целта отделя 18% от приходите си. Годишно той осигурява между 25 и 30 млн. лева, или около 35-40% от бюджета на министерството на спорта, които впоследствие се разпределят между спортните федерации, а оттам стигат и до спортните клубове. Засилването на влиянието на конкурентите в лотарийните игри в последните няколко години поставя тотото в силно затруднено положение. Това ясно личи от   - през 2016 г. те са намалели с над 27 млн. лв. спрямо 2014 г., показват финансовите отчети, публикувани в Търговския регистър. Това директно се отразява и върху парите, осигурени за министерството на спорта - при 29.4 млн. лв. през 2014 г. две години по-късно сумата се свива с близо 5 млн. лв. Управителят на тотализатора Дамян Дамянов каза пред \"Дневник\", че за 2017 г. резултатите на тотото са сходни с тези от 2016 г. Той вижда проблем в това спортистите и федерациите да рекламират конкурентите. \"Приходите намаляха. Разбира се, че е неприятно и мисля, че не е редно, но ние няма какво да направим. Особено това, което се случи с гимнастичките, които се появиха в рекламата пет дни след като ги наградихме\", заяви Дамянов. Думите му бяха насочени към годишната церемония \"Нощта на шампионите\", с която тотото и Министерството на спорта отличават и награждават най-добрите спортисти с допълнителни премии. Тази година  ансамбълът по художествена гимнастика спечели приза за отбор на годината , а Весела Димитрова беше наградена за най-добър треньор, като и двете категории носят бонус от по 50 хил. лева от тотото. Според Дамянов въпросът е морален и би трябвало да се реши законодателно от държавата. \"Нашата задача е да подкрепяме спорта. Всеки понеделник 18% от приходите от двата тиража от предходната седмица ги превеждаме на спортното министерство. Вярно е, че сме създадени за това, но българският пазар е много малък и ще става все по-трудно. Виждаме, че спортът има нужда от средства.\" Той добави, че съществува изискване в своите състезания спортовете да рекламират тотото. Тотализаторът има и голямо желание да използва известни спортисти за реклама, но не може да си го позволи. Въпрос на гледна точка Получава се така, че спортни федерации взимат едновременно пари и от тотото, и от негов пряк конкурент, чиито продукти рекламират. В казуса обаче има и друга гледна точка - тази на федерациите, които са притиснати да търсят средства. А компаниите, които са склонни да дават, са малко и все по-често от хазартния сектор. Волейболът и художествената гимнастика са сред най-успешните и привлекателни спортове в България, а в последните години двете федерации често получават похвали от министъра на спорта Красен Кралев за работата си. \"Спортът не може да живее само на гърба на държавата. Ние правим всичко по силите си, за да си намираме партньори. Волейболната федерация е една от малкото, която си набавя голяма част от средствата в бюджета чрез партньорства\", каза вицепрезидентът по маркетинговите въпроси в БФВ Любомир Ганев пред \"Дневник\". Той посочва, че в случая с \"Национална лотария\" конфликт на интереси няма. \"Ние винаги рекламираме тотото, Министерството на спорта и всички държавни институции, които ни помагат. Така ще бъде и на световното първенство за мъже, на което сме домакини.\" Именно предстоящото домакинство на световното е в основата на договора с \"Национална лотария\". \"Държавата отпусна 5 млн. долара за таксата за домакинството, но каза, че натам трябва да се оправяме сами. А има много разходи - за настаняване на 12 отбора, транспорт, организация, които са над 1.5 млн. лева, даже 2 милиона. Министерството ни каза: \"Не може да поемем и това, и онова\", обясни Ганев. Така по думите му  . Вицепрезидентът на волейболната федерация изтъкна, че непрекъснато търси партньори и е готов да почука на всяка врата. Задачата е усложнена от това, че международната федерация има договори с компании от отделни сектори и е оставила на БФВ възможност да си намира партньори за световното в няколко категории, като например финансови институции, автопроизводители и др. В миналите години спонсор на БФВ беше \"Ефбет\", но сега договор е невъзможен, защото международната федерация има за партньор компания за спортни залагания и тази категория е сред блокираните, обясни Ганев. Той каза, че три месеца е водил преговори с \"Национална лотария\". И уточни: \"Лично съм информирал министъра за това.\" От думите му се разбра, че Кралев приел ситуацията заради високата сума на договора, макар да заявил, че \"това не е хубаво\". \"Дневник\" изпрати въпроси по темата до министерството и до федерацията по художествена гимнастика (БФХГ), но отговор до момента няма. Остава неизвестно дали БФХГ има договор с \"Национална лотария\", или ангажиментът на гимнастичките и председателя на федерацията Илиана Раева е бил само за участие в рекламния клип. Какво предстои \"Нашата работа като федерация е да се стремим да осигурим възможно най-добрите условия за състезателите. Искаме те да имат възможност да пътуват в бизнес класа или поне по-високите да са там, за да не се измъчват на тесни седалки при 10-часови полети.   И ще бъдат прави. Но ако сами си изкараме парите, никой нищо не може да ни каже. Бюджетът на италианската волейболна федерация е сравним с този на цялото министерство на спорта в България, но само 5% от сумата там идва от държавата. Това е нашата цел. Това е пътят за възраждане на спорта. Не може да се чака само на държавата\", продължи Ганев. По думите му голямата цел тази година е световното първенство да бъде успешно и да остави наследство, за да се развива волейболът. А докато федерациите лавират в търсенето на средства, предизвикателствата пред тотото остават. Дамянов каза, че тотализаторът е изпитал затруднения в миналите няколко години и му е било необходимо време да се преструктурира и пригоди към променения пазар и засилената конкуренция. \"Минахме към външни контрагенти, 250 пункта вече са част от външна мрежа, защото не ни излиза сметката и фонд работна заплата тежи\", посочи той. Все пак очакванията му са за 2018 г. да има ръст в приходите от около 5% до към 157 млн. лева. От друга страна, Кралев често прокламира, че новият закон за спорта, който се очаква да бъде приет, ще отвори вратите за повече инвестиции от компаниите. Така остава отворен въпросът дали бизнесът ще бъде привлечен реално на страната на спорта.", "date": "2018.03.12", "title": "Парите не миришат: как спортни федерации взимат и от тотото, и от конкурента му"}
{"url": "https://www.dnevnik.bg/sviat/2018/03/12/3144391_putin_moje_da_poluchi_neochakvan_udar_ot_golemite/", "text": "Почти 109 млн. гласоподаватели в Русия може да изненадат президента Владимир Путин на президентския вот в неделя, но не с името на победителя, а със слабата активност - особено ако малко над половината гласуват. Последните социологически данни сочат и че малко преди изборите има промяна в отношението към него в големите градове. В средата на миналата седмица Общоруският център за изследване на общественото мнение (ВЦИОМ) съобщи, че рейтингът на Путин в Москва и Санкт Петербург е спаднал с над 12 процентни пункта от почти 70 на сто до 57.1 на сто. Подобни процеси са се случили по-рано (проучването е с крайна дата 18 февруари) и в други градове с население над милион души. Според генералния директор на ВЦИОМ Валерий Фьодоров колкото по-голям е градът, толкова по-малък е делът на избирателите, които подкрепят властта - жителите имат повече изисквания и източници на информация. Освен това броят на нерешилите за кого да гласуват нараства колкото повече наближава вотът, макар че би трябвало да пада. \"Появиха се две неочаквани лица - (в кампанията - Павел) Грудинин и (Ксения) Собчак. Ядрата на кандидатите вече се втърдиха,\" продължава той. По-късно на Фьодоров се наложи да се самоопровергава и да заяви в интервю за РИА \"Новости\", че не става дума за спад, а за \"временно понижение\". \"50% в Москва ще са подвиг\" Източници на  \"Ведомости\"  в администрацията допускат, че спадналият рейтинг може да е резултат от грешки в хода на кампанията. Според тях в най-добрия случай се очаква 55-60% активност, а в зависимост от регионите резултатът на Путин ще се колебае между 50 и 65 на сто. Ако в Москва излязат 50% (от имащите право на глас), ще е подвиг.\" \"Ако изборите се случат с пълното задействане на административния ресурс - а аз не изключвам това, - няма значение кой колко ще получи в действителност\", продължава източникът. \"Ако изборите преминат честно, резултатът на Путин в милионните градове ще е по-малък, а при противниците - малко по-голям.\" Според политолога Андрей Колядин в големите градове \"е много по-политизираният избирател, той има по-малък проблем с търсенето на източници на препитание и по-малка зависимост от властта.\" Според него опитът гражданите да бъдат заставени да гласуват може да създаде обратния ефект, но не е изключено държавният апарат да потърси всякакви механизми, за да го направи в последния момент. Различни начини Досега руски медии писаха за  селфита, семейни игри  или (още преди кампанията) търсене на достатъчно ярки алтернативни кандидати като начин да се  повиши интересът  към изборите. Десет дни преди вота и движението на поддръжници на Путин - Putin Team - пусна свой клип, озаглавен \"Пътеводна звезда\". Източници на  РБК  отбелязаха през декември, че основен инструмент ще е превръщането на изборите в празник, а за създаването на атмосфера могат да се използват културни и спортни мероприятия, както и фестивали. В този дух е и скорошното пускане на предизборни клипове в киносалоните. Призиви да се гласува отправят и някои търговски обекти (магазини, кафета, банки и пр.) чрез плакати и листовки, а и мобилните оператори, които изпращат съобщения с такива призиви. Кремъл обаче отхвърля връзка с тези дейности. За други издания събеседници от администрацията казаха, че целта на властите е активност от около 70 на сто, при която Путин да бъде преизбран с между 60 и 70 процента от гласовете. За евентуална активност малко над 50% говореше социологическият център \"Левада\" (към края на декември  достигнала максимум от 58% ). Неговото ръководство обаче  обяви в средата на януари , че той няма да публикува проучванията си, докато не минат изборите, тъй като е обозначен като чуждестранен агент от властите в Москва. Последните прогнози за активността Допитване сред 150 специалисти от 50 района на Русия, което официално ще бъде представено днес, предвижда средна активност от 64%, което е с повече от 1 пункт по-малко от тази на предишните избори. Според проекат \"Давыдов.Индекс\" на председателя на фонда \"Петербургская политика\" Леонид Давидов места като Татарстан и Чувашия ще изкарат 78-82% от имащите право на глас, но в Дагестан и втория по големина град Санкт-Петербург едва ли ще се явят повече от 52%. За Москва прогнозата сочи 65%, при положение, че през февруари тя бе за 58% активност. Ако това се сбъдне, възможното обяснение е силната рекламна кампания за изборите, новата процедура за гласуване на места, различни от адресната регистрация, както и способността на властите да мобилизират хората от бюджетната сфера. Политическият консултант Дмитрий Фетисов, който също говори за национална активност в коридора 63-65%, смята че до неделя на хода на изборите може да повлияят външнополитически фактори като обявяването на нови санкции срещу Русия или остри критики от западни лидери.", "date": "2018.03.12", "title": "Путин може да получи неочакван студен душ от големите градове на изборите в неделя"}
{"url": "https://www.dnevnik.bg/sviat/2018/03/12/3143987_makedoniia_ochakva_gruckiia_vunshen_ministur_s/", "text": "Властите в Скопие очакват възможното посещение на гръцкия външен министър Никос Коциас тази седмица, след като първият дипломат представи на кабинета в Атина проектоспоразумение за името на Македония. Предстои македонското правителство да се запознае с документа. Няма дата, обявена за визитата, но тя се случва на фона на седмица застой в  преговорите за името  заради голямата въпросителна - спора дали е нужно да се променя и македонската конституция. Македонският премиер Зоран Заев дори допусна миналата седмица, че ако основният закон на страната му трябва да се промени, за да гарантира, че няма да има претенции към Гърция, колегите в Атина трябва да направят същото. Коментарите му предизвикаха политическа буря в гръцкия парламент и доведоха до неспирни взаимни обвинения на премиера Алексис Ципрас и лидера на опозицията Кириакос Мицотакис. Гърция, освен промяна на името на Македония, настоява за поправки в конституцията на страната и според дипломати от двете страни, цитирани в македонските медии, това е последната пречка пред окончателното споразумение. Решение за името би сложило край на спор, продължил 27 г. и блокирал присъединяването на Македония към Европейския съюз и НАТО. Правителството на премиера Зоран Заев  вече е заявявало желание  решението да дойде не по-късно от юни.", "date": "2018.03.12", "title": "Македония очаква гръцкия външен министър с проектодоговор за името"}
{"url": "https://www.dnevnik.bg/sviat/2018/03/12/3144053_katalunskiiat_se_subira_za_izbor_na_premier_dori_da/", "text": "Вторият отложен опит на депутатите в Каталуня да изберат следващия лидер на автономната област и напрегнатото очакване на решение по въпроса от съда в Страсбург отново нажежиха страстите във време на политическа безизходица, месеци след извънредния регионален вот. Парламентът в Барселона трябваше да се събере днес, за да избере наследника на уволнения премиер Карлес Пучдемон, два месеца и половина след извънредните избори, които областта проведе като част от прякото управление, наложено от Мадрид. Заседанието беше насрочено малко след като Пучдемон обяви от Брюксел, че  временно се оттегля, за да даде път на Жорди Санчес  - активиста и шеф на една от водещите организации в Каталуня, агитиращи за независимост. Санчес е с мярка превантивен затвор заради разследване за подстрекателство към размирици и поиска от Върховния съд в Мадрид, който се занимава със случая, да бъде освободен. Тиктака ли часовникът Съдът обаче отказа  както да го пусне на свобода , така и да му позволи да присъства в залата, за да стане премиер. Процедурата е \"лична\", изисква участието на кандидата, който по регламент трябва да бъде изслушан и да предложи програмна реч, върху която (както и върху кандидатурата му) после да има дебати и едва след това гласуване. Часове след решението на съдия Пабло Ярена председателят на каталунския парламент Роже Торен отложи заседанието за неопределено време. Мотивът е нуждата да се изчака решението на Европейския съд за правата на човека в Страсбург, към който Санчес смята да отнесе случая си (и това трябваше да стане днес, но той реши първо да обжалва във Върховния съд). Партията на каталунските социалисти, която е против отделянето от Испания, изрази притеснение, че часовникът за избор на премиер трябва да започне да тиктака. Лидерът на каталунските социалисти Микел Исета каза на пресконференция, че едва ли има смисъл съдът в Страсбург да се произнася, при положение, че все още има различни процедури по случая до испански съдилища. Според Исета днес социалистите ще се обърнат до Конституционния съд, за да каже върховната инстанция дали срокът от два месеца може да започне да тече сега или ако не - кога това би могло да се случи. Миналия месец правният отдел на каталунския парламент обяви, че според него обратното броене не е започнало. Това означава, че институцията не \"засича\" период от два месеца след първото си заседание, в който, ако се изберат премиер и правителство, трябва законодателният орган да се разпусне и да свикат нови избори. \"Един съдия, за когото никой не е гласувал\" Листата на Пучдемон - \"Заедно за Каталуня\", която е втора политическа сила в парламента - призова заседанието да се проведе въпреки решението на съда, за да бъде заклеймено \"антидемократичното отношение\" на държавата, отказала на Санчес възможността да присъства. След решението Пучдемон обвини Ярена, че иззема демократични функции от каталунския парламент. От Брюксел той се обърна към депутатите си с видеоконферентна връзка. Имайки предвид гласувалите за независимост от Испания на референдума миналата година, той попита: \"По-важен ли е един съдия от два милиона каталунци?... Защо един съдия, за когото никой не е гласувал, може да реши, че Жорди Санчес не може да бъде назначен от демократично избрания парламент?\"", "date": "2018.03.12", "title": "Каталуня отложи безсрочно избора на премиер и притесни партиите за оставане в Испания"}
{"url": "https://www.dnevnik.bg/video/2018/03/12/3144072_kolko_tejat_oskarite_video/", "text": "Деветдесетите награди \"Оскар\" бяха връчени на 4 март и естествено отново се обсъжда дали бяха заслужени. Наистина ли американската филмова академия отличава най-добрите филми за изминалата година - отговора вижте във видеото.  Още видео от рубриката \"С две думи\" -  тук", "date": "2018.03.12", "title": "Колко тежат оскарите (видео)"}
{"url": "https://www.dnevnik.bg/bulgaria/2018/03/12/3144668_-/", "text": "България е сред страните в Европа с най-слаба циркулация на грипни вируси, каза днес по БНТ директорът на Националния център за заразни паразитни болести Тодор Кантарджиев. Той допълни, че през миналата седмица обстановката е характерна за късната пролет, като се отчитат между 5 и 7 хил. заболели дневно. В отговор на въпрос Тодор Кантарджиев каза, че е отминала грипната епидемия и втора грипна вълна не се очаква. Той все пак предупреди, че сега идва периодът на вирусите, като превенцията е като при грип – добра лична хигиена и избягване на контакт с болни.", "date": "2018.03.12", "title": "България е сред страните в Европа с най-малко болни от грип"}
{"url": "https://www.dnevnik.bg/bulgaria/2018/03/12/3144669_kratki_novini_kabinetut_se_subira_izvunredno_za/", "text": "Бургаски язовир прелива Бургаският язовир \"Мандра\" прелива. Наводнени са земеделски площи, но няма опасност за близките села. Това каза пред \"Фокус\" областният управител на Бургас Вълчо Чолаков. Той уточни, че язовирът прелива от доста време, а от около 2 месеца шлюзовете му са отворени на максимум, за да изпускат водата. По думите му наводнените площи няма как да бъдат отводнени, тъй като помпите на \"Напоителни системи\" не били достатъчно. Чолаков каза още, че няма опасност за хората или къщите в близките села. С винено- кулинарни дестинации ще се стимулира туризма във вътрешността на страната С проекта за 12 винено- кулинарни дестинации очакваме да привлечем повече туристи към вътрешността на страната. Министерството следва последователна политика, с която искаме да създадем интерес повече българи да пътуват към различни краища на страната, заяви днес министърът на туризма Николина Ангелкова. Според нея проектът ще допринесе за утвърждаване на България като дестинация за четири сезона. Дестинациите включват традиционните винени напитки и характерната кухня за всеки регион и обхващат близо 50 общини и около 100 туристически обекта в страната. Планира се окончателните винено-кулинарни дестинации да бъдат обявени преди есента тази година. Авария спря влаковете между Царева ливада и Габрово Причината е скъсано носещо въже и контактен проводник вследствие паднало дърво от активиран свлачищен процес, съобщава Национална компания \"Железопътна инфраструктура\". Създадена организация за отстраняване на дървото от железния път, демонтаж и последващ монтаж на контактната мрежа. Очаква се движението да бъде възстановено около 16.00 часа. Осигурен е превоз с автобуси. Междувременно е възстановено движението на влаковете в междугарието Пловдив разпределителна изток – Крумово.  Димитър Узунов е поискал да има ранг на върховен съдия Бившият представляващ Висшия съдебен съвет (ВСС) Димитър Узунов, станал известен като \"човекът на Борисов\" от записите по скандала \"Яневагейт\", е поискал да получи ранг на върховен съдия. Това се разбира от дневния ред на заседанието за вторник на съдийската колегия. Узунов, който след края на мандата на предишния състав на съдебния съвет, се завърна в Районния съд в Сандански, е с ранг на апелативен съдия. Самолетна катастрофа в Непал уби поне 50 души Най-малко 50 души са загинали в катастрофа на бангладешки пътнически самолет, разбил се при кацане на международното летище на Катманду, съобщи агенция \"Ройтерс\", цитирана от БТА. Самолетът, двумоторен турбовитлов \"Даш 8\", производство на канадската група \"Бомбардие\", се отклонил на няколко пъти от траекторията си, преди да се разбие близо до пистата на летище \"Трибхуван\" и да се запали. Той се е разпаднал на няколко големи парчета. На борда е имало 71 души. Летателният апарат е собственост на частната бангладешка авиокомпания \"Ю Ес Бангла еърлайнс\". Летял е от Дака, столицата на Бангладеш. Пожарът край \"Цариградско шосе\" не е замърсил въздуха Столичната регионална инспекция по околната среда и водите обяви, че е извършила проверка на моментните стойности на показателите за качеството на въздуха в района на \"Цариградско шосе\", където тази сутрин горя пожар в цех за производство на пластмасови тръби. В непосредствена близост до пожара не са отчетени опасни нива на вредни вещества в атмосферния въздух, като към момента на измерването концентрациите са под границите на откриване. България и Гърция се свързват с нова въздушна електропроводна линия България и Гърция ще изградят помежду си нова въздушна електропроводна линия. Зам.-министърът на регионалното развитие и благоустройството Валентин Йовев е одобрил подробен устройствен план за изграждане на електропровода и скоро ще започне строежът му. Трасето на линията ще свързва подстанциите \"Марица-изток\" в България и \"Неа Санта\" в Гърция. Проектът е част от електроенергийния коридор \"Север-юг\" и е определен за национален обект и обект с национално значение. Електропроводът ще бъде изграден на териториите на общините Симеоновград, Хасково, Харманли, Кърджали, Момчилград и Кирково. Съдебният инспекторат ще провери върховните съдилища и следствието Инспекторатът към Висшия съдебен съвет (ВСС) ще провери двете върховни съдилища и Националното следствие, става известно от съобщение за годишната програмата на звеното. Подобна проверка ще се случи за първи път. В програмата на инспектората е включено още и проверка на организацията на административната дейност и движението на делата в Специализирания наказателен съд, апелативния специализиран съд, Специализираната и апелативната прокуратура. Нотариалните кантори задължително ще трябва да имат външни табели Нотариалните кантори задължително ще трябва да имат външен надпис \"Нотариална кантора\" или \"Нотариус\", предвиждат промени в Наредба № 32 от 1997 г. за служебните архиви на нотариусите и нотариалните кантори. Промените в документа са публикувани за обществено обсъждане от правосъдното министерство. До измененията се стига заради електронния обмен на информация за сделките с коли между нотариусите и КАТ. Трудова злополука затруднява движението на влакове в района на Пловдив Служител на Национална компания \"Железопътна инфраструктура\" е загинал, докато извършвал ремонт на стрелки в междугарието Пловдив разпределителна изток – Крумово, съобщава \"Фокус\". Той е бил блъснат от подбивна машина, която преминавала транзит в посока Димитровград. Инцидентът е станал около 10:30 ч. Движението в междугарието веднага е било преустановено, което доведе до затруднения при движението на влакове в района. Бързият влак София - Свиленград престоява в Пловдив, бързият влак Бургас – София пък е в Катуница, а пътническият влак Свиленград - Пловдив престоява в гара Крумово. Отменени са пътническите влакове Пловдив - Асеновград - Пловдив и Пловдив - Пещера - Пловдив. За пътниците от тези влакове е осигурен превоз с автобуси. Обединените арабски емирства забраниха вноса на птици от България Обединените арабски емирства (ОАЕ) спират временно вноса на птици от България. Това се налага заради откритите няколко огнища на болестта птичи грип в страната. Временно е забранен вноса на всички видове домашни и диви живи птици, декоративни птици, пилета и яйца за люпене. Забранен е вносът на птиче месо и яйца за консумация, като това важи само за такива продукти от района на Добрич. Оборудването за \"Белене\" се съхранявало правилно Доставеното оборудване за АЕЦ \"Белене\" се съхранява на площадката съгласно всички изисквания на производителя, установи при проверката на място енергийният министър Теменужка Петкова. Припомни, че за тази задача НЕК е провела обществена поръчка, но преди подписването на договор, избраната компания се е отказала и затова НЕК със собствен ресурс изградила навесите, които вече са готови. През миналата седмица от Ижорските заводи са били доставени материалите, свързани с преконсервация на оборудването, така че процесът се изпълнява според инструкциите на производителите, уверява Петкова. МВР проверява за колани От днес до 18 март е в ход специализирана полицейска операция, организирана от TISPOL, съобщава МВР. Операцията се провежда едновременно на територията на всички страни, членки на Европейската мрежа на службите на пътна полиция.  В рамките на операцията пътните полицаи ще следят за използването на обезопасителни колани от пътниците и шофьорите на автомобили, на каски от водачите и пътниците на мотоциклети и на обезопасителни столчета в колите при превозването на деца. По време на проверките пътните полицаи ще следят и за наличието на валидна застраховка \"Гражданска отговорност\". Горя цех за пластмаса в София Тази сутрин към 08.29 часа е получен сигнал за пожар, възникнал в цех за производство на пластмасови тръби в района на бул. \"Цариградско шосе\", съобщи МВР. Няма пострадали. Час по-късно огънят е бил овладян след като на място са пристигнали четири пожарни. Съседни сгради не са засегнати. По първоначални данни огънят е тръгнал от машина за шприц. След приключване на гасенето, ще се извърши оглед, за да се установят на причините за пожара. Пътят Смолян - Мадан остава затворен Пътят между Смолян и Мадан остава затворен за шести ден, като днес ще се обсъдят обходни маршрути, съобщи \"Нова телевизия\". Предстои районът да се проучи от специалисти, за да се набележат мерки. Намеренията са леките коли и товарните автомобили да използват различни обходни маршрути. На този етап около 11 села са откъснати от Смолян, където много от хората работят или учат. Опасност от образуването на свлачища има и по маршрутите Кричим - Девин и Асеновград - Смолян, каза пред радио \"Фокус\" – Пловдив, дежурен от областното пътно управление. Кметът на Брегово се опасява от екокатастрофа заради наводненията Милчо Лалов подозира, че прелялата река Тимок носи тежки метали от затворени мини в Сърбия. Регионалната здравна инспекция ще провери твърденията на кмета. Лалов допълва, че придошлите води, залели района на града, могат да извлекат и тежките метали от почвата в района. Бедственото положение в Брегово остава, като има готовност за евакуация на жителите. Близо 8 хил. декара е залятата площ до момента в общината, казва Лалов цитиран от агенция \"Фокус\".", "date": "2018.03.12", "title": "Кратки новини: Бургаски язовир прелива"}
{"url": "https://www.dnevnik.bg/sport/2018/03/12/3144671_djokovich_ostana_ozadachen_sled_zaguba_ot_iaponski/", "text": "Японският квалификант Таро Даниел остави Новак Джокович извън Индиън Уелс. Петкратният шампион загуби с 6:7 (3), 6:4, 1:6 в среща от втория кръг в надпреварата. За сърбина това беше второ участие за годината след Australian Open през януари. Джокович очевидно беше далеч от най-добрите си дни. Той направи цели 62 непредизвикани грешки спрямо 29 на съперника му. \"Джокович, когото познавам, е като Джокович, когото съм гледал по телевизията - той никога не пропуска топката. Той праща топката там, където пожелае. Днес определено пропусна много топки, но така или иначе трябваше да го победя\", каза Даниел. Самият Джокович заяви, че това сякаш е бил първият му мач в тура. \"Беше много странно. Напълно съм загубил ритъма си. Имаше много нерви\", посочи петкратният шампион в надпреварата. Даниел, който е 109-и в света, ще срещне в следващия кръг Гаел Монфис. Французинът се справи с 6:7 (5), 7:6 (3), 7:5 срещу американеца Джон Иснър в оспорван мач. Рекордьорът по титли от Големия шлем Роджър Федерер се наложи с 6:3, 7:6 (6) срещу Федерико Делбонис.", "date": "2018.03.12", "title": "Джокович остана озадачен след загуба от японски квалификант в Индиън Уелс"}
{"url": "https://www.dnevnik.bg/bulgaria/2018/03/12/3144673_do_25_gradusa_v_subota_i_ochakvaniia_za_sniag_v_nedelia/", "text": "В следващите няколко дни температурите ще се върнат до нивата, близки до тези за средата на март, каза днес по БНТ синоптикът от Националния институт по метеорология и хидрология при БАН Анастасия Стойчева. Тя допълни, че в събота ще има нова затопляне, като ще има стойности от 25 градуса, но в неделя предстои рязко застудяване. В последния ден от седмицата е възможно дори да превали сняг в Предбалкана и високите планински полета. Анастасия Стойчева се застрахова, че подобни дългосрочни прогнози са рискови. За днес и утре тя посочи, че предстоят валежи, които обаче няма да са толкова значителни, че да доведат до наводнения. Очакваните количества са между 5 и 15 литра на квадратен метър, като в отделни райони ще достигнат до 25 л/кв.м. В отговор на въпрос Анастасия Стойчева обяви, че до края на март времето ще остане динамично. \"Ще има дни, в които ще грее слънце и ще е топло, но ще има и понижаване на температурите, не бива да забравяме, че все още е зима\", поясни тя. Стойчева обобщи, че започва сезонът на обилните валежи с т.нар. петнист характер, като на едни места ще вали много, а на други – съвсем малко.", "date": "2018.03.12", "title": "До 25 градуса се очакват в събота, а в неделя - сняг"}
{"url": "https://www.dnevnik.bg/evropa/2018/03/12/3144675_evroparlamentut_shte_prizove_vsichki_strani_ot_es_da/", "text": "Членовете на Европейския парламент днес вероятно ще насърчат държавите членки, които не са ратифицирали Истанбулската конвенция, да го направят, предаде пресслужбата на институцията. В момента само 17 държави членки са ратифицирали Конвенцията на Съвета на Европа за превенция и борба с насилието над жени и домашното насилие, по-известна като Истанбулската конвенция. Това са Австрия, Белгия, Германия, Дания, Естония, Испания, Италия, Кипър, Малта, Холандия, Полша, Португалия, Румъния, Словения, Финландия, Франция и Швеция. В дебат с Европейската комисия и Съвета мнозинството от евродепутатите се готвят да призоват останалите страни от ЕС да ратифицират конвенцията възможно най-скоро. България е сред страните, които не са ратифицирали конвенцията. Миналата седмица правителството  оттегли законопроекта  за ратификация на конвенцията. Министерският съвет мотивира отмяната на вече взетото си решение с факта, че депутати сезираха Конституционния съд и предстои той да се произнесе за съответствието на документа с Конституцията на България. Истанбулската конвенция бе приета от правителството на 3 януари, но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но  предложението бе отхвърлено  от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов даде заявка, че партия ГЕРБ ще оттегли решението си за конвенцията, защото  нямало да носят сами пасива . Истанбулската конвенция съдържа серия мерки срещу домашното насилие и въвежда понятия, които целят да разчупят половите стереотипи заради схващането, че те често са в основата на случаи както на насилие, така и дискриминация. Документът указва, че държавите следва да предприемат законодателни и други мерки, за да \"предотвратят всякакви форми на насилие\" по полов признак, било то семейно, домашно, заради конфликти и т.н., както и насилие, способствано от социални и културни стереотипи.", "date": "2018.03.12", "title": "Европарламентът ще призове всички страни от ЕС да ратифицират Истанбулската конвенция"}
{"url": "https://www.dnevnik.bg/na_put/2018/03/12/3144056_turisticheskiiat_biznes_rajda_idei_kak_da_se_spravi_s/", "text": "Барселона, Венеция, Дубровник - в много точки от света туристите вече са се превърнали в напаст, а прогнозите за ръст на пътуванията поставят местните власти пред изпитанието как да управляват нарастващия поток от хора, пристигащи с евтини авиокомпании и круизни кораби. Приложения за смартфон, споделяне на коли, нови пристанища са част от начинанията, представени миналата седмица на една от най-големите туристически борси в света - ITB в Берлин, разказва \"Ройтерс\". Така местните власти и бизнесът се опитват да решат едновременно два проблема - неудобствата за самите туристи, за които услугата поскъпва докато качеството й се влошава, и за местните жители. Около 9% от пътниците, участвали в проучване на консултантската компания IPK, казват, че пренаселеността е повлияла на качеството на пътуването им през миналата година. Линията между успеха и провала е тънка, коментира кметът на Дубровник Мато Франкович. Вместо да се опитват да ограничат броя на посетителите, които харчат пари за хотели, храна и сувенири, градовете търсят начини да разпръснат туристическите потоци далеч от най-популярните си атракции. Дубровник разработва мобилно приложение, което информира потребителите къде в тесните улички на стария град в момента има най-голямо струпване на хора и предлага алтернативни маршрути със също толкова хубави гледки. Друга идея е схема за споделяне на коли, с които туристите да обикалят околностите. Барселона работи върху общ маркетингов план, за да пренасочи туристите към алтернативи на катедралата Саграда фамилия и централния булевард \"Рамбла\", с каквито градът в изобилие разполага. Дори Ню Йорк обяви кампания, с която насърчава туристите да изследват кварталите извън Манхатън и района около Статуята на свободата. С кампании като \"Седмицата на Бродуей\" и \"Седмицата на ресторантите\" пък градът опитва да привлече повече туристи извън активния туристически сезон - през ненатоварените месеци януари и февруари. Някои туристически компании също работят за общата полза. Например, най-голямата онлайн агенция за пътувания в Китай Ctrip използва бази данни, за да предвиди кои дестинации ще са пренаселени и затова скъпи и след това предлага на клиентите алтернативи, които може да са по-малко търсени. \"Потребителите харесват това, защото получават най-добрата стойност от пътуването си,\" коментира шефът на компанията Джейн Джи Сън. Хотелиерите и авиокомпаниите също са доволни, защото получават пълна заетост. Airbnb, критикувана за влиянието си върху имотния пазар в популярните туристически градове, обяви, че предлага на клиентите си и настаняване в селски имоти в райони, където може и да няма хотели. По проблема работи и Световната организация по туризъм, която е привлякла университетски изследователи и обещава до няколко месеца да публикува препоръки към най-натоварените градове.", "date": "2018.03.12", "title": "Туристическият бизнес ражда идеи как да се справи с тази напаст - туристите"}
{"url": "https://www.dnevnik.bg/biznes/2018/03/12/3144674_proizvoditeli_nastoiavat_za_kontrol_vurhu/", "text": "Българската асоциация за етерични масла, парфюмерия и козметика ще търси подкрепа от държавата за осъществяване на качествен контрол върху чистотата на посадъчния материал от роза и лавандула, които се садят в България, съобщи БНТ. Според представители на бранша, въпреки че закон има, той не се спазва. И тази година се очакват трудности с прибирането на розовия цвят в страната, обявиха от асоциацията. Работниците намаляват, а проблемът с еднодневните трудови договори не е решен. Ще търсим отново помощта на държавата, с това да не губят регистрираните в бюрата по труда социалните си помощи и да могат да участват по време на кампания, коментира Гергана Андреева, изп. директор на Асоциацията за етерични масла, парфюмерия и козметика. Очаква се цената на розовия цвят през 2018 г. да бъде още по-висока заради повишението на минималната работна заплата и поскъпването на основните консумативи. Производителите настояват и за строг контрол върху розовите и лавандуловите насаждения. Това също е проблем, тъй като се засаждат растения, било то лавандула, роза, които невинаги отговарят на сортовата си чистота, разказа Деян Тодоров, председател на Асоциацията за етерични масла, парфюмерия и козметика. Около триста килограма розово масло, добито през 2017 г. все още стои непродадено. Интерес към българската козметика има все повече в арабските страни, обявиха от асоциацията. Освен традиционния износ за страните от Европейския съюз ръст бележи и износът за Китай и Япония.", "date": "2018.03.12", "title": "Производители настояват за контрол върху насажденията от роза и лавандула"}
{"url": "https://www.dnevnik.bg/bulgaria/2018/03/12/3144683_trolei_veroiatno_shte_svurzva_trite_lucha_na_metroto/", "text": "Тролей вероятно ще покрие трасето в спрения участък на трамвай номер 6 от НДК до \"Лозенец\" (при басейна \"Спартак\"), съобщи днес по Би Ти Ви заместник-кметът на София по транспорта Евгени Крусев. Той все пак обясни, че това е един от четирите варианта за решаване на проблема, които ще бъдат обсъдени от експертен съвет при главния архитект. Трамваите по линия номер 6 бяха спрени преди повече от две години заради наземните строителни работи по метростанции по бул. \"Патриарх Евтимий\" от третата линия на метрото.  Обещанията бяха  мотрисите да тръгнат отново в средата на миналата година, но това не стана. Крусев допълни, че пускането на тролей, който да минава по бул. \"Арсеналски\" и улица \"Бяла черква\", ще даде още няколко ползи – ще се подобри транспортното обслужване на квартал \"Манастирски ливади\", а линията ще свързва и трите линии на метрото. Идеята е превозните средства по новата линия да спират на метростанциите при Софийския университет, на бул. \"Патриарх Евтимий\" и до хотел \"Хемус\". Изграждането на контактната мрежа за тролеите ще стане през лятото, когато предстои основен ремонт на бул. \"Арсеналски\". Евгени Крусев обясни още, че при решаването на проблема на първо място трябва да се намери вариант за преместване на трамваите по бул. \"Скобелев\", така че те да не минават под прозорците на живеещите около тунела под НДК.", "date": "2018.03.12", "title": "Тролей вероятно ще свързва трите лъча на метрото"}
{"url": "https://www.dnevnik.bg/evropa/2018/03/12/3144680_trump_kum_es_shte_se_otkajem_ot_nashite_mita_ako_vie/", "text": "Президентът на САЩ Доналд Тръмп заяви, че ще спести на Европейския съюз митата върху стоманата и алуминия, ако ЕС се откаже от бариерите, които издига пред американските стоки, предаде \"Франс прес\", цитирана от БТА. Огласените от Тръмп  мита от 25 процента върху вносната стомана и от 10 процента върху вноса на алуминий  се оспорват  от европейските и от други търговски партньори на САЩ  като Япония. \"Европейският съюз, чудесни страни, които се отнасят зле със САЩ в търговията, се оплакват от митата върху стоманата и алуминия. Ако те се откажат от ужасните си пречки и мита върху американските стоки, ние ще се откажем от нашите. Ако ли не, ще въведем мита за колите и т.н. Справедливо!\", написа президентът в \"Туитър\". По-рано европейците изразиха разочарованието си пред постоянния търговски представител на САЩ Робърт Лайтхайзър, който беше в Брюксел за отдавна планирана среща с европейския комисар за търговията Сесилия Малмстрьом и японския министър на икономиката Хирошиге Секо. ЕС, както и Япония, иска да бъде освободен от американските мита. \"Дискусията беше откровена, но не получихме яснота за процедурата за освобождаване и следващата седмица разговорите ще продължат\", съобщи Малмстрьом в акаунта си в \"Туитър\" след срещата, продължила около четири часа. Новата мярка, която ще влезе в сила след 15 дни, няма да се отнася за Канада и Мексико. Преди Тръмп беше казвал, че промяната в тарифите за тези вносни метали ще обхваща всички страни.", "date": "2018.03.12", "title": "Тръмп към ЕС: Ще се откажем от нашите мита, ако вие се откажете от митата за стоки от САЩ"}
{"url": "https://www.dnevnik.bg/biznes/2018/03/12/3144684_drug_amerikanski_fond_poema_izcialo_ideal_standart/", "text": "Американският фонд Anchorage Capital, който сега е миноритарен собственик, поема изцяло севлиевските заводи за санитарна керамика и арматура \"Идеал стандарт - Видима\", съобщава  capital.bg . От инвестицията си излиза друг финансов инвеститор от САЩ - Bain. Това се вижда от съобщение до Комисията за защита на конкуренцията. От съобщение до Комисията за защита на конкуренцията се разбира, че регистрираната в Люксембург ACMO планира да придобие самостоятелен контрол върху Ideal Standard и предприятията от групата. ACMO е собственост на Anchorage Capital. От \"Идеал стандарт - Видима\" уточниха за \"Капитал\", че сделката все още е на етап подготовка. ACMO е част от регистрирания на Каймановите острови Anchorage Capital Master Offshore Fund, а самата група Anchorage Capital е базирана в Ню Йорк и управлява активи за близо 30 млрд. долара. В уведомлението до КЗК ACMO е представена като компания, която се занимава с управление на частни инвестиционни фондове в Северна Америка и Европа със специална насоченост към задлъжнели компании. \"Идеал стандарт - Видима\" е третата по големина компания в сектора на машините и оборудването в България с приходи от 376 млн. лв. за 2016 г. според класацията К100. Тя е и едно от ключовите звена за самата група. В края на 2017 г. се разбра, че \"Идеал стандарт - Видима\" е инвестирала 22.5 млн. лв. в завода си в Севлиево за последната година.", "date": "2018.03.12", "title": "Друг американски фонд поема изцяло \"Идеал стандарт\""}
{"url": "https://www.dnevnik.bg/bulgaria/2018/03/12/3144678_predstoi_koncentraciia_na_desnite_sili_kato_nova/", "text": "Има нужда от концентрация на десните сили, като нова алтернатива на управлението и това ще се случи. Кои партии ще са там, ще зависи от тяхното поведение, каза днес по Би Ти Ви лидерът на ДСБ Атанас Атанасов. Той намекна, че вече има консултация по темата, но ще съобщи подробни, когато има нещо конкретно. В същото време по \"Нова телевизия\" Найден Зеленогорски от Движение \"България на гражданите\" каза, че след  новото разделение в \"Реформаторския блок\"  партиите ще се разделят поравно. Той обясни, че ДБГ и \"Глас народен\" са на една позиция, като искат оставка на кабинета и предсрочни парламентарни избори. От думите му излезе, че СДС, БЗНС и Българска нова демокрация, които също са част от блока, са на друга позиция. Сделката за ЧЕЗ като сюжет на Оруел По повод скандала със  сделката за ЧЕЗ  Атанас Атанасов обяви, че станалото е тактическа грешка на Борисов, а всички, организирали сделката, са свързани с премиера. Найден Зеленогорски пък обобщи, че и Джордж Оруел не би могъл да измисли такъв сюжет. \"Не може да има такова нещо и държавата да стои безучастно\", е неговото мнение. Що се отнася да бурята,  предизвикана от изказването на руския патриарх Кирил  в президентството, Атанасов обяви, че то не е случайно и е знак за водене на предизборната кампания на Владимир Путин на българска територия. Според него е скандално, че президентът още не е коментира темата, а премиерът не е поискал обяснение от руския държавен глава.", "date": "2018.03.12", "title": "Предстои концентрация на десните сили като нова алтернатива на управлението, каза Атанас Атанасов"}
{"url": "https://www.dnevnik.bg/sviat/2018/03/12/3144705_napadatel_s_noj_e_zastrelian_pred_rezidenciiata_na/", "text": "Австрийски войник застреля нападател, който го атакувал с нож, пред резиденцията на иранския посланик във Виена, предаде ДПА.  Според говорител на виенската полиция късно снощи 26-годишен австрийски гражданин без предупреждение нападнал войника, който бил на пост сам.  При възникналата схватка войникът стрелял четири пъти в нападателя, ранявайки го фатално. Той починал на местопроизшествието.  Мотивите на нападателя все още са неизвестни.  В австрийската столица миналата седмица  четирима души бяха ранени  при нападения с хладно оръжие, припомня ДПА. 23-годишен наркоман от афганистански произход призна, че на случаен принцип е нападнал трима души от едно семейство край ресторант, както и свой познат афганистанец. /БТА", "date": "2018.03.12", "title": "Нападател с нож е застрелян пред резиденцията на иранския посланик във Виена"}
{"url": "https://www.dnevnik.bg/sport/2018/03/12/3144709_nahluvane_na_vuorujen_sobstvenik_prekrati_derbito_na/", "text": "Драматични развития в последните секунди на голямото дерби на върха в Гърция сложи ново петно на футбола в страната. Мачът между борещите се за титлата ПАОК и АЕК беше прекратен след нахлуването на собственика на домакините Иван Савидис. Двубоят вървеше при нулево равенство, когато в 90-ата минута Варела вкара за ПАОК. Голът не беше зачетен заради сигнал за засада. Това провокира бурното недоволство на домакините. Савидис два пъти се появи на терена, придружаван от охраната си. Втория път той беше без палтото си и се видя, че носи пистолет на колана си. Съдията Гиоргос Комидис написал в доклада си, че решението му мачът да бъде прекратен се дължи на нахлуването на терена, съобщават медиите в Гърция. От АЕК твърдят, че Савидис казал на рефера, че \"е мъртъв\". Клубът от Атина планира да сезира ФИФА и УЕФА за скандала. АЕК е начело с 54 точки, а ПАОК има с две по-малко. След победа срещу \"Платаниас\" \"Олимпиакос\" се доближи до челото, като има 50. \"След случилото се собственикът на ПАОК Иван Савидис подготвя всички необходими процедури, за да защити отбора и служителите след всички заплахи и атаки, на които бяха подложени\", се казва в съобщение на клуба. Това е нов удар по имиджа на гръцкия футбол. Наскоро ПАОК беше замесен в скандали и покрай мача си с \"Олимпиакос\".", "date": "2018.03.12", "title": "Нахлуване на въоръжен собственик прекрати дерби и донесе нова криза в гръцкия футбол"}
{"url": "https://www.dnevnik.bg/razvlechenie/2018/03/12/3144704_pesenta_bones_izpulnena_ot_equinox_shte_predstavliava/", "text": "Българската песен в конкурса тази година се казва Bones (\"Кости\") и тя ще бъде изпълнена от създадената специално за конкурса група Еquinox, предаде БНТ. Във формацията участват Жана Бергендорф, Владо Михайлов от група \"Сленг\", Георги Симеонов – \"Джей Джей\", един от финалистите на \"Америка търси талант\" Джони Мануел и Трей Кембъл. Автор на песента е Борислав Миланов, а тя е избрана след  конкурс, организиран от БНТ . За песента  на официалния сайт за българското участие в Евровизия  се казва, че носи послание за истинските ценности в живота и безусловната любов, отвъд ограниченията на материалния свят. Тази година конкурсът Евровизия ще се проведе в Лисабон през май и в него ще участват представители на 42 държави. Предварително изтегленият жребий отреди на България място в първия полуфинал, който ще се излъчи на 8 май от 22:00 часа българско време. В него българската песен ще бъде една от 19-те, които ще се борят за общо десет квоти за големия финал на 12 май. Музикалният продуцент, с който Българската национална телевизия ще си партнира за българското представяне на Евровизия 2018, е Symphonix International, се казва на официалния сайт за българското участие в конкурса. Техни композиции са Beautiful Mess, в изпълнение на  Кристиан Костов, който завоюва второто място на Евровизия през 2017 г.  и If love was a crime, с която  Поли Генова се изкачи на четвъртата позиция  в песенния конкурс през 2016 г. Symphonix работи в Австрия и България, като преди да започне да продуцира изпълнители и музикални проекти, се занимава с организиране на концерти и други събития.", "date": "2018.03.12", "title": "Песента Bones, изпълнена от Еquinox, ще представлява България на Евровизия (видео)"}
{"url": "https://www.dnevnik.bg/sviat/2018/03/12/3144713_beliiat_dom_veche_ne_iska_po-visoka_vuzrast_za/", "text": "Белият дом обеща да помогне на щатските власти да финансират обучението за боравене с огнестрелно оръжие на учителите и отново призова към по-добра система за биографични проверки като част от нов план за предотвратяване на въоръжените нападения в училищата, информира \"Асошиейтед прес\".  Планът обаче не включва инициатива за увеличаване на минималната възраст за купуване на оръжие до 21 години, за каквато многократно призова президентът Доналд Тръмп.  Вместо това се предвижда нова федерална комисия по безопасността на училищата да проучи въпроса за минималната възраст, както и други теми при дългосрочен преглед на проблемите, свързани със сигурността и насилието в училищата. Програмата също така се отказва от всеобхватни проверки на биографията на купувачите на оръжие. Планът е по-умерен в сравнение с промените, за които настояваше Тръмп през седмиците след нападението в гимназия във Флорида, когато бивш ученик застреля 17 души, отбелязва АП. /БТА", "date": "2018.03.12", "title": "Белият дом вече не иска по-висока възраст за купуване на оръжие"}
{"url": "https://www.dnevnik.bg/evropa/2018/03/12/3144707_hiliadi_irlandci_protestiraha_sreshtu_smekchavaneto_na/", "text": "Най-малко 10 хил. души протестираха в Дъблин в неделя срещу плановете на ирландското правителство да смекчи едни от най-строгите в света закони против абортите, предаде \"Ройтерс\". Очаква се  през май избирателите да бъдат попитани  дали искат да отменят осмата поправка в ирландската конституция, въведена през 1983 г., за да гарантира равни права на живот на ембриона и на майката, и вместо това да позволят на парламента да изготви закон. Правителството заяви, че ще започне да изготвя законодателство в съответствие с препоръките, направени от парламентарна комисия, която призова за премахване на ограниченията върху абортите до 12-а седмица на бременността. По време на най-големия протест от кампанията досега демонстрантите скандираха \"В подкрепа на живота\" и \"Отменете убийствата\", а няколко души държаха снимки на абортирани ембриони. Според ирландската телевизия RTE десетки хиляди са взели участие в демонстрацията. \"Ако осмата поправка бъде отменена, това ще разруши Ирландия\", казва 50-годишен безработен, който носи плакат на свети Патрик - светецът, превърнал се в символ на Ирландия. Въпросът за абортите от дълго време предизвиква разделение в страната със силни католически традиции. През 2013 г. пълната забрана за аборт беше леко смекчена, като бе направено изключение, в случай че животът на майката е застрашен. Две социологически проучвания през януари показаха, че над 50% от избирателите биха подкрепили предложението за узаконяване на абортите до 12-а седмица на бременността. Под 30% от анкетираните са се обявили против предложението, а останалите още не са взели решение. Голямо мнозинство от гласоподавателите над 65 години обаче са категорично против узаконяването на абортите. Някои активисти се оплакаха от медийни пристрастия в подкрепа на смекчаването на законите за аборта. \"Ние ще спечелим заради високомерието на другата страна\", казва 59-годишен член на католическата ирландска националистка група Древен орден на ирландците. \"Традиционна Ирландия най-после се събуди\", допълва той.", "date": "2018.03.12", "title": "Хиляди ирландци протестираха срещу смекчаването на забраната за аборт"}
{"url": "https://www.dnevnik.bg/sport/2018/03/12/3144771_rosi_iska_levski_da_igrae_s_poveche_surce_i_um_sreshtu/", "text": "Треньорът на \"Левски\" Делио Роси заяви, че в мача с ЦСКА отборът му трябва да играе с повече сърце и ум. Думите му дойдоха след  грешната стъпка срещу \"Етър\" . Груба грешка на вратаря Николай Кръстев и пропусната от Насименто дузпа в 93-ата минута доведоха до равенството 1:1 на \"Георги Аспарухов\". \"Никой не е застрахован от грешки. Нито пазя на вратата, нито бия дузпите - нищо не мога да направя\", каза Роси. Италианецът обясни, че в бившия си отбор Насименто е изпълнявал дузпите. \"В петата минута трябваше да водим с 2:0. След това мачът стана по-сложен - те се бяха затворили, ние губехме ритъм. Второто полувреме допуснахме нелепа грешка, успяхме да се върнем, но не и да спечелим\", продължи Роси. Според него на отбора му е необходима малко повече концентрация. \"След като създаваш положения, рано или късно ще започнеш да ги вкарваш.\" Италианецът обясни отсъствието на Станислав Костов с умора. \"Костов беше доста изморен, освен това имам трима централни нападатели и всички трябва да играят.\" Мачът с ЦСКА е в неделя в 13.00 часа на \"Васил Левски\". Червените са втори, като изостават с три точки от \"Лудогорец\", а \"Левски\" е на 13 от шампиона.", "date": "2018.03.12", "title": "Роси иска \"Левски\" да играе с повече сърце и ум срещу ЦСКА (видео)"}
{"url": "https://www.dnevnik.bg/bulgaria/2018/03/12/3144716_povreda_v_relsite_e_prichina_za_tragediiata_krai/", "text": "Собственикът на част от цистерните, преобърнали се  край Хитрино през декември 2016 година  – \"Булмаркет ДМ\", твърди, че причината за инцидента не е високата скорост на влаковата композиция, а е повреда на релсовия път. За това заключение компанията се позовава на експертиза, изготвена в Румъния и Германия. Изследването е показало, че високата скорост може да бъде обстоятелство за дерайлирането на влака, което да доведе до смъртта на седем души, но не е достатъчно да причини трагедията. Според заключенията причината е повреда на стрелката, която разделя коловозите. \"Изчисленията показват, че дори влакът да се е движил с по-висока скорост от разрешената, при този вираж на коловозите и броя на вагоните композицията може да се обърне, ако скоростта надвиши 111.5 км/ч, което не съответства на установеното по разследването\", съобщиха от фирмата. Според експертизата най-вероятната причина е, че една от стрелките на коловизите на гарата в Хитрино не е била заключена. Така колелата на шести вагон от композицията тръгват едновременно по два коловоза. В резултат се къса връзката между шести и седми вагон и влакът дерайлира. Данните от изследването показват, че ако причината беше висока скорост, всички вагони трябваше да са от външната страна на завиващия коловоз, както и да дерайлират двата локомотива и първите пет вагона. \"Булмаркет ДМ\" твърди, че експертизата е приета от съда по гражданското дело, което тече срещу фирмата. По него има заседание във вторник, 13 март, в Софийския градски съд. Отделно Окръжната прокуратура в Шумен предаде на съд двамата машинисти на композицията - Димитър Михнев и Радослав Петков. Наказателното дело срещу тях се води в съда в Шумен. Изследването ще бъде предоставено и по този процес, заяви адвокатът на фирмата Николай Киряков. На 10 декември миналата година  влакова композиция с пропилен се взриви в селото . Десетки къщи бяха разрушени, загинаха 7 души, а 29 бяха тежко ранени. Сред другите причини, установени от експертизата, са и че цистерната, превозвала пропилена, не е отговаряла на Конвенцията за международни железопътни превози и правилника за международен превоз на опасни товари. Тя е била с полусферично дъно, което се оценява като опасно. Цистерната е била на френска компания, наета от румънска фирма, а не на \"Булмаркет ДМ\". Служителите на фирмата приемат само по документи товарите, които трябва да превозят. Физически цистерните не се проверяват от фирмата. \"Ако наемете кола и тя има документи за технически преглед, нямате съмнения, че автомобилът е преминал такъв преглед. Превозвачът не вижда оригиналните документи\", заяви Светослав Първанов, заместник-управител на \"Булмаркет ДМ\". Освен това е установено, че след изтичане на пропилена дежурните енергодиспечери са подали електричество в контактната мрежа. Не е известно как и защо това се е случило. Първите резултати от изследването пристигат през септември, а последните - на 9 март. До чуждестранни експерти от фирмата се обръщат, след като получават отказ от българските специалисти в тази област, да изготвят изследването. Те твърдят, че работят по проекти на Национална компания за железопътна инфраструктура (НКЖИ) и затова биха изпаднали в конфликт на интереси. От \"Булмаркет ДМ\" твърдят, че след това са видели тези имена като експерти на експертизите, възложени от прокуратурата. Тяхното заключение е, че основната причина е скоростта на композицията. Защо фирмата говори чак сега? \"Мълчахме една година, въпреки че имахме данни за истинската причина. Осъзнахме, че така сме съучастници, и решихме да поправим тази грешка. С години ние сме свидетели на нарушения и проблеми по жп инфраструктурата в България. Оказа се, че сме изложили на риск живота на невинни хора. С мълчанието си ние допуснахме служителите на фирмата да бъдат отъждествявани с престъпници\", заяви в началото на брифинга Светослав Първанов. Той се извини на всички хора, които са претърпели физически или психически преживявания от трагедията. \"Още на третия или четвъртия ден след инцидента бях привикан в следствието в Шумен и бях предупреден, че нося наказателна отговорност, ако разгласявам следствена тайна. Предупредиха ни, че не бива да изнасяме информация\", заяви управителят на фирмата Станко Станков, попитан защо чак повече от година след инцидента те изнасят тези данни. \"Втората причина – бяхме в шок първите дни след инцидента. Не бяхме наясно какви са причините и дори какви са последствията. Преценихме в компанията, че е по-разумно да боравим само с факти. Събрахме колкото можахме информация\", заяви още Станков.", "date": "2018.03.12", "title": "Повреда в релсите е причина за трагедията край Хитрино, казва собственик на цистерните"}
{"url": "https://www.dnevnik.bg/sviat/2018/03/12/3144754_bivshite_kolumbiiski_buntovnici_fark_poluchiha_pod/", "text": "Никоя партия не получи мнозинство на парламентарните избори в Колумбия, сочат предварителните резултати след вота в неделя. Колумбийските гласоподаватели участваха и в първични избори и победителите в тях, Иван Дуке от десницата и Густаво Петро от левицата, ще застанат начело на съответните коалиции за президентския вот през май, предаде \"Ройтерс\". Гласуването беше първото, в което бившата въоръжена групировка \"Революционни въоръжени сили на Колумбия\" (ФАРК) участва като политическа партия. Организацията със същото съкращение, но с друго име, издигна 74-ма кандидати, но получи само 0.22 процента от гласовете за долната камара и 0.35 на сто за горната камара (или около 0.4% от общия брой бюлетини по данни на Би Би Си). Независимо от резултата си  ФАРК има гарантирани пет места  в 108-членния Сенат и пет места в 172-членната долна камара на парламента. Кандидатът за президент на ФАРК Родриго Лондоньо миналата седмица се оттегли от надпреварата заради здравословни проблеми, а партията не посочи негов заместник, припомня \"Ройтерс\". \"Демократичен център\" води във вота за Сената, следвана от \"Радикални промени\" и Либералната партия.  В гласуването за долната камара на парламента начело е Либералната партия, следвана от \"Демократичен център\". Традиционно в Колумбия изборната активност е слаба, като до урните за парламентарни избори стигат едва около 40 процента от гражданите с право на глас.", "date": "2018.03.12", "title": "Бившите колумбийски бунтовници ФАРК получиха под половин процент на изборите"}
{"url": "https://www.dnevnik.bg/biznes/2018/03/12/3144774_inerkom_shtial_da_izplashta_kredita_za_pokupkata_na/", "text": "Избраният купувач за българския бизнес на ЧЕЗ ще изплаща от своите приходи кредита, с който ще финансира сделката. Това се разбира от интервю на представителите на компанията Милена Стоева и Веселин Захариев пред \"24 часа\". Стоева е начело на съвета на директорите на \"Инерком България\", като до 2011 г. е работила в ЧЕЗ, а Веселин Захариев работи в \"Мейн Кепитал\" - финансов консултант по сделката. Като не посочва заради конфиденциалност размера на договорения кредит, Захариев обяснява, че дружествата на ЧЕЗ, които са обект на сделката, имат достатъчно приходи и печалба, за да бъде върнат такъв заем, но така или иначе той нямало да се плаща от тях. \"За да успокоя всички потребители, ще кажа, че този дълг няма да е на ниво дружествата на ЧЕЗ, тъй като няма как дружествата да финансират собственото си финансиране... Този дълг ще бъде на ниво \"Инерком\" - гарантиран частично от от \"Инерком\" и частично от акциите на \"Инерком\" в ЧЕЗ\", обяснява Захариев. Той посочва, че обичайно банките проверяват компаниите за политическа обвързаност, преди да вземат решение да ги финансират. Затова в последната седмица се налагало екипът да се занимава само с това да уверява институциите по света, че възникналото политическо напрежение не е по същината на бизнеса на \"Инерком\". На директен въпрос дали зад компанията стои премиерът Бойко Борисов Захариев отговаря, че ако фирмата е имала политически гръб, е щял да й се постеле червен килим, по който да мине и да среже лентата. Обяснява, че неизвестността на дружеството му е помогнала в обявения от ЧЕЗ конкурс, при който до финалната права стояло незабелязано от конкуренцията. В отговор на въпрос за финансовото състояние на купувача на ЧЕЗ консултантът обяснява, че за последните 5 г. приходите на групата се увеличават с над 300%, бизнесът на \"Инерком\" расте бурно и ако продължавала така, до 10 г. компанията ще е голяма колкото ЧЕЗ. Вместо това обаче компанията решила да направи \"такова голямо придобиване\". Стоянова допълва, че няма как парите за инвестиции на ЧЕЗ да се използват за погасяване на кредита на \"Инерком\", тъй като било незаконно. За това как такава малка компания ще управлява толкова голям бизнес като този на ЧЕЗ купувачите обясняват, че ще изпълняват само надзорни функции, докато управлението ще остане като настоящото.", "date": "2018.03.12", "title": "\"Инерком\" щял да изплаща кредита за покупката на ЧЕЗ от свои приходи"}
{"url": "https://www.dnevnik.bg/morski/2018/03/12/3144630_varnenskiiat_okrujen_sud_vurna_na_prokuraturata_deloto/", "text": "Варненският окръжен съд е върнал на прокуратурата постановлението за прекратяване на наказателното производство за смъртта на 13 души по време на наводнението в градския кв. Аспарухово през 2014 г. Това става ясно от съобщение на съда. Постановлението на прокуратурата е издадено в началото на януари т.г. след четиригодишно разследване. В мотивите си съдът е посочил частна жалба, в която е записано, че подателят й не е доволен от постановлението на Варненската окръжна прокуратура за прекратяването на наказателното производство, водено срещу неизвестен извършител, за престъпление за причинена или на друга правно регламентирана дейност, представляващи източник на повишена опасност. Предвиденото наказание за това престъпление е лишаване от свобода от една до шест години. В определението на съда е посочено, че прокурорът е длъжен да спазва изискванията при разследването, визирани в разпоредбите на Наказателно-процесуалния кодекс, които задължават както него, така и разследващите органи да осигурят законосъобразно провеждане на следствието, като то би трябвало да доведе до разкриването на обективната истина. За да е законосъобразно едно разследване, то следва да е обективно, всестранно и пълно. Според Варненския окръжен съд проведеното разследване в рамките на а така става и незаконосъобразно. Според съда в конкретния случай следва варненската окръжна прокуратура да установи има ли допуснати нарушения от съответни длъжностни лица, които да са в пряка причинно-следствена връзка с настъпилия трагичен резултат и ако има такива, то били ли са длъжни и могли ли са да предвидят обществено опасните последици съответните длъжностни лица? В определението на съда се изтъква, че при формиране на вътрешното си убеждение прокурорът е обобщил заключенията на вещите лица, което е съществено процесуално нарушение, довело до ограничаване на правата на страните в процеса. С решението си за прекратяване на наказателното производство и връща делото за събиране на допълнителни доказателства, които да отговорят на въпроса има ли извършено престъпление от общ характер и от кое лице. Определението подлежи на жалба или протест в 7-дневен срок от връчване на преписите пред Апелативен съд – Варна.", "date": "2018.03.12", "title": "Варненският окръжен съд върна на прокуратурата делото наводнението в \"Аспарухово\""}
{"url": "https://www.dnevnik.bg/bulgaria/2018/03/12/3144842_karakachanov_v_iztochna_evropa_sme_edinstvenata_strana/", "text": "Ние сме единствената страна в Източна Европа, в която общественото мнение симпатизира на Русия и си има причини за това. С тези думи министърът на отбраната, вицепремиер и съпредседател на \"Обединени патриоти\" Красимир Каракачанов коментира пред \"24 часа\"  думите на руския патриарх Кирил към президента Румен Радев,  които предизвикаха голям обществен отзвук. Духовният лидер не остана доволен, че в България все по-малко се говори, че именно Русия е освободила страната, като се обръща внимание на загиналите финландци, беларуси и поляци. Последва реакция от страна на друг от съпредседателите на \"Обединени патриоти\" Валери Симеонов, който нападна патриарх Кирил. Той го определи като  \"второрязрядно ченге от КГБ\"  и го обвини, че е станал милиардер от безакцизни цигари. След това и третият съпредседател на коалиционната партия  Волен Сидеров се включи в размяната на реплики , като призова Симеонов да се извини, но  той отказа. \"По темата за Русия ние винаги сме имали различно отношение. И сме се разбрали, че по тези теми, по които има нюанси, не се произнасяме с крайности, за да не дразним партньорите си\", уточни Каракачанов, като добави, че изказаното мнение от Симеонов не е съгласувано вътре в \"Обединени патриоти\". По думите на министъра на отбраната никой не трябва да се меси във вътрешната политика на България – нито Русия, нито Брюксел, нито САЩ. Въпреки това страната трябвало да развива активни и добри политически и икономически отношения с Русия. Каракачанов каза още, че тази година ще бъде подготвен проектът за законови промени и финансовите разчети за въвеждането на доброволна казарма. Дали ще се въведе от следващата година пък зависило от парламента. Доброволната служба ще е между 6 и 9 месеца в зависимост от желанието на всеки кандидат каква специалност иска да усвои. \"Ще има и бонуси за служилите. Примерно стипендии или намалени такси за учене в университет след службата. Освен това при постъпване на държавна работа, без значение дали армия, полиция или държавен служител, при равни други условия предимство да има този, който е служил доброволно\", допълни Каракачанов.", "date": "2018.03.12", "title": "Каракачанов: В Източна Европа сме единствената страна, в която обществото симпатизира на Русия"}
{"url": "https://www.dnevnik.bg/zelen/2018/03/12/3144826_bedstvenoto_polojenie_produljava_v_obshtina_bregovo/", "text": "Заради опасността от наводнение, в цялата община Брегово продължава  бедствената ситуация,  предаде кореспондент на БНР в понеделник. Хиляди декари земеделски земи и дворове на къщи са залети, наводнени са и помпени станции. Бедственото положение ще е в сила до седмица. Дигата по река Делейнска е прекъсната на около километър от видинското село Иново. До мястото не може да достигне техника, затова от общината обявиха бедствено положение, докато се намери временно решение на проблема. За да се установи какъв е рискът, е извършено геодезично заснемане на района, каза заместник-кметът на Видин Цветан Асенов, цитиран от БНР. По думите му до дигата в момента е невъзможно да се пристъпи под никаква форма, отникъде, с никаква техника, за да може да се предприемат спешни мерки, за да се възстанови дигата. Ако се наложи, в Иново ще бъде направена временна дига, за да се предпазят къщите от наводнение. В Брегово нивото на водата е с около 3-4 см по-ниско от вчерашното. Там, където е необходимо, ще се отводнява, ангажира се Георгиев. По думите ѝ, в село Иново прокъсването на дигата на моста на селото е довело до разливи на водата в земеделски земи, но те не застрашават къщите на местните жители.", "date": "2018.03.12", "title": "Бедственото положение продължава в община Брегово"}
{"url": "https://www.dnevnik.bg/sport/2018/03/12/3144887_luv_shte_bude_talisman_na_levski/", "text": "Футболният \"Левски\" представи талисмана си - лъв, облечен в син екип. От клуба обявиха, че предстои да бъде организирана кампания за определяне на името му. \"Скъпи левскари, с особена гордост и вълнение ви представяме един проект, по който работихме упорито, търпеливо и взискателно, така че да направим лъвски скок към най-новия член на левскарската общност – синият талисман\", написаха от клуба във фен страницата си във Фейсбук.  Талисманът ще бъде използван на стадиона, при различни събития и гостувания, ще се среща с деца и ще разпространява левскарската идея, посочват от \"Левски\". От представянето на лъва прави впечатление, че той е облечен с екип с логото на \"Найки\". В момента \"Левски\" има договор с \"Хома\" (Joma), която от няколко години е доставчик на екипировката на отбора. Въвеждането на талисман е нов маркетингов ход от клуба. В края на февруари  \"Левски\" обяви, че започва търсене на \"сини ангели - промоутърки на почасова заетост\" . Преди около месец беше  представен новият маркетинг директор на клуба Тодор Минев . \"Имаме много проекти, свързани не само с мултимедийни апликации, които ще представим във времето. Държим да бъдем в крак с модата, за да поддържаме имиджа на клуба. Имаме много добри идеи, те са в начален етап. Но със сигурност мога да кажа, че те не са виждани в нито един клуб в България, а и в Европа\", каза Минев.", "date": "2018.03.12", "title": "Лъв ще бъде талисман на \"Левски\""}
{"url": "https://www.dnevnik.bg/biznes/2018/03/12/3144875_ne_e_nujno_durjavata_da_vliza_v_sdelkata_za_chez_za_da/", "text": "Купувачът на българските активи на ЧЕЗ, \"Инерком България\", смята, че има и други начини да се гарантира общественият интерес освен чрез влизането на държавата в сделката. Това казва председателят на съвета на директорите на дружеството Милена Стоева в писмени отговори, изпратени до \"Ройтерс\". Материалът на агенцията е публикуван няколко часа след като министърът на финансите Владислав Горанов  обяви, че  не е нужно  държавата да става съсобственик на кандидат-купувача \"Инерком\", защото тя има достатъчно инструменти да контролира електроразпределителните дружества и доставките до потребителите. Дни по-рано  той допусна възможността  България да купи \"Инерком\" и така да влезе в сделката. \"Съгласни сме с финансовия министър и не вярваме, че придобиването на дял в бизнеса на ЧЕЗ (в България) от страна на държавата е единственият начин да се защити общественият интерес\", обяснява Стоева. Попитана дали държавата действително ще преговаря с ЧЕЗ за възможността да получи дял, тя добавя, че решението е на чешкото дружество. Коментарите ѝ последваха посещението на собственика на \"Инерком\" в Прага,  където тя обсъди сделката  с представители на ЧЕЗ миналата седмица. В  отговорите до \"Ройтерс\"  Милена Стоева отказва да назове цената на сделката, но уверява, че компанията ѝ с общи активи около 100 млн. лева е поела твърди ангажименти и ще ги изпълни. Тя добавя, че \"Инерком\" води преговори с няколко международни банки, много от които нямат представителства в България, и отново отхвърли твърденията, че и офшорни компании или руски банки биха могли да са част от транзакцията. \"От подписването на договора насам преговорите с банките водят добре... Ако искахме транзакция с офшорни компании, можехме вече да сме го направили, но искахме да извършил прозрачна транзакция.\"", "date": "2018.03.12", "title": "Не е нужно държавата да влиза в сделката за ЧЕЗ, за да защити обществения интерес, обяви \"Инерком\""}
{"url": "https://www.dnevnik.bg/bulgaria/2018/03/12/3144898_sud_zadulji_predsedateliat_na_antikorupcionnata/", "text": "Софийският административен съд разпореди на председателя на Комисията за отнемане на незаконно придобито имущество (КОНПИ) Пламен Геоергиев да не крие информация от обществен интерес, предаде вестник \"Сега\".  Съдия Диляна Николова е отменил отказа му  да предостави на изданието данни какви разходи е направила комисията в производството, което води срещу собственика на фалиралата КТБ Цветан Василев. Георгиев отказа информация дали властите в Швейцария са уважили негово искане за обезпечителни мерки върху имотите на Василев и семейството му там. Съпругата на бившия банкер Антоанета Василева заяви в телевизионно интервю преди месеци, че КОНПИ дължи разноски на Швейцария. Съдия Диляна Николова приема, че с отказа си да предостави информация Георгиев е приложил закона неправилно. \"Съдът намира, че поисканата информация е обществена по дефиниция. Тези разходи представляват публични бюджетни средства и комисията дължи прозрачност при отчитането им\", пише Николова. За нея не е ясно по какъв начин предоставянето на исканата информация би увредило интересите на държавата, както твърди КОНПИ. Решението на съдия Николова, с което се отменя отказът на Георгиев, може да бъде обжалвано пред Върховния административен съд. В петък Пламен Георгиев беше избран  за председател на Комисия за противодействие на корупцията и за отнемане на незаконно придобитото имущество (КПКОНПИ) - новият антикорупционен орган, на който управляващите залагат много.", "date": "2018.03.12", "title": "Съд задължи председателя на антикорупционната комисия да не крие обществено значима информация"}
{"url": "https://www.dnevnik.bg/evropa/2018/03/12/3144895_slovashkiiat_vutreshen_ministur_podade_ostavka_zaradi/", "text": "Словашкият вицепремиер и вътрешен министър Роберт Калиняк обяви, че ще подаде оставка  заради кризата, която отприщи  убийството на разследващия журналист Ян Куцяк в края на февруари, предадоха \"Ройтерс\" и словашки медии. \"Важно е да се запази стабилността и затова реших да подам оставка\", каза Калиняк, който е и сред ключовите фигури в най-голямата от управляващата коалиция партия \"Смер\". Той беше вътрешен министър и в трите правителства, оглавявани от премиера Роберт Фицо, от 2006 г. насам (с прекъсване от 2010 до 2012 г., когато той не беше на власт). Напрежението в кабинета нарасна заради общественото недоволство, след като  полицията намери журналиста Ян Куцяк  и приятелката му Мартина Кушнирова убити в дома им. Куцяк разследваше съмнителни сделки, свързани с бизнесмени, някои от които близки до властта. В петък  по улиците на Братислава премина най-големият протест , откакто Словакия е независима държава, с искане за оставка на кабинета. Коалиционни партньори на Фицо в \"Смер\"  по-рано настояваха за оставката на Калиняк  като условие, за да запазят подкрепата за за премиера. Лидерите на трите партии, включително Фицо, се срещнаха в събота, за да обсъдят следващите ходове. Министърът, цитиран от словашкото издание Dennik, обаче добави, че е взел решението по своя воля. Той също така уточни, че няма да иска оставката на шефа на полицията Тибор Гашпар, който също стана обект на критики в словашкото общество заради двойното убийство. Ден след убийството  министърът на културата беше първият , напуснал поста.", "date": "2018.03.12", "title": "Словашкият вътрешен министър подаде оставка заради убития журналист Куцяк"}
{"url": "https://www.dnevnik.bg/sport/2018/03/12/3144894_berbatov_e_dalech_ot_otkazvane_ot_futbola/", "text": "Българският нападател Димитър Бербатов е далеч от отказване от футбола. Това заяви мениджърът на играча Емил Данчев. Според него двамата тепърва ще обсъдят темата къде да продължи кариерата си 37-годишният футболист. \"Рано е да говорим (за отказване). Нека да го оставим да си почине малко, да се отърси от преживяванията в Индия, да отдели необходимото време на семейството си и след това тепърва ще разговаряме\", каза Данчев. Той допълни, че към момента Бербатов няма да подсилва български отбор. \"Той е професионалист. Където го отвее вятърът, там трябва да си върши работата\", каза още Данчев.  От началото на март Бербатов е свободен агент. Българският нападател изпълни договора си с \"Керала бластърс\" и обяви, че се прибира вкъщи. Екзотичното приключение в Индия не беше от най-сполучливите за Бербатов. Той отбеляза само един гол в девет мача и получи две контузии през сезона. При тръгването си от Индия бившият нападател на \"Манчестър юнайтед\"  разкритикува остро тактическите методи на треньора  си Дейвид Джеймс. Бербатов беше третият най-скъпоплатен футболист в индийското първенство. Българинът получи 358 942 щатски долара за изпълнението на договора си. ", "date": "2018.03.12", "title": "Бербатов е далеч от отказване от футбола"}
{"url": "https://www.dnevnik.bg/photos/2018/03/12/3144890_fotogaleriia_spektakulut_zvuk_i_svetlina_v_erusalim/", "text": "Стените на цитаделата музей - Кулата на Давид, бяха използвани за светлинно и звуково шоу в стария град на Ерусалим.", "date": "2018.03.12", "title": "Фотогалерия: Спектакълът звук и светлина в Ерусалим"}
{"url": "https://www.dnevnik.bg/bulgaria/2018/03/12/3144891_cacarov_prati_tekstove_za_chastnata_ohrana_v/", "text": "Главният прокурор Сотир Цацаров поиска от Конституционния съд (КС) да обяви за противоконституционни текстове от Закона за частната охранителна дейност. Искането, за което съобщават от пресцентъра на държавното обвинение, е за четири члена от закона, приет в началото на годината. Според Цацаров с тези текстове Освен това в становището на главния прокурор е отбелязано, че oпaзвaнeтo нa oбщecтвeния peд, ĸoйтo вĸлючвa и зaщитaтa oт пpecтъпни пoceгaтeлcтвa cпpямo гpaждaнитe и тexнитe имyщecтвa, e ĸoнcтитyциoнeн и зaĸoнoв aнгaжимeнт нa Министерския съвет и MBP. Текстовете, за които работодатели  поискаха президентът Румен Радев да наложи вето , предвиждат  кметовете на общини да сключват договори с частни охранителни фирми за охраната на цели населени места. Освен това бяха записани отново правомощията на частните охранители да задържат и да използват помощни средства за това. Какви бяха реакциите на общините във връзка с промяната вижте  тук . От съобщението на прокуратурата, се разбира, че сред мотивите на Цацаров да сезира Конституционния съд е, че с въвеждане на частна дейност за охрана на урбанизирани територии се нарушава конституционно предвидената компетентност на Министерския съвет, уредена в конституцията – да осигурява обществения ред. \"Наред с това недопустимо се засягат (прехвърлят се) правомощия на държавата, реализирани от Министерския съвет и конкретно от Министерството на вътрешните работи по опазване на обществения ред и националната сигурност, като тези правомощия се възлагат на търговци. Предвидената в чл. 28 ЗЧОД възможност за сключване на договор за охрана на урбанизирана територия от страна на кмета на общината ще постави гражданите в положение на зависимост от неговата воля дали, доколко и чрез кого да се осъществява частна охранителна дейност в съответното населено място\", пише още в искането на Цацаров. Според него това съобразно техните законови задължения, да гарантират обществения ред. \"Допълнителни усложнения биха могли да се очакват, ако гражданите реализират правото си сами да договарят извършването на различни видове частна охранителна дейност, свързани с личната им неприкосновеност и неприкосновеността на тяхното имущество, намиращи се в обхвата на същата урбанизирана територия. Още повече и сега съществува възможност по ЗМВР да се изграждат звена \"Общинска полиция\" за опазване на обществения ред, охраната на обекти и т.н. (чл. 94 ЗМВР), които функционират при ясна законова уредба\", става известно още от съобщението. В искането се сочи още, че с атакуваните разпоредби на законово ниво се позволява върху живота в населените места, независимо дали се касае за извършване на действия, засягащи личния живот и имущество, упражняването на политически права, икономически дейности или други. Според главния прокурор се създава непропорционална, заради което според него и недопустима зависимост на поддържането на обществения ред в населените места от преценката и активността на частноправни субекти, а не от предвидените по конституция и съответните закони държавни органи.", "date": "2018.03.12", "title": "Цацаров прати текстове за частната охрана в Конституционния съд"}
{"url": "https://www.dnevnik.bg/bulgaria/2018/03/12/3144925_nai-bogatite_20_ot_bulgarite_poluchavat_8_puti_poveche/", "text": "Най-богатите 20% от населението в България получава средно 8 пъти повече пари от най-бедните 20 на сто. Това показват данните на Евростат за 2016 г., цитирани от \"Сега\". Европейската статистическа агенция уточнява, че неравенството става все по-голямо, като припомня, че през 2015 г. разликата в доходите е била седем пъти, а през 2012 г. - шест пъти. От Евростат подчертават, че резултатите идват на фона на сравнително високия икономически растеж през последните години, повишаването на заетостта и доходите, както и на спада на безработицата до предкризисни нива. Най-тежко е положението с населението, което живее в риск от бедност и социално изключване. През 2012 г. 49% от българите са били в такава опасност, през 2016 г. те са около 40%, като според Евростат това е доста малък спад за толкова години. Като критична е определена и ситуацията с високия процент младежи на възраст от 15 до 24 г., които нито учат, нито работят. В края на 2016 г. те са 18% от населението. Незавидното ниво на дигиталните умения на българите също е взето под внимание – близо един на всеки трима българи на възраст между 16 и 74 г. може да работи с компютър. Отчита се повишаване на тенденцията на рано напускащи училище деца и младежи. Общо 13.8% деца са напуснали училище преждевременно, докато този процент преди 6 години е бил 12.5.", "date": "2018.03.12", "title": "Най-богатите 20% от българите получават 8 пъти повече от най-бедните 20 на сто"}
{"url": "https://www.dnevnik.bg/evropa/2018/03/12/3144876_prevrat_po_evropeiski_kak_chudovishteto_zelmaier/", "text": "Мартин Зелмайер винаги е мечтал да бъде познат извън затворения кръг в Брюксел. Желанието му сега се сбъдна, макар не по начина, по-който може би се е надявал, пише британското сп. \"Спектейтър\". То стана реалност под формата на брилянтно изпълнен преврат, който даде на 47-годишния германец почти пълен контрол върху Европейската комисия. Превратът  започна на 21 февруари , когато 1000 журналиста получиха имейл с покана за среща с председателя на еврокомисията Жан-Клод Юнкер. Краткото съобщение създаваше впечатлението за спешност, а провеждането на подобна среща по принцип е необичайно. Откакто е председател, Юнкер рядко дава пресконференции. Новината беше изненадващото повишение на Зелмайер, шеф на кабинета на Юнкер, до позицията генерален секретар, отговарящ за 33-хилядния персонал на комисията. Журналистите бяха стъписани. Никой не знаеше за свободното място. Нямаше никакви знаци, че 61-годишният Александър Италианер мисли да се оттегли. Но след като Юнкер обяви още няколко назначения, бързо стана ясно какво се е случило. Зелмайер е поел контрола и всеки, който му се е противопоставил, е бил безцеремонно уволнен. Юнкер е предал ключовете за европейския дом на любимия си еврократ, коментира изданието. Повече власт Вместо да бъде редови шеф на кабинета, Зелмайер действаше като де факто зам.-председател. Юнкер, който изглежда все по-уморен, с радост позволи на Зелмайер да върши работата и с радост му благодари като му даде пост с още повече власт. През първите дни на новата си работа той даде ясна заявка как възнамерява да управлява. Миналата седмица всички служители на комисията получиха писмо от новия генерален секретар, нещо, което отново е необичайно, тъй като подобни писма се изпращат само от председателя. В него Зелмайер обяви, че публичната служба на еврокомисията не трябва да се задоволява с това да е просто машината за управление на институцията, а трябва да действа като \"сърцето и душата на комисията\", с което омаловажи ролята на 28-те еврокомисари. Бързо издигане По думите на комисар, пожелал анонимност, всъщност Зелмайер е бил предложен в началото не за генерален секретар, а за заместник – пост, за който се е знаело, че е свободен. След това Юнкер е обявил, че тогавашният генерален секретар, Италианер, се оттегля. Така че, след като бил заместник за няколко минути, Зелмайер бързо станал генерален секретар. Защо тогава еврокомисарите мълчат? Може би защото Зелмайер подготвя специален подарък за тях. Пенсиониращите се комисари получават щедри допълнителни обезщетения от до две трети от основната им заплата за близо две години – до около 13 500 евро на месец. Зелмайер сега планира да ги увеличи до три или може би дори пет години. Освен допълнителните пари те ще получават и други облаги – офис в седалището на Комисията, кола с личен шофьор и двама асистенти. Така че благодарение на Зелмайер един отиващ си еврокомисар ще може да получава двойно, ако не тройно повече от това, което получава сега. И всичко това освободено от данъци. Именно защото Юнкер напуска следващата година, Зелмайер трябва бързо да намери кой да го наследи. И той вярва, че е открил някой, също толкова покорен, в лицето на Мишел Барние. Следващата мисия на Зелмайер е да постави Барние начело на списъка на Европейската народна партия, което означава, че той ще бъде в идеалната позиция следващата година, за да спечели поста според системата за  водещия кандидат , за която Зелмайер работи усилено. Барние е идеалният кандидат, защото според Зелмайер той е слаб и податлив на влияние. Кой е той Бившият адвокат от Германия започва кариерата си в Европейската комисия през 2004 г. като говорител за информационното общество и медиите, пише Би Би Си. Той помага за успешното провеждане на кампанията на Жан-Клод Юнкер, който става председател на Комисията през 2014 г., и по-късно става началник на неговия кабинет. Спечелил си е не малко прякори, например  Чудовището  или Звяра на \"Берлемон\", сградата, където се помещава еврокомисията. Почитателите му, сред които менторът му, германският евродепутат Елмар Брок, го описват като работещ усилено стратегически гений. За хората, които не го харесват, агресивният му подход отива твърде далеч. Запитан за стила си, Зелмайер отговаря: \"Не можете да управлявате еврокомисията като Монтесори училище\", имайки предвид образователната система, която дава предимство на развитието на детето пред взимането на изпити. \"Не виждам нищо непредвидимо в това, освен че се случи твърде бързо\", коментира бивш високопоставен служител на комисията, цитиран от \"Политико\". За някои официални лица в Брюксел, особен тези, които са влизали в сблъсък със Зелмайер или са се почувствали огорчени от решенията му, начинът, по който се издига, отива твърде далеч. Повечето еврокомисари са научили за повишението му малко преди да бъдат помолени да гласуват. \"Не става въпрос за резултата, а за процеса, за липсата на прозрачност\", коментира високопоставен служител. \"Да, той е квалифициран, но не се отнасяйте с нас като с глупаци. Той казва, че е проевропеец, но той навреди на европейските институции.\" Какво следва Говорителите на комисията трябваше да изтърпят часове въпроси за назначението. По думите им много от историите се отклоняват от обективните факти и се влияят от емоционалните призиви, особено твърденията за рушвети. Според тях процесът по назначаването е следвал стриктно. Европейският парламент ще проведе дебат по въпроса по-късно днес. Има предложение, в което се призовава за разследване на назначението и за повече прозрачност в процеса по принцип. \"Начинът, по който бе назначен Мартин Зелмайер, предизвиква неуважение към европейските институции. Ако тази процедура е съответствала на правилата, правилата трябва да бъдат променени\", коментира евродепутатът от групата на Зелените Свен Гиголд.", "date": "2018.03.12", "title": "Преврат по европейски: Как \"чудовището\" Зелмайер получи властта в еврокомисията"}
{"url": "https://www.dnevnik.bg/ot_vas/galeriiotvas/2018/03/12/3144939_chitatelska_fotogaleriia_tri_interesni_cheshki/", "text": "В Чехия има много паметници, посветени на жертвите на комунизма и съветската окупация. Решението за поставянето им се взема от гражданите на съответното населено място. В повечето случаи става въпрос за възпоменателни плочи, но има и доста оригинални решения. Предлагам на вашето внимание три интересни паметника - два са в Прага а един е в Либерец. Започваме от Прага. Това е паметна плоча, поставена на входа на църквата на св. Игнац от Лойола. Интересна е с това, че е посветена на духовните лица, които са загинали по време на нацистката окупация и последвалия комунистически режим. По време на нацистката окупация са изпратени в затвора 260 свещенници, 73 свещеници са мъчени до смърт и 8 монаси са мъчени също до смърт. По време на комунистическия режим 829 свещеници са изпратени в затвора, 28 са мъчени до смърт, 1440 са интернирани, 101 монаси са изпратени в затвора, 2 монаси са мъчени до смърт а 2750 монаси са били интернирани.", "date": "2018.03.12", "title": "Читателска фотогалерия: Три интересни чешки паметника, посветени на жертвите на комунизма и съветската окупация"}
{"url": "https://www.dnevnik.bg/bulgaria/2018/03/12/3144920_bivshiiat_podupravitel_na_bnb_cvetan_gunev_sudi/", "text": "Бившият подуправител на БНБ Цветан Гунев, който според прокуратурата е част от организираната престъпна група, източвала КТБ, съди Народното събрание, съобщава  \"Капитал\". Той иска от Софийски градски съд (СГС) да бъде обявено за нищожно решението на Народното събрание от 21 януари 2015 г. за освобождаването му от длъжност, като се позовава на нарушения на европейското право при уволнението му. С определение от първи март тази година на съдия Мария Кузманова е отказала да гледа иска на Гунев. Той е обжалвал в Софийския апелативен съд. Той иска от съда също така да бъде възстановен на длъжността подуправител на БНБ и ръководител на банковия надзор, а за тази цел да бъде обявено за нищожно и решението на Народното събрание от 29 юли 2015 г., с което Димитър Костов е назначен на същата позиция. Бившият подуправител предявява частичен иск за значително обезщетение за претърпените от него имуществени и неимуществени вреди (близо 600 000 лв. с лихвите). Пред съда Гунев твърди пред съда, че основанието за освобождаването му от длъжност – \"фактическа невъзможност за изпълнение на законовите задължения\", противоречи на европейското право, макар и да съществува в българския закон. Цветан Гунев е единственият член на ръководството на БНБ от онзи период, който е обвинен за неупражнен надзор спрямо КТБ, в резултат на което се стигна до фалита на банката. По-късно обвинение по това дело получи и предишният подуправител и ръководител на \"Банков надзор\" Румен Симеонов. За длъжностно престъпление е обвинена и Славина Велева от \"Надзорно наблюдение на кредитните институции\", която е правила ревизиите на КТБ. Гунев е назначен за подуправител на БНБ и ръководител на \"Банков надзор\" през юни 2013 г., а точно година по-късно – на 16 юни, е привлечен като обвиняем за престъпление по служба – че не е приложил надзорни мерки върху КТБ въпреки констатирани нарушения на управата й с цел да осигури по-голяма печалба на акционерите. По искане на прокуратурата той беше отстранен от длъжност, а през януари 2015 година осем депутати внесоха искане за освобождаването му поради фактическа невъзможност да си изпълнява задълженията (след като беше обвинен, допускът му до информация беше отнет). Тогава парламентът го гласува без разисквания. Според съдия Мария Кузманова всички искове на Гунев са недопустими, защото решенията на Народното събрание подлежат единствено на контрол за конституционосъобразност пред Конституционния съд, не и на съдебен контрол. По искането за обезщетение, съдията приема, че парламентът носи отговорност за нарушение на правото на Европейския съюз само в два случая – ако е приел закон, който противоречи на европейското право или при неизпълнение на задължение за транспониране на директива на ЕС - т.е. според определението ако парламентът прилага закон, който противоречи на европейското право, той не носи отговорност, макар че негово е правомощието и да промени закона и да не го прилага.", "date": "2018.03.12", "title": "Бившият подуправител на БНБ Цветан Гунев съди парламента за уволнението си"}
{"url": "https://www.dnevnik.bg/sviat/2018/03/12/3144775_ilon_musk_obeshta_proben_polet_na_koraba_za/", "text": "Компанията \"Спейс Екс\" (SpaceX) ще е готова да извърши първия изпитателен полет на  кораба, с който хора ще могат да достигнат до Марс . Това обяви главният изпълнителен директор на компанията Илон Мъск, цитиран от Би Би Си. По време на  годишния фестивал на развлекателната индустрия  South by South West (SXSW) в Остин, Тексас Мъск се появи изненадващо и каза, че според него \"кратки полети\" ще са възможни още в първата половина на 2019-а. \"Понякога сроковете са... знаете\", добави обаче той, имайки предвид закъсненията след предишни гръмки обещания за този и други проекти. \"Пряка демокрация на Марс\" По време на събитието Мъск също така обрисува как би трябвало да изглежда бъдещата колония на Марс, за да успее. \"Мисля, че най-вероятно формата на управление на Марс ще е пряка демокрация, където хората директно гласуват. Всеки гласува са всичко и така (се решава).\" Според него предвид досегашния опит на човечеството, е малко вероятно да няма следваща световна война. Според него е жизненоважно хората да достигнат до Червената планета преди следващата \"вероятна\" световна война и с колонията на Марс да намалят шанс от нови Ттъмни векове, в случай например на ядрен конфликт. Същевременно Мъск повтори, че за него най-голямата заплаха не е в евентуална ядрена война, а в рисковете и \"много по-голямата опасност\", които може да създаде изкуственият интелект при липса на контрол. Той подчерта, че макар обикновено да не харесва регулациите, вярва, че трябва да има обществен орган, който да следи за безопасността при разработването на изкуствен интелект. \"Най-големият проблем, който виждам с така наречените експерти по изкуствения интелект, е, че мислят, че знаят повече, отколкото всъщност знаят. Мислят, че са по-умни, отколкото са... Това тормози умните хора... Не харесват идеята, че машина може може да е по-умна от тях, и я отхвърлят.\" Мъск се появи на сцената по време на панел за сериала Westworld, в който изкуственият интелект помага на хуманоидните роботи в тематичен парк да разберат, че са използвани от хората и да се разбунтуват. Според Би Би Си на дневен ред за Мъск е в по-голяма степен забавянето в производството  сравнително достъпния на \"Модел 3\"  на \"Тесла\". Същевременно интересът към космическите му проекти се възвръща през последните месеци  след изстрелването на най-мощната ракета  в света през февруари.", "date": "2018.03.12", "title": "Илон Мъск обеща пробен полет на кораба за колонизация на Марс догодина (видео)"}
{"url": "https://www.dnevnik.bg/bulgaria/2018/03/12/3144886_energiinata_nezavisimost_e_imunitet_sreshtu_ruskite/", "text": "С право се възмутихме от думите на руския патриарх Кирил, който се опита да ни налага безцеремонно на кого точно да сме благодарни за Освобождението. Ясно е, че там великоимперските амбиции никога не са преставали и ни гледат като троянски кон в ЕС и НАТО или като Задунайска губерния. Това, разбира се, не е добре за нас, но по-важното е да видим как можем да си повдигнем самоуважението извън кръчмарските лозунги на вицепремиера Симеонов. Защото те не ни решават проблема, който е, че все още сме зависими от Русия. А нашите управляващи като вицепрезидента Йотова предпочитат да коленичат пред господарите си, вместо да се опитат да направят по-трудното - да намалят енергийната ни зависимост, като по този начин се освободим и от политическата. Балтийските страни свършиха немалко в тази посока, макар изходната им позиция да беше по-тежка от нашата. Така че ако трябва да сме гневни към някой, то това са правителствата през последните поне 15 години, които само говориха за преодоляването на зависимостта ни, а вече и това не правят. С което се превръщат в на Путин. Откога се обсъждат проектите за интерконектори, които биха ни осигурили алтернативни доставки на газ. Свършената работа по тях е минимална. Пазарът на електроенергия е изцяло затворен за нови производители, дори и ако те могат да предлагат конкурентно ниски цени на произведена продукция. Една от причините е, че плащаме данък корупция за безотговорното и направо престъпно отношение на властта към проекта АЕЦ \"Белене\", който трябваше да бъде окончателно прекратен преди много години. Да не говорим за схемите с участието на депутати и министри в практически всички сфери от енергийния отрасъл, които доведоха в крайна сметка до загробването на държавната енергетика и невъзможността да бъде реформирана така, че да осигури прилив на свежи капитали, които да осигурят диверсификация и съответно увеличаване на алтернативите. , за да можеш да де възползваш от слабостта на противника в тази игра. И руснаците, за които бизнесът е и геополитика, както и обратното, го правят умело. За тях цената на това е изключително приемлива, защото не търсят непременно пряката икономическа изгода, а в допълнение и политическо влияние. Затова и корумпирането на наши политици не им представлява проблем. Виждаме, че всички правителства най-много да говорят, че ще направят нещо в посока на енергийната ни независимост, но от приказките не следват никакви действия. Защото на власт са все тарикати на дребно с хоризонт от максимум един мандат. Това, което би трябвало едно отговорно правителство да направи, са няколко прости неща, за които обаче се А те са: - Спешно изграждане на газови и енергийни връзки със съседите. - Освобождаване на частната инициатива за строеж на нови местни мощности за чиста енергия на конкурентни цени. - Отказ от АЕЦ \"Белене\", който ще ни зароби финансово и геополитически за десетилетия, а екологично и за много повече време. - Контрол върху това какво влиза и какво излиза от страната през пристанище \"Росенец\", сега контролирано изцяло от \"Лукойл\". - Приватизация на 10-20% от държавните енергийни компании на фондовата борса, които да осигурят прозрачност на управлението им и да подобрят финансовите им показатели. В Румъния такава мярка свърши чудеса. Всичко това, за което трите кабинета на Борисов само говорят (а напоследък и това не правят). В очите на Кремъл, а и на много от нашите управляващи, И ако чакаме на сегашното ни правителство да свърши работа, леко сме се объркали. То с нищо не показва, че възнамерява да го направи. Напротив, само за последния месец страната ни напуснаха редица реномирани чуждестранни инвеститори в стратегически отрасли, които често биват заместени от анонимни такива. Веднага се сещаме за ЧЕЗ, но към списъка можем да добавим и \"Теленор\", и бившия шведски собственик на Нова ТВ MTG. Това говори повече от красноречиво за лошия инвестиционен климат в страната. А иначе Необятният руски пазар отдавна е мит. Износът ни за тази страна е минимална част от общия. Руските туристи са добре дошли и те няма да спрат да идват, доколкото според министър Ангелкова 400 хиляди от тях са си купили имоти в България (силно съмнително число според мен). Така че единствената ни слабост остава енергетиката и тя може да бъде преодоляна с целенасочени действия. След което въобще няма да ни пука какво говори патриарх Кирил или друго държавно лице на wannabe империята. По-скоро ще е тема от забавните рубрики на медиите, отколкото политически спектакъл.", "date": "2018.03.12", "title": "Енергийната независимост е имунитет срещу руските амбиции"}
{"url": "https://www.dnevnik.bg/analizi/2018/03/12/3144951_kak_biaha_spaseni_bulgarskite_evrei/", "text": ". \"Господа народни представители! Аз съм един от тези, които подпиcаxа писмото на г-н Пешев, заpади което той така жестоко днес пострада. И аз съм длъжен да се мотивирам защо подписах това писмо. Аз подписах това пиcмо, г-да народни представители, защото никога не съм бил антисемит. Не само никога не съм бил антисемит, но и никога не съм влизал в разбирателство с мотивите, поради които германският народ се е обявил за враг на семитите. Германският народ може да си определя отношението по този въпрос както си ще. Обаче всеки от нас, като гражданин или народен представител, може да има свое становище по този въпрос\". Тези думи са изречени в Народното събрание на 26 март 1943 г. от Тодор Кожухаров, когото по-късно БКП обявява за фашист. Заедно с проф. Александър Цанков, лидер на близкия до Мусолини Демократически сговор, десният парламентарист Кожухаров най-енергично подкрепя подписката на подпредседателя на Народното събрание Димитър Пешев да бъде спряна и отменена депортацията на евреите-български граждани. Заради декларацията на 43-мата народни представители Пешев се разделя с подпредседателския пост. Кожухаров и още 19 от подписалите я политици след по-малко от две години са екзекутирани от просъветското правителство по решение на т.нар. Народен съд. Пешев пък е осъден на 15 години затвор, но по-късно Израел го обявява за един от 20-те български \"праведници\", помогнали на 51 хил. български евреи да оцелеят по време на холокоста. Така България се оказва единствената държава в лагера на Хитлер в Европа, където евреите не само не изчезват, но и увеличават броя си по време на войната с над 3 хиляди новородени. Независимо от това ролята на българските власти не е еднозначна. Вярно, че с подкрепата на обществото и на Църквата държавният глава на два пъти отменя изпълнението на наложената от Берлин спогодба \"Белев–Данекер\" за депортация на всички български евреи. Но редом с този хуманен акт световно известният израелски историк и политик проф. Михаел Бар-Зоар изтъква, че намиращата се под германски контрол българската администрация в окупираните от Вермахта части на Гърция и Югославия е била \"инструмент\" при събирането и предаването на неполучилите българско гражданско местни евреи в ръцете на германците. По един въпрос историците все още спорят: поне 38 известни прависти от еврейски произход се включват много активно в скалъпените от така наречения Народен съд процеси срещу най-активните радетели на каузата за спасяването на българските евреи. Защо са го направили? \"И тук фактите са много противоречиви. Някои от участващите в съдебния фарс прависти с еврейско потекло успяват да облекчат съдбата на Димитър Пешев и да допринесат за оправдаването на служителката на Комисариата по еврейските въпроси Лиляна Паница, която с огромен риск за себе си уведомява навреме еврейската консистория за готвените под натиска на Берлин депортации. Паница обаче е така жестоко изтезавана и осакатена, че умира от раните си, ненавършила 30 години\", казва шефът на държавните архиви Михаил Груев. Лиляна Паница е пребита до смърт в мазетата на Дирекцията на народната милиция само два дни след окончателното ѝ оправдаване от Народния съд. Към онзи момент шеф на тази дирекция е Тодор Живков. Михаил Груев не премълчава обаче, че сред юристите от еврейски произход, участвали в така напречния Народен съд, е имало и зловещи фигури. Шефът на Организацията на евреите в България \"Шалом\" д-р Александър Оскар също признава, че мненията сред българските евреи за събитията отпреди 75 години понякога се разминават. Според д-р Оскар около 90% от евреите, които продължават да живеят в България или са емигрирали в Израел, подкрепят позицията на \"Шалом\", че основна роля за оцеляването на българските евреи има нефашистката българска общественост. В същото време учени и общественици, като живеещите в Израел проф. Михаел Бар-Зоар и Самуил Ардити, подчертават изключителната роля на цар Борис Трети, на т.нар. \"профашистко\" парламентарно мнозинство и на Българската православна църква. Шефът на \"Шалом\" намира тези различия за напълно нормални, защото евреите в цял свят продължават да спорят по много въпроси, свързани с холокоста и съпротивата срещу този геноцид. Д-р Оскар напомня и за претърпените от евреите унижения, свързани с въведеното в България през войната антиеврейско законодателство.", "date": "2018.03.12", "title": "Как бяха спасени българските евреи"}
{"url": "https://www.dnevnik.bg/evropa/2018/03/12/3144958_es_otnovo_udulji_sankciite_sreshtu_rusiia_zaradi/", "text": "Европейският съюз обяви, че удължава с още шест месеца санкциите срещу Русия, наложени заради анексията на Крим и подкрепата за бунтовниците в източна Украйна, предаде \"Ройтерс\". Наказателните мерки, включващи ограничения за пътуване и замразяване на авоарите на 150 човека и 38 компании, ще бъдат удължени до 15 септември, заяви Съветът. \"Оценката на ситуацията не даде оправдание за промяна в режима на санкциите\", се посочва в изявление. След като анексира Крим през 2014 г., Русия каза, че няма да върне региона. ЕС и други западни страни заявиха, че Москва предоставя помощи на сепаратистите в Източна Украйна, където конфликтът доведе до смъртта на над 10 000 души след 2014 г., посочва \"Ройтерс\".", "date": "2018.03.12", "title": "ЕС отново удължи санкциите срещу Русия заради кризата в Украйна"}
{"url": "https://www.dnevnik.bg/bulgaria/2018/03/12/3144969_bulgariia_skurbi_s_makedonskiia_narod_za_evreite_ubiti/", "text": "Днес почитаме и скърбим заедно с македонския народ за тези, които не са успели да се измъкнат от нацистката машина. Не трябва да забравяме тази част от историята и не трябва да допускаме подобни грешки, каза премиерът Бойко Борисов, цитиран от правителствената пресслужба. Борисов беше на възпоменателна церемония  в памет на депортираните преди 75 години  7144 евреи от територията, на която днес е Република Македония. В обръщението, кадри от което са достъпни и на страницата му  във Фейсбук , не се споменава извинението, което според някои източници в София се очакваше на церемонията днес и срещу което  коалиционните му партньори  остро възразиха. Борисов е първият български правителствен ръководител, който участва в отбелязването на годишнина от отвеждането в лагера \"Треблинка\" и загинали там македонски евреи. По времето на тези събития България е получила от нацистка Германия правата за административно управление на територията, но не и възможността да направи свои граждани всички живеещи на тях. За евреите от тези земи е било забранено да получат българско поданство и те остават под юрисдикцията на нацистките власти. Тази интерпретация обаче се оспорва от някои историци, а и от някои представители на еврейската общност в България. В тези най-жестоки времена българският народ, църква, интелектуалци, общественици  успяха да спасят 48 000 евреи  и затова българският народ заслужава много голямо уважение, посочи премиерът Борисов. \"Ние дълбоко скърбим за всеки човешки живот и затова и днес сме тук, защото всеки, изпратен в лагерите на смъртта, не трябва да бъде забравян\", каза той. \"Ако се опитаме за момент да си представим ония хора с черни униформи, нацистите, и какви неща са направили с човешки същества\", добави той. Да не се случи отново \"А и само преди 20 години на територията на Балканите се разиграха не по-малко жестоки и кръвопролитни събития\", продължи Борисов и подчерта, че затова в региона \"трябва да градим, да работим заедно и народите ни да живеят щастливо и всичко това да остане в историята\". За да не се случи това, отговорност носим днешните политици, заяви той. По думите на македонския премиер Зоран Заев присъствието на колегите му от България, Босна и Херцеговина, на представители на румънския парламент и на дипломати от други държави, е показателно за направения цивилизационен избор. \"Историята се повтаря само за тези, които остават слепи за изводите от нея\", каза той. Заев посочи, че днес преговаряме поуките от миналото, \"за да осветлим допълнително пътя си към бъдещето, който сме избрали заедно. Приемането на различията, сътрудничеството и приятелството са ценностите, които приемаме и ще поддържаме с всичките си дела, за да не се повтаря никога това.\"", "date": "2018.03.12", "title": "България скърби с македонския народ за евреите, убити от нацистката машина, каза Борисов"}
{"url": "https://www.dnevnik.bg/zelen/2018/03/12/3144970_onlain_karta_pokazva_tereni_v_sofiia_podhodiashti_za/", "text": "Нова  онлайн карта  показва терени в София, които са подходящи за градско земеделие. Картата е разработена от  \"Визия за София\"  на Софпроект към  Столична община  и е резултат от сътрудничеството на местната власт с гражданска инициатива за развитие на градско земеделие.  Четири работни групи към инициативата работят от няколко месеца по издирване и проучване на потенциални терени за градско земеделие като целта им е тази година да успеят да създадат една или две градини в столицата.  От инициативата продължават срещите си с \"Визия за София\" за подобряване на картата, както и разговорите с местната администрация на райони с интерес за проучване на терени за градини. Става дума конкретно за районите: Триадица, Лозенец, Изгрев, Студентски град и Витоша. До момента активистите са провели среща с еколога на район \"Лозенец\". Предстоят срещи с архитектите на район \"Триадица\" и еколог на район \"Витоша\". Градско земеделие в парк \"Изток\" Във връзка с общественото обсъждане на заданието за проектиране на подробен устройствен план на нов парк \"Изток\" в район \"Младост\" от инициативата са внесли становище с препоръка за предвиждане на дейности като градско земеделие в някои зони на новия парк. Търсене на терени До момента участници от инициативата са обходили над 12 потенциални терена - частна или общинска собственост, но не сме намерили подходящи свободни терени общинска собственост.  При оглед често се оказва, че даден терен не е добър и поради наличие на остатъци от строителни материали или основи на сгради, обясняват активистите. Очакван проблем за някои терени е и неуредената собственост между различни лица или наличието на чакащи реализация проекти, за които научават от общинска администрация или собствениците. Създаване на нови градини От инициативата се занимават и с написването на материали в помощ за хората, които искат да се включат в създаването и функционирането на т.нар споделена градина.  Паралелно с търсенето на подходящи терени работната им група разработва два помощни наръчника с практическа насоченост за всички, които биха искали да се включат в създаването на споделена градина.", "date": "2018.03.12", "title": "Карта показва потенциални терени за градско земеделие в София"}
{"url": "https://www.dnevnik.bg/sport/2018/03/12/3144977_kubrat_pulev_tvurdo_ostava_sus_zaureland_i_uli_vegner/", "text": "Кубрат Пулев ще продължи да работи със \"Зауерланд\" и треньора Ули Вегнер до края на годината. Българският боксьор ще изпълни договора си с германската компания, който е до 31 декември. На този етап няма яснота дали контрактът ще бъде продължен. Пулев изрази несъгласие с твърденията за сериозна финансова криза в \"Зауерланд\". В края на миналата година компанията премести офисите си от Берлин в Хамбург. Наскоро пък беше обявено, че \"Зауерланд\" няма да ползва повече прочутата зала \"Макс Шмелинг\" и освен това има намерение да кара своите боксьори да се готвят отделно, като сами плащат за треньорите. \"Не смятам (че са пред фалит). В цял свят се работи по този начин и те искат да се преструктурират, за да работят и те така. Досега те бяха като промотър и се тренираше като отбор, а това не е правилно\", каза Пулев при завръщането си в България след  двубоя на брат му Тервел Пулев в Берлин. \"Това е професионален спорт, в който има един спортист и цял екип около него, а не десетима спортисти и трима треньори. Не става така. Трябва си специална подготовка за всеки един противник, всичко е много по-различно, така че трябва всичко да бъде професионално и на ниво. Ще видим какво ще стане\", добави Кубрат Пулев. В края на миналата година той заяви , че в началото на настоящата ще започнат преговори със \"Зауерланд\" за нов договор. Българинът не даде ясното каква е ситуацията между него и германската компания. Пулев не изключва възможността да продължи да работи с треньора с Вегнер и след изтичането на контракта му със \"Зауерланд\". \"До края на 2018 г. ми е договорът, дотогава съм и с него. За след това ще си проведем разговори с него лично и ще видим.\" Пулев потвърди, че очаква  да се завърне на боксовия ринг на 26 май или 2 юни . В началото на месеца той заяви, че мачът му ще бъде в Чикаго. От \"Зауерланд\" обаче искат следващата му среща да се състои в Германия и това може да промени плановете. Пулев не се е боксирал от 28 aприл, когато спечели по точки американеца Кевин Джонсън в София и постигна 25-ата си победа от 26 мача като професионалист. На 28 октомври той трябваше да се изправи срещу Антъни Джошуа в битка за световните титли на IBF, IBO и WBA,  но се отказа заради контузия. Българският боксьор заяви, че вече е напълно излекуван и скоро започва усилена подготовка. Тя ще протече в Германия, а в нея ще участва и Тервел Пулев, чийто следващ двубой ще бъде на 7 април във Виена. \"Чувствам се отлично. Проточи се, ама аз не бързам предвид контузията. Смятам, че вече е отшумяла напълно и всичко е наред. Сега вече започвам здрави тренировки, може би ще започна в Германия. Те искат следващият мач да е там, така че сега говорихме и с треньора и ще видим\", заяви Пулев. Той допълни, че вариантът за двубой в САЩ не отпада напълно и \"всичко ще стане ясно до десетина дни\". 36-годишният българин каза, че няма предпочитания за съперник и е \"готов да се бие с всеки\".", "date": "2018.03.12", "title": "Кубрат Пулев твърдо остава със \"Зауреланд\" и Ули Вегнер до края на 2018 г."}
{"url": "https://www.dnevnik.bg/bulgaria/2018/03/12/3145040_prezidentut_radev_se_durja_kato_durjavnik_na_sreshtata/", "text": "През целия разговор [с руския патриарх Кирил] президентът се държа като държавник, с уважение към своя събеседник, но и отстоявайки твърдо своите позиции, което силно впечатли главата на Руската православна църква. В края на разговора патриарх Кирил отправи благословията си към българския президент, но последният каза, че я е получил вече с встъпването си в длъжност от мъдрия български патриарх Неофит.\" Това се казва в съобщение на протоиерей Николай Георгиев, ръководител на отдела за връзки с обществеността на Светия синод на Българската православна църква и Българската патриаршия, цитирано от БТА. Любопитна подробност е, че новината е разпространена малко след 12 часа в  канала на английски език за абонати  и часове по-късно - към момента на публикуването ѝ от \"Дневник\" - не присъства в новините на български - за публичен и платен достъп, нито е на официалния сайт на Светия синод. Агенцията допълва, че вероятно съобщението е в отговор на призива на парламентарната група на ГЕРБ поради големия обществен интерес да бъде разсекретена стенограмата от срещата на 4 март в президентството. Миналия четвъртък от пресслужбата на държавния глава заявиха, че разговорите не са били поверителни и не е водена стенограма. Кратък видеозапис от сайта на Руската патриаршия показа видимо ядосания Кирил да говори на българския държавен глава. \"В своето изказване патриарх Кирил изложи болката и разочарованието си от принизяването на ролята на Русия в руско-турската освободителна война и отдаването на почит и на други, според него държави\", пише още Георгиев. Но записът спира, преди да се чуе дали има реакция от българския президент. \"В същото време, президентът Радев изрично подчерта, че така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност\", , описва още представителят на Светия синод. \"Патриарх Кирил сам предложи да приключи тази тема, след като президентът му напомни за тезата на самия патриарх за силата на мълчанието.\" Проториерей Георгиев разпространи малко по-късно уточнение, в което припомня, че разговорът е воден в присъствието на българския патриарх Неофит и митрополити от БПЦ и казва: \"Искам да внеса яснота в обърканите послания относно срещата на Негово Светейшество Московския и на цяла Русия патриарх Кирил с президента Румен Радев, тъй като лично присъствах там.\"", "date": "2018.03.12", "title": "От Светия синод обясниха какво са говорили руският патриарх и президентът Радев"}
{"url": "https://www.dnevnik.bg/bulgaria/2018/03/12/3145048_kak_da_se_podgotvim_za_vuprosite-klishe_po_vreme_na/", "text": "Разкажи ни малко повече за себе си\", \"Кои са най-големите Ви слабости, а най–големите Ви предимства\" - чували сте тези въпроси десетки пъти по време на всяко ваше интервю за работа, чували сте също и \"Откъде разбрахте за нас\", \"Защо искате тази работа\", \"Защо да изберем точно вас\". Това са т.нар. въпроси клише. Те биват задавани по време на всяко интервю. Със сигурност ви е писнало от тях, без значение колко пъти е трябвало да отговаряте, но няма как обаче да бъдат избегнати. Затова е много по–лесно да положим усилие и старание и да се подготвим предварително. Добре, но как? Има няколко прости, но ефективни начина за това. Тренирайте всеки ден, поне седмица преди интервюто. Застанете пред огледалото – задавайте си и отговаряйте на въпросите. Нужно е да сте спокойни и отпуснати – да няма излишно напрежение, защото това винаги играе лоша шега. Идеята на тези \"сухи\" тренировки е да свикнете с въпросите и съответно отговорите, които ще давате – да си изградите чувство за сигурност. Разбира се, не трябва да научите наизуст какво ще кажете по време на срещата. Така определено няма да си помогнете, защото ще си проличи. Наблюдавайте се внимателно и обърнете внимание на невербалното си поведение, защото то е много важно и говори повече за вас, отколкото си мислите. Интервюиращите го взимат под внимание. За да сте напълно сигурни, че сте се подготвили и въпросите клише няма да ви се опрат, може да посетите някои интернет страници, на които ще откриете съвети и предложения как точно да отговаряте на интервюиращите. Уверете се, че информацията в сайта, в който сте влезли, е достоверна. Не се доверявайте на форуми за мнения и коментари. След като се уверите, че подготовката ви е минала успешно, съвсем спокойно може да разгледате разнообразните обяви на  Karieri.bg , където може да намерите перфектната позиция за вас, да се свържете с компанията и да уговорите среща за интервю.  търси  Мениджър \"Ключови клиенти\"  търси  Key Account Manager  търси  Строителен инженер (по заместване)  търси  IT системен администратор търси  Експерт \"Проекти, финансирани от ЕС\"  търси  After Sales Engineer  търси  Rewards Manager / Payroll and   Administration Manager  търси  Recruitment & Training Specialist  търси  Administrative Assistant  търси: Градинар Executive Assistant for Student Service Assistant in the College Counseling Office  търси  Business Intelligence Consultant  търси  Junior Accountant/Accountant/Счетоводител  търси: Главен счетоводител в дирекция \"Администрация\" Финансов контрольор  търси  директор \"Правна програма\" търси: Инспектори по банков надзор, дирекция \"Инспекции\" Инспектори по банков надзор Експерти в дирекция \"Икономически изследвания и прогнози\"", "date": "2018.03.12", "title": "Как да се подготвим за въпросите клише по време на интервю"}
{"url": "https://www.dnevnik.bg/photos/2018/03/12/3145081_snimka_na_denia_srutvaneto_na_perito_moreno/", "text": "Фотограф на \"Ройтерс\" улови срутване на ледени маси от аржентинския ледник Перито морено. Той се намира близо до град Ел Калафате.", "date": "2018.03.12", "title": "Снимка на деня: Срутването на Перито морено"}
{"url": "https://www.dnevnik.bg/bulgaria/2018/03/12/3145064_mond_bulgariia_e_edin_ot_nai-loshite_primeri_za/", "text": "След убийството на словашкия журналист Ян Куцяк и приятелката му в дома им миналия месец започват да изникват сериозни въпроси, свързани със свободата на словото и условията, при които журналистите упражняват професията си,  пише френският вестник \"Льо Монд\"  (Le Monde). Заплахите за журналистите \"Никога не е било лесно да се правят разследвания в моята страна, но мисля, че сега ще е по-трудно от всякога\", казва колега на убития журналист, който също работи в новинарския сайт Aktuality.sk. Това е първият случай на убийство на журналист в страна - членка на ЕС, от бившия комунистически блок или Югославия от включването им в съюза през 2004 г. Ян Куцяк е разследвал корупцията и връзките между бизнеса и политическия елит в страната. Полицията заяви, че смъртта му \"най-вероятно е свързана с неговата работа\". Последният текст на Куцяк, на 9 февруари, е свързан с подозрения за данъчни измами, свързани с луксозен жилищен комплекс в Братислава. Този случай миналата година предизвика протести с искане за оставката на вътрешния министър Роберт Калиняк заради връзките му с разследвания строителен предприемач Ладислав Бащернак ( ). Този прецедент е шок, който разтърси целия регион, предизвиквайки гняв и тревога. Това се случва на фона на рязък спад на свободата на медиите и докато Русия все още оказва влияние върху тази енергийно зависима зона. Влошаването на условията \"Влошаването на условията, при които журналистите работят, е особено ясно през последните десет години\", каза Паулин Адес-Мевел, ръководител на дейността на \"Репортери без граници\" за ЕС и Балканите. \"Политиците все повече се стремят да развият враждебна реч пред медиите, която има отражение, когато репортери се намират на място. Също така има концентрация на пресгрупи в ръцете на олигарси, които ги поставят в служба на своите интереси или тези на управляващата власт\", добави тя. В Чехия например германските инвеститори, които навлязоха на пазара след 1989 г. и държаха до 80% от печатните медии в страната, постепенно бяха заменени от местни бизнесмени след финансовата криза през 2008 г. Владимир Севела може да свидетелства за конкретните последици от тези промени. Той е бил на срочен договор във вестник \"Млада фронта днес\", когато през 2013 г. вестникът е купен от Андрей Бабиш, вторият най-богат чех и настоящ министър-председател на страната. \"В една статия повдигнах въпроса за конфликтa на интереси и корупцията\", обяснява той. \"Бабиш притежаваше вестника от шест месеца, основа партия, която постигна добър резултат на парламентарните избори, и стана финансов министър в тогавашното правителство, като постави няколко души от личната си компания на ключови позиции в изпълнителната власт. Аз писах за това. Дни по-късно ми беше казано, че вестникът оценява моята работа, но договорът ми няма да бъде удължен.\" През декември 2017 г. Бабиш става министър-председател, като същевременно притежава два вестника, една от най-големите частни радиостанции в страната и музикалния телевизионен канал Ocko. \"Влошаването на условията, при които журналистите работят, е особено ясно през последните десет години.\" Паулин Адес-Мевел, ръководител на операциите на \"Репортери без граници\" за ЕС и Балканите Положението в България е катастрофално Един от най-лошите примери за свободата на словото несъмнено е България, която ръководи ротационното председателство на Съвета на Европейския съюз до края на юни. \"Положението на пресата в моята страна е катастрофално\", казва Теодор Захов, председател на Съюза на издателите ( ). \"Работата ни беше по-лесна, преди да се присъединим към Европейския съюз.\" След 2007 г. над 80% от пресата в страната се контролира от олигарси. Между 2006 г. и 2017 г. страната е била понижена със 77 позиции в класацията за свободата на медиите в класацията на \"Репортери без граници\" - от 36-о през 2006 г. до 113-о място през 2017 г. Ситуацията в Будапеща В Будапеща първият закон за реорганизация на обществените медии беше гласуван от парламента през 2010 г. Правителството на Виктор Орбан съществено промени правилата на медийната игра и си навлече много предупреждения от ЕС. Нови закони принудиха на теория всички медии да се регистрират пред държавата и да предлагат \"балансирани\" теми. Създаден беше и медиен съвет, който да отговаря за санкционирането на нарушенията. \"В медиите всички са либерални\", заяви унгарският премиер. \"Ако не искате да сте зависими от образа, който медиите създават, тогава трябва да изградите свои собствени структури\", добави Орбан.", "date": "2018.03.12", "title": "\"Монд\": България е един от най-лошите примери за свобода на словото в ЕС"}
{"url": "https://www.dnevnik.bg/bulgaria/2018/03/12/3145082_i_prezidentut_sezira_konstitucionniia_sud_za_chastnata/", "text": "Няколко часа, след като от  прокуратурата съобщиха , че главният прокурор Сотир Цацаров е внесъл искане до Конституционния съд (КС) за обявяване на противоконституционност на текстове от закона за частна охранителна дейност, подобно съобщение дойде и от президентството. От него се разбира, че държавният глава Румен Радев, който беше призоваван да наложи вето на закона, е поискал от Конституционния съд да отмени същите членове от приетия в края на януари закон, които и прокуратурата оспорва. Става въпрос за текстовете, които регламентират охраната на урбанизирани територии като вид частна охранителна дейност. Мотивите за искането до КС на държавния глава са сходни с тези на прокуратурата. В обръщението си до Конституционния съд от президентството посочват, че общественият ред е ценност, която крепи целостта на обществото и дейностите по опазването му трябва да съответстват на нормите на конституцията и законите, а те поверяват опазването му върху определени органи на публичната власт. \"Държавата няма право да абдикира от грижата за сигурността и спокойствието на хората в населените места, вкл. в т.нар. урбанизирани територии. Възможността, която дава ЧЗОД на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред\", посочва още президентът Румен Радев. Законът предвижда  кметовете на общини да сключват договори с частни охранителни фирми за охраната на цели населени места.  Освен това бяха записани отново правомощията на частните охранители да задържат и да използват помощни средства за това. Какви бяха реакциите на общините във връзка с промяната вижте  тук . В мотивите си президентът посочва, че общественият ред е ценност, която крепи целостта на обществото и дейностите по опазването му трябва да съответстват на нормите на конституцията и законите, а те поверяват опазването му върху определени органи на публичната власт. \"Държавата няма право да абдикира от грижата за сигурността и спокойствието на хората в населените места, вкл. в т.нар. урбанизирани територии. Възможността, която дава ЧЗОД на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред\", посочва Румен Радев в обръщението си към Конституционния съд. Конституцията натоварва с функции за осигуряването на общественото спокойствие и обществената безопасност изрично Министерския съвет и областния управител, а осигуряването на обществения ред е част от ръководенето и осъществяването на вътрешната политика на страната, напомня държавният глава. Президентът посочва още, че в обновения ЗЧОД не е поставено изискване служителите, които се грижат за опазването на обществения ред, независимо от длъжността, която заемат, да са политически неутрални и да се ръководят единствено от закона. Такова изискване въвеждат чл. 116, ал. 1 от конституцията, чл. 9 ал. 1 от Закона за политическите партии и чл. 146, ал. 3 от Закона за МВР. \"Министерството на вътрешните работи е строго йерархична структура с присъщата й субординация, отчетност и контрол. Поверяването на функции по опазване на обществения ред на частноправни субекти, спрямо които са неприложими посочените принципи, поражда риск при осъществяване на тази дейност\", посочва още държавният глава в мотивите си. Между аргументите на президента за сезирането на Конституционния съд са и липсата на специфични изисквания и конкретика относно патрулирането и комплекса специфични дейности, които ще бъдат прилагани за защита на имуществото и населението в урбанизираните територии, както и ограничаването на конституционната защита, която получават гражданите под формата на отговорност на държавата за вредите, причинени от собствените ѝ органи и лица, поставяйки охраната на урбанизираните територии във формата на частната охранителна дейност.", "date": "2018.03.12", "title": "И президентът сезира Конституционния съд за частната охрана"}
{"url": "https://www.dnevnik.bg/evropa/2018/03/12/3145067_igrachkite_i_avtomobilite_sa_nachelo_v_spisuka_na/", "text": "Играчки, автомобили и мотоциклети са начело в списъка на опасните изделия, които са открити и изтеглени от пазара в Европейския съюз. Това показва представеният от Европейската комисия днес доклад за системата за бърз обмен на данни за опасни изделия. Според документа миналата година националните власти са използвали системата още повече, като са изпратили над 2000 сигнала. Получените сигнали са довели до почти 4000 последващи действия, като например изтегляне на стоки от пазара. Потребителите все по-често купуват стоки по интернет от държави извън ЕС. Много от опасните изделия, за които е подаден сигнал, се продават също на онлайн платформи или пазари. Миналата година видовете стоки, за които най-често са подавани сигнали, са били детските играчки (29%), следвани от моторните превозни средства (20%) и облеклата, текстилните изделия и модните стоки (12%). Най-често са изпращани сигнали за опасности от нараняване (28%) или химическо натравяне (22%). По-голямата част от опасните стоки, за които е подаден сигнал, са внесени от държави извън ЕС. Китай е на първо място сред страните на произход с 53% (1155 сигнала). Броят на уведомленията за опасни стоки с произход от ЕС е бил 413 (26%). От 2003 г. чрез системата за бърз обмен на данни за опасни изделия всички държави в ЕС и комисията се уведомяват своевременно за опасните нехранителни стоки, иззети и/или изтеглени от пазара в Европа. Това позволява да се предприемат последващи действия - забрана за продажба, прекратяване на продажбите, изтегляне, изземане или отказ за внос от митническите власти - навсякъде в ЕС. В системата участват 31 държави (държавите от ЕС, както и Исландия, Лихтенщайн и Норвегия). Всяка седмица се получават и оповестяват онлайн около 50 сигнала.", "date": "2018.03.12", "title": "Играчките и автомобилите са начело в списъка на опасните изделия в ЕС (графика)"}
{"url": "https://www.dnevnik.bg/sport/2018/03/12/3145095_gruckoto_futbolno_purvenstvo_e_prekrateno_za/", "text": "Гръцкото футболно първенство е прекратено за неопределено време. Спортното министерство реши да предприеме крайни мерки след инцидентите в мача между борещите се за титлата ПАОК (Солун) и АЕК (Атина). Двубоят беше прекратен, след като  собственикът на солунския клуб Иван Савидис нахлу въоръжен на терена .  \"Решихме да прекъснем първенството. Няма да започне отново, докато няма конкретна рамка, съгласувана от всички, за да продължим напред с ясни условия и правила\", каза заместник-министър на културата и спорта Георгиос Василиадис. Двубоят между първи и втория в гръцката Суперлига вървеше при нулево равенство, когато Фернандо Варела прати топката във вратата на АЕК в 90-ата минута Варела. Попадението обаче не беше зачетено заради засада, което предизвика бурното недоволство на домакините. Савидис, който е един от най-богатите хора в Гърция, два пъти се появи на терена, придружаван от охраната си. Втория път той беше без палтото си и се видя, че носи пистолет на колана си. И при двете си нахлувания на терена той неколкократно посегна към пистолета си. От АЕК твърдят, че Савидис казал на рефера, че \"е мъртъв\". Вече тече криминално разследване по случая, като е издадена заповед за ареста на собственика на ПАОК и бивш депутат в партията на Владимир Путин, съобщиха днес гръцките медии. Според закона в страната дори полицаите нямат право да носят оръжие на футболни мачове. По-рано през деня Василиадис заяви, че \"подобни крайни действия изискват твърди решения\". \"Няма да позволим на никого на ни отклони от пътя, дори ако са необходими тежки решение след консултации с УЕФА. Такива кадри на въоръжени лица, които нахлуват на терена, вредят както на ПАОК, така и на целия ни футбол\", каза още заместник-министърът. При обявяването на спирането на първенството той заяви, че от страна на министерството ще има изискване за драстично по-строги правила за сигурността. По думите му \"ще бъде направено всичко възможно\" прекратяването на шампионата да не се отрази на приятелските мачове на гръцкия национален отбор срещу Египет и Швейцария в края на месеца. Междувременно oт ПАОК заявиха, че са подложени на \"заплахи и атаки\". \"Собственикът Иван Савидис подготвя всички необходими процедури, за да защити отбора и всички негови ръководители и служители от заплахите и атаките, на които са подложени\", се казва в краткото изявление на официалния сайт на солунския клуб. Това е поредният тежък удар по имиджа на гръцкия футбол в последните години. Само преди около две седмици отново имаше инциденти на стадион \"Тумба\". Феновете на ПАОК предизвикаха прекратяването на мача с \"Олимпиакос\", след като удариха с предмет треньора на гостите Оскар Гарсия. След това се стигна и до сериозни сблъсъци с полицията пред стадиона. През ноември 2016 г.  всички първенства и турнири в Гърция бяха спрени  до второ нареждане след умишлен палеж в дома на председателя на съдийската комисия Йоргос Бикас. Само осем месеца по-рано правителството отмени турнира за купата на страната заради поредните  сблъсъци и безредици в мач между ПАОК и \"Олимпиакос\" в Солун.  ", "date": "2018.03.12", "title": "Гръцкото футболно първенство е прекратено за неопределено време"}
{"url": "https://www.dnevnik.bg/zdrave/2018/03/12/3144923_imunnata_sistema_na_80-godishni_koloezdachi_e_kato_na/", "text": "Възрастните хора в добра физическа форма и с редовна спортна активност са по-здрави от възрастните хора със застоял начин на живот. Няма никакво съмнение или каквато и да е изненада в това твърдение, но учени от Кралския колеж в Лондон и Университета в Бирмингам установиха и точно колко внушителна е разликата - около 60 години, пише Би Би Си. Учените анализирали здравето и работата на имунната система на 125 души на средна възраст над 80 години, всичките членове на британски клуб за колоездене на дълги разстояния. Тези хора се движат и спортуват активно и на редовните си велопреходи преминават по между 100 и 300 км наведнъж. При тази върхова физическа форма независимо от възрастта всички те имат имунната система като на 20-годишни хора, установили учените. Процесът на стареене влияе на имунната система, като от 20-те години нататък тя става все по-мудна и неефективна, залинява с по-2-3% на година. Затова и възрастните хора са по-уязвими на инфекциозни заболявания или на автоимунни като артрит. Работата на имунната система се определя от производството на Т-клетки в кръвта от ендокринната жлеза тимус, която се намира до сърцето и която с годините се свива, разясняват учените в анализа си, публикуван в журнала Aging Cell. Британските изследователи сравнили нивата на Т-клетки в кръвта на възрастните велосипедисти и количеството им било такова, каквото е в най-наситения си период преди жлезата да започне да се свива - около 20-те. Повечето от тях имат и мускулната маса и тонуса на 20-годишни. Това означава, че за разлика от неактивните им връстници имунната им система все още много ефективно ги пази от болести и възможните усложнения от тях и е основна предпоставка за по-дълъг и качествен живот. Един от авторите на проучването - проф. Норман Лазаръс от \"Кингс колидж\", е също и един от субектите в него. Той е активен колоездач на 82 години и пред Би Би Си коментира, че спортът е толкова полезен, че ако беше хапче всеки щеше да го пие. Има благотворно действие както върху тялото и имунната система, така и върху мозъка и духа. А заседналостта е неестествена и против еволюцията, защото човешкото тяло е така устроено, че да се движи постоянно, смята професорът.", "date": "2018.03.12", "title": "Имунната система на 80-годишни колоездачи е като на 20-годишни, откриха учени"}
{"url": "https://www.dnevnik.bg/sviat/2018/03/12/3145113_tim_burnurs-lii_niakolko_korporacii_zadushavat/", "text": "Властта върху интернет е концентрирана в ръцете на няколко големи корпорации и това спъва обмена на идеи и иновациите, предупреди създателят на www сър Тим Бърнърс-Лий в отворено писмо, посветено на 29-ата годишнина от съществуването на мрежата. \"Някога богатият избор от блогове и сайтове бе смачкан под мощната тежест на няколко  доминиращи платформи . Тази концентрация на власт създава нови пазачи на портите и така позволява на малък брой платформи да контролират кои идеи и мнения да бъдат виждани и споделяни\", пише той. \" Доминиращите платформи  успяват да закрепостят позициите си, като издигат  бариери пред конкуренцията . Придобиват стартиращи опоненти, купуват иновации и наемат най-големите таланти в индустрията. Добавете и конкурентното предимство, което им дават  данните на потребителите им,  и можем да очакваме, че идните 20 години няма да са толкова иновативни, колкото последните.\" Бърнърс-Лий  сочи още два важни проблема на интернет – неравенството и финансирането. Според него пропастта между хората, които имат достъп до мрежата, и тези, които нямат, става все по-дълбока. \"Не е изненадващо, че ако сте жена, бедна, живеете в беден район или в страна с ниски доходи, или в някаква комбинация от тези фактори, е по-вероятно да сте офлайн. В наши дни това означава, че нямате възможности да се учите и да работите, нямате достъп до важни услуги, не можете да участвате в демократичния дебат. Ако не инвестираме сериозно в затварянето на тази дупка, последният милиард души ще влязат в интернет след 2042 г. Това е едно цяло изгубено поколение.\" Що се отнася до финансирането, той сочи, че  рекламата  като единствен бизнес модел за онлайн компаниите е просто \"мит\" и че не е късно това да се промени. \"Макар проблемите пред уеб да са сложни и огромни, трябва да гледаме на тях като на бъгове: проблеми с настоящи код и софтуер, които са създадени от хората и могат да бъдат ремонтирани от хората. Създайте нови стимули и ще ги последват промени в кода.\"", "date": "2018.03.12", "title": "Тим Бърнърс-Лий: Няколко корпорации задушават свободата на словото и иновациите в мрежата"}
{"url": "https://www.dnevnik.bg/bulgaria/2018/03/12/3145125_inspekciiata_po_truda_otkri_pochti_196_hiliadi/", "text": "Инспекторите по труда са извършили 45 645 проверки във всички икономически дейности през миналата година, като са открили 195 783 нарушения, съобщиха от институцията днес. Те са посетили 3284 предприятия с над 1.66 млн. работещи в тях. 96 426 от нарушенията са свързани с трудови правоотношения, а с безопасността и здравето при работа - 97 615. В 577 случая са спрени машини, обекти и работни места, застрашаващи живота и здравето на работещите. Въведен е специален режим на работа при невъзможност за спиране в 52 случая. Отстранени са 54 работници и служители без нужната квалификация и инструктаж за безопасност при работа. Установените случаи на хора, които работят без сключени трудови договори, са 3149. Инспекцията по труда е издала 10 732 акта за установяване на административни нарушения, като сумата от влезлите в сила наказателни постановления е близо 13.52 млн. лева. През годината са били изплатени почти 19 млн. лв. забавени възнаграждения. Въпреки, че обемът на стартиралото строителство на нови сгради през 2017 г. е достигнало по данни на НСИ почти 4 млн. кв.м разгъната площ при под 3.2 млн. кв.м през 2016 г., трудовите злополуки в сектора, свързани с условията на труд и работния процес, са намалели от 197 до 175. Смъртните случаи са 18 при 17 година по-рано. Пикът в трудовия травматизъм през последните пет години в сектора е бил през 2014 г., когато са регистрирани 244 злополуки на работното място, 22 от които с фатален изход. В същото време тогава общата разгъната площ на строителството на нови сгради е била 2.2 млн. кв.м.", "date": "2018.03.12", "title": "Инспекцията по труда откри почти 196 хиляди нарушения през миналата година"}
{"url": "https://www.dnevnik.bg/sviat/2018/03/12/3145126_nad_polovin_milion_dushi_sa_ubiti_vuv_voinata_v_siriia/", "text": "Близо 511 хил. души са загинали в хода на  войната в Сирия , откакто започнаха първите масови протести през 2011 г. Това съобщи Сирийският център за наблюдение на човешките права - базирана в Лондон организация, която наблюдава конфликта. През април 2016 г. Организацията на обединените нации обяви, че от 15 март 2011 г. (началото на протестите) са загинали близо 400 000 души. Сирийският център, който през последните седмици е основен източник на бърза информация за офанзивата на режима на Башар Асад в  бунтовническия анклав Източна Гута , добави, че е идентифицирал над 350 000 души от убитите. В останалите случаи става дума за случаи, известни на организацията, но самоличността на жертвите не е установена. Според същата информация над 85% от загиналите са цивилни, а голяма част са били убити при въздушни удари. По неофициална информация стотици цивилни са загинали в Източна Гута за последните седмици. По-късно днес бунтовнически групи обявиха, че сирийски самолети са нападнали райони, контролирани от опозицията, в Южна Сирия, в провинция Дераа (в същия район бяха и първите протести преди почти 7 години). Това е една от малкото зони, които не са под контрола на Асад, с изключение на Източна Гута и северната част на страната, където има кюрдски сили, представители на водената от САЩ коалиция срещу \"Ислямска държава\", турски войници, свързани с тях бунтовници  и други . Ако информацията се потвърди, това ще е нов удар по \"деескалационна зона\",   \"гаранти\" за договореностите в Астана, Русия, Турция и Иран. В   трябваше да действа примирие, а сили на трите държави да го контролират.", "date": "2018.03.12", "title": "Над половин милион души са убити във войната в Сирия, обявиха активисти"}
{"url": "https://www.dnevnik.bg/zelen/2018/03/12/3145127_mejdunarodni_eksperti_shte_oceniavat_sustoianieto_na/", "text": "Eкспертна и финансова подкрепа ще предостави Международната агенция за атомна енергия (МАЕЕ) за разработването на национална стратегия за рекултивация на бившите уранодобивни мини в България. В тази връзка заместник-министърът на икономиката Лъчезар Борисов се е срещнал с експерти на агенцията и представители на \"Екоинженеринг-РМ\", Министерството на околната среда и водите (МОСВ), Агенцията за ядрено регулиране (АЯР), Националния център по радиобиология и радиационна защита (НЦРРЗ), се разбира от съобщение на ведомството до медиите. Проектът предвижда изготвяне на стратегия и купуване на необходимата измервателна техника и оборудване за осигуряване на високоефективен процес на преработка на замърсените с уран руднични води.  Работата по проекта ще продължи две години, в които ще бъдат извършени анализ и оценка на състоянието на бившите уранови руди в България. В тази връзка международни експерти на управляваните от Екоинженеринг-РМ\" ЕООД обекти ще посетят страната и ще се запознаят с информацията за състава на рудите, състоянието на подземните и надземните води, предложения за нововъведения в съществуващите мощности и стартиране на процедура от страна на МАЕЕ – изцяло с нейно финансиране - за купуване на избраното оборудване", "date": "2018.03.12", "title": "Международни експерти ще оценяват състоянието на бивши уранови мини в България"}
{"url": "https://www.dnevnik.bg/v_pamet/2018/03/12/3145144_osnovateliat_na_jivanshi_pochina_na_91_godini/", "text": "Светът на модата изгуби истински титан - на 91 години почина Юбер Живанши, основателят на прочутата френска модна къща. Семейството му съобщи тъжната новина за кончината в събота на човека, който стана известен още с това как обличаше своята муза Одри Хепбърн във филми като \"Закуска в \"Тифани\" (1961). Тя го вдъхнови и за създаването на L’Interdit - първият парфюм на модната къща. Високият близо 2 метра дизайнер носеше графска титла, а пълното му име е Юбер Джеймс Марсел Тафен дьо Живанши. С перфектни маниери и дисциплината на старата школа, той имаше впечатляващо и запомнящо се присъствие в модната индустрия в продължение на повече от половин век. Много от творенията му надживяха епохата си и бяха носени от имена като принцеса Грейс от Монако, Жаклин Кенеди Онасис и Джейн Фонда. \"Имам една от най-красивите професии в модата - да правя хората щастливи само с една идея. Щастлив съм, защото имах работата, за която си мечтаех от дете\", сподели той миналата година при откриване на посветена на него изложба в Кале. Юбер Живанши всъщност се раздели с едноименната група Givenchy Couture Group преди доста години. През 1988 г. той я продаде на гиганта в света на луксозните стоки LVMH срещу 45 милиона долара. До 1995 г. той остана творчески директор, след което се оттегли и от тази позиция на създадената през 1952 г. модна къща. В следващите години \"Живанши\" бе привлекателно място за творци като Джон Галиано, Аликзандър Маккуин и Джулиън Макдоналд. От 2017 г. художествен директор е Клеър Уйгт - първата жена на този пост в бранда. Близките му - партньорът Филип Вене, племенници, племеннички и техните деца - планират погребението да стане в тесен кръг и призоваха който е планирал да изпрати цвета, по-добре да направи дарение на УНИЦЕФ от името на Юбер Живанши.", "date": "2018.03.12", "title": "Основателят на \"Живанши\" почина на 91 години"}
{"url": "https://www.dnevnik.bg/sport/2018/03/12/3144975_vuorujeniiat_sobstvenik_na_paok_ivan_savidis_-_ot/", "text": "Гръцкият футбол изпадна в поредна кризисна ситуация, след като понесе ново черно петно върху имиджа си с  прекратяването на мача между борещите се за титлата ПАОК и АЕК . В доклада си съдията е обосновал решението си с нахлуването на въоръжения собственик на домакините от Солун Иван Савидис, пишат медиите в страната. Скандалът привлече вниманието на медиите по света. В центъра на репортажите се озова тъкмо Савидис, който е добре позната и влиятелна фигура в страната. В края на мача при 0:0 гол на ПАОК не беше зачетен заради сигнал за засада. Последваха бурни протести, а собственикът на домакините излезе на терена и прикани футболистите си да напуснат игрището, но играч от тима направи жестове да се успокои. След кратка суматоха Савидис излезе, но отново се върна на терена, придружаван от охраната си. Този път той беше без палтото си и се видя, че на колана си има пистолет. Вследствие министърът на спорта в Гърция поиска да се вземат строги мерки. Футболното  първенство беше спряно . Местната прокуратура започна разследване и издаде заповед за задържането на Савидис и още четирима мъже. Медиите в страната припомнят, че на футболните мачове в Гърция е забранено дори и на полицаите да са с оръжие.  От армията към партията на Путин Иван Игнатиевич Савидис има гръцко и руско гражданство. Роден е на 27 март 1959 г. в Санта в СССР, има гръцки корени и е осмо дете в семейството. Служил е в съветската армия, като е бил старшина. През 1980 г. започва работа в цигарената фабрика в Ростов, а осем години по-късно завършва икономическия университет в града. Савидис е избран за генерален директор на приватизираната \"Донской табак\" през 1993 г. По-късно става собственик на компанията, която е сред най-големите в сектора в Русия. Политическата му кариера започва през 1998 г., а пет по-късно става депутат в Държавната дума. През 2007 г. влиза като депутат в партията \"Единна Русия\" на Владимир Путин, с когото се твърди, че е близък. Заради ролята му за развитие на руско-гръцките отношения и подкрепа на православието Атина му дава почетно гръцко гражданство. През 2013 г. \"Форбс\" го поставя сред 30-те най-богати руснаци. Миналото лято една от компаниите на Савидис придоби на търг три вестника за общо 3.58 млн. евро. Освен това притежава пристанището в Солун, както и хотелска верига. Време и за футбол \"Спортът има специално място в живота на Савидис\", пише в сайта на ПАОК. Той е бил президент на \"Ростов\" от руския футболен елит, а също и на СКА (Ростов) във второто ниво. В момента подкрепя финансово хандбалния отбор в Ростов, а също и международната федерация по шах (ФИДЕ). От 2012 г. е мажоритарен собственик на ПАОК. Под ръководството му клубът от Солун привлече Димитър Бербатов. Българският нападател игра в ПАОК, като в началото на декември 2015 г. си  заслужи критиките на Савидис  след емоционалното решение да напусне стадиона, след като беше сменен в мач в Лига Европа.", "date": "2018.03.12", "title": "Въоръженият собственик на ПАОК Иван Савидис - от депутат в партията на Путин до футболната лудост"}
{"url": "https://www.dnevnik.bg/sport/2018/03/12/3145266_napljuvane_e_na_put_da_sloji_krai_na_televizionnata/", "text": "Легендарният защитник на \"Ливърпул\" Джейми Карагър е на път да се прости с кариерата си като телевизионен анализатор на футболни срещи. Причината е видеоклип, в който 40-годишният англичанин плюе по движеща се до него кола с 14-годишно момиче на близката предна седалка. Инцидентът се е случил в неделя, а Карагър е бил провокиран от закачки за  загубата на \"Ливърпул\" с 1:2 в дербито с \"Манчестър юнайтед\"  в събота. Бившият национал се извини за действията си и заяви, че не е видял момичето, което е наплюл. \"Напълно изгубих контрол. Тази вечер (бел.авт. - в неделя) поднесох извиненията си на цялото семейство. Бях провокиран три-четири пъти, докато се движехме по магистралата, и изгубих самообладание. Няма извинение за случилото се\", написа Карагър в \"Туитър\". По-късно той даде изявление пред \"Скай\", където основно се подвизава като анализатор. \"Трудно е за обяснение. Беше момент на лудост - четири-пет секунди, в които изгубих контрол\", каза един от футболистите с най-много мачове в историята на Висшата лига. \"Без съмнение това, което направих, е отвратително. Най-много съжалявам за 14-годишното момиче, което се озова в центъра на всичко това. Това ме съсипва повече от всичко друго. Имам дъщеря на абсолютно същата възраст и не мога да си представя как ще реагирам, ако някой направи нещо подобно на нея\", допълни той. \"Скай спортс\" съобщи, че Карагър e отстранен от ролята си на анализатор в предаването \"Футбол в понеделник вечер\". Той трябваше да бъде част от екипа, който ще отразява тазвечершния двубой между \"Стоук сити\" и \"Манчестър сити\". \"Скай\" приема случилото се изключително сериозно и строго осъжда действията на Джейми. Дадохме да се разбере какво е нашето отношение по случая в личен разговор днес и го освободихме от задълженията му. Подобно поведение е много под нивото, което очакваме от нашите хора\", се казва в изявлението на телевизионната компания. По информация на \"Гардиън\" Карагър няма да се появи на екран в \"Скай спортс\" поне до следващата седмица, когато шефовете в канала ще преразгледат неговата позиция. Междувременно датската телевизия TV3 също се отказва от услугите на Карагър поне на този етап. Бившият защитник трябваше да бъде анализатор на място за двубоя от Шампионската лига между \"Манчестър юнайтед\" и \"Севиля\" във вторник. \"Джейми трябваше да бъде нашият човек на \"Олд трафорд\" за утрешния мач, но се отказахме. Да го пратя там ще е все едно да го хвърля на лъвовете. Гледах видеото и определено не изглежда добре. Случилото се се превърна в голяма новина в Англия и не мисля, че да го пратим на \"Олд трафорд\" е добра идея\", каза директорът на спортния отдел на TV3 Петер Ньорелунд. Датчанинът все пак уточни, че е рано за взимане на крайни мерки. Той заяви, че от телевизията първо ще чуят обяснението на Карагър за случилото се, след което ще решат как да процедират. \"Не знам какво ще се случи в дългосрочен план. Това не е добро поведени, но всички сме хора и правим грешки. Искаме първо да чуем от него какво се случило. Така трябва да действат всички работодатели, независимо за кого става въпрос. Няма да наказваме някого, преди да чуем от него какво е станало\", допълни Ньорелунд. Карагър е един от най-титулуваните играчи на \"Ливърпул\". Той е втори по брой изиграни мачове в цялата история на клуба - 737, 508 от които във Висшата лига, както и рекордьор по най-много двубои с червената фланелка в евротурнирите - 150. Централният защитникът е юноша на \"мърсисайдци\", като изкара цялата си кариерата на \"Анфийлд\". Карагър пристига в клуба на десет години. Няколко дни преди да навърши 19 години дебютира за първия отбор, с който спечели 11 трофея, включително Шампионската лига (2005 г.) и Купата на УЕФА (2001 г.). \"Ще бъда очернен за случилото се и с основание. Но се надявам да не бъда определян като човек от тези четири-пет секунди на лудост. Надявам се широката общественост да види това, което съм направил в 20-годишната си кариера като футболист, и да оцени случилото се като грешка. Моите собствени деца са разочаровани и малко разстроени от случилото се. Това е лошо послание не само за хората във футбола, но и за всички останали\", заяви Карагър.", "date": "2018.03.12", "title": "Наплюване е на път да сложи край на телевизионната кариера на Джейми Карагър"}
{"url": "https://www.dnevnik.bg/bulgaria/2018/03/12/3145299_petur_moskov_ne_dopuskam_da_vliaza_v_zatvora/", "text": "Бившият министър на здравеопазването във втория кабинет на Бойко Борисов Петър Москов не вярва, че ще влезе в затвора. Това той заяви в интервю за Би Ти Ви Москов, който  днес  беше предаден на съд по три обвинения . \"Искрено казано, не допускам да вляза в затвора – аз съм абсолютно спокоен, мога да го докажа с факти и обстоятелства, че съм защитил обществения интерес – и здравния и финансовия. Това е нещо, което всеки един запознат с тези неща, знае. И тук спирам по въпроса, останалото ще стане ясно в съда\", заяви той. Обвиненията срещу Москов са във връзка с ваксините \"Пентаксим\", \"Еувакс Б\" и \"Тетадиф, внос от Турция. По думите му това са същите обвинения, които прокуратурата му повдигна в края на 2016 г. \"Впоследствие те бяха оформени като окончателен акт на прокуратурата в началото на зимата и ходих да ги разпиша, сега следва влизането им в съда, т.е. от началото на това повдигане нищо не се е случило\", обясни Москов. Според него не е вярно това, което се твърди в обвинението. \"Става въпрос за ситуацията, в която държавата за първи път от много години, може би, стъпи на мястото си - противопостави се на финансовия интерес на определени фармацевтични компании, които искаха да извиват ръце. Намери допълнителен начин и осигури и гарантира имунизационния календар\", заяви Москов. Ръце са извивани чрез неявяване на търгове, разясни той. \"Това са същите ваксини, на много по-ниска стойност, взети от Турция – но същите, произведени в същия завод в Лион на фирмата \"Пастьор\". Това е проблем – но само за търговския интерес на определени фармацевтични компании\", каза още той. В хода на делото Москов иска да станят известни две неща: че ваксините, прилагани върху българските деца, са с абсолютно същото качество и произход и, че няма никакво нарушение на интереса на държавата. Реформаторският блок не е достатъчно опозиционен Москов коментира и решението на партия \"Движение България на гражданите\" да напусне Реформаторския блок. По думите му Блокът не е достатъчни опозиционен. \"Да викаме срещу управлението е добре, но работата на партиите е да формират алтернативни решения. България в следващите 10 години ще се управлява от коалиции – или левоцентристки, с БСП, или десноцентристки – с ГЕРБ. Без наличието на ясна политическа алтернатива, която е убедила гражданите, че има по-добрите решения, резултатът ще бъде по-лош от сега, защото ще доведе до лявоцентристко правителство\", смята Москов. По думите му за да се прекрати корупцията в България, трябва да се прекрати възможността на модела \"Кремъл\" да влияе и да купува български политически партии. \"И ако мнозинството, лидерите на това мнозинство, не се разграничат от позициите на \"Атака\", това ще означава, че това мнозинство е зависимо – от политическа партия, която не е бълагарско-патриотична, а руско-нациналистическа\", заяви Москов.", "date": "2018.03.12", "title": "Петър Москов не допуска, че ще влезе в затвора"}
{"url": "https://www.dnevnik.bg/sviat/2018/03/12/3145297_tereza_mei_obvini_rusiia_za_pokushenieto_s/", "text": "Премиерът Тереза Мей обвини Русия в извършването на най-дръзкото нападение на британска територия от почти 12 години насам - покушението с нервно-паралитично вещество срещу бившия двоен агент Сергей Скрипал и дъщеря му Юлия. Това става в реч пред долната камара на парламента, където тя запозна депутатите с подробности за хода на разследването. Малко по-рано тя проведе поредната среща с ключови министри и лидерите на силовите ведомства, а Том Тъджендхат, председател на комисията по външна политика, заяви, че \"честно казано, бих се изненадал, ако не посочи Кремъл\". Мей обясни, че лабораторният анализ е показал, че използваното вещество е разработено в Русия за военни цели и че е \"много вероятно\" руската държава да е отговорна. Една от възможностите е Москва да е изгубила контрол над количества от това вещество и руският посланик днес бе попитан да отговори дали става дума за това или стои зад покушението, каза още тя. Ако не получим убедителен отговор, ще смятаме, че това е употреба на сила срещу Великобритания - безотговорен акт в британски град, за който ще информирам отново парламента и ще обявя ответните мерки, които ще предприемем, добави премиерът. Какво е веществото \"Новичок\" Премиерът не даде подробности за използваното вещество, а само каза, че то е известно като \"Новичок\". Преди два дни точно това наименование бе посочено в \"Дейли експрес\" от бившия командир на британските контратерористични части за химическа и биологична защита. Според Хамиш де Бретън-Гордън веществото е разработено така, че да не бъде откривано със стандартните методи. Достатъчно би било Скрипал да има контакт с \"Новичок\" при отварянето на пратка, например, за да бъде постигнат желаният ефект след 40 минути, допълва той. \"Обикновено това са много лепкави вещества, което затруднява разпространяването им от малки опаковки. Но е достатъчно минимално количество в пратката, за да свърши работа със Скрипал. Възможно е също то да е било под формата на прах.\" Няма официални данни какво е \"Новичок\", поради което за него има доста догадки, включително че е от семейството на фосфороорганичните отровни вещества с нервно-паралитично действие. Твърди се, че е разработвано в СССР от 70-те години на ХХ век най-малкото до 90-те години, както и че е 8 пъти по-отровно от VX. Руският президент Владимир Путин лично коментира случая, като отхвърли досегашните спекулации и призова британците първо \"да стигнат до дъното на тази история\". Държавни телевизионни канали започнаха да твърдят, че всъщност Великобритания а отровила бившия служител на Главно разузнавателно управление на армията като част от спецоперация за... компрометиране на световното първенство по футбол в Русия това лято. Дмитрий Кисельов - автор на излъченият преди дни филм за Путин \"Световен ред\" и един от най-известните прокремълски телевизионни водещи, нарече случващото се \"чудесна специална операция\" на британците, а 66-годишния Скрипал - \"евтин заменим материал\", чрез който да бъде принудена Русия да се оправдава. Как може да отговори Лондон Тереза Мей и високопоставени членове на кабинета ѝ вече коментираха, че ако се окаже, че Русия стои зад покушението, ще има \"решителен отговор\". Какво конкретно могат да включват реакциите още не е ясно, но на такъв етап обикновено става дума за експулсиране на руски дипломати от Лондон, искане драстично да бъде намалена числеността на дипломатическия персонал, затягане на режима да постоянно пребиваване на богати руснаци в страната, по-подробна проверка за доказване произхода на средствата, с които купуват луксозни имоти и отказ от участие на официални лица при откриването на Мондиал 2018 или дори оттегляне на целия английски отбор от турнира. Всичко това няма да има директен ефект върху управляващите в Москва, а последните социологически проучвания показват, че две трети от руснаците не се интересуват от чуждестранните санкции, които смятат за несправедливи. Но нови мерки може да изнервят някои хора от бизнес обкръжението на Путин. Толкова тежък инцидент във Великобритания не е имал от убийството на бившия служител на ФСБ александър Литвиненко. През 2006г. той бе отровен с радиоактивния изотоп полоний-210 и за извършители бяха посочени руснаците Дмитрий Ковтун и Андрей Луговой, сега депутат в руския парламент от партията на Владимир Жириновски. Както те, така и Русия отрича да има нещо общо. В Русия държавните медии не следят много случая, но вече бяха разпространени поне 7 версии за случващото се като заговор срещу Русия и имаше коментар от водещ с предупреждение към \"предателите\" да не се заселват в Англия, защото рискуват да умрат при мистериозни обстоятелства. Лондон бе показан в неделно публицистично предаване под надпис \"Гибелно място\". Луговой каза преди дни: \"Колкото повече Великобритания приема боклуците и изметта на Земята, толкова повече проблеми ще има.\"", "date": "2018.03.12", "title": "Тереза Мей обвини Русия за покушението с нервно-паралитично вещество"}
{"url": "https://www.dnevnik.bg/sport/2018/03/12/3145308_navruh_106-iia_si_rojden_den_botev_navaksa_dva_gola/", "text": "Навръх 106-ата годишнина от своето основаване \"Ботев\" (Пловдив) навакса два гола пасив и победи \"Верея\" (Стара Загора) с 4:2 като гост в предпоследния мач от 25-ия кръг на Първа лига. Домакините поведоха с два ранни гола на дебютиралия за отбора Венцислав Христов. 40-метров изстрел на Жоао Пауло обаче върне гостите в мача, а попадения след почивката на Диого Кампос, Тодор Неделев и Стивън Петков донесоха трите точки на \"канарчетата\". \"Ботев\" записа втора поредна и общо десета победа за сезона. Носителят на Купата на България събра 39 точки и се доближи на пет от четвъртия \"Берое\" и на 11 от третия \"Левски\". \"Лудогорец\" е лидер с 63 точки, следван от ЦСКА с 60. \"Верея\" затваря топ 6 с 35 точки. Тези шест отбора си осигуриха място в шестицата за плейофната фаза още в миналия кръг. До края на редовния сезон в Първа лига остава още един кръг, който ще се изиграе на 16, 17 и 18 март. Двубоят на \"Трейс арена\" започна отлично за \"Верея\". В осмата минута Здравко Илиев хвърли силен тъч в наказателното поле, а Димитър Пиргов продължи топката към вратата в опита си да я изчисти. Христов протегна крак и отблизо не остави шансове на Иван Чворович. Десет минути по-късно нова грешка на Пиргов доведе до второ попадение. Защитникът се подхлъзна при дълго диагонално подаване към Георги Андонов. Опитният нападател на \"Верея\" напредна отдясно и центрира към далечния край на вратарското поле. Пламен Димов изпусна Христов, Серкан Юсейн закъсня да го покрие и нападателят спокойно насочи топката в мрежата с глава. \"Ботев\" се активизира след гола и притисна съперника. \"Верея\" обаче се защитаваше компактно подреден в своята половина и не даваше възможности за опасни атаки пред Пламен Колев. Това принуди гостите да разчитат изцяло на изстрели от далечно разстояние. Именно един такъв шут от дистанция върна \"канарчетата\" в мача. Жоао Пауло пое топката около централната линия и с удар от близо 40 метра хвана неподготвен Колев, който се озова на тревата, докато гледаше как топката влиза във вратата му. \"Ботев\" продължи с далечните удари, а Пауло още веднъж беше близо до попадение преди почивката. Той стреля от левия ъгъл на наказателното поле по диагонала, но топката премина над напречната греда. Още на почивката старши треньорът на \"Ботев\" Николай Киров предприе две промени. Той пусна в игра Радослав Кирилов вместо колебливия Пиргов, а Стивън Петков замени Густаво Афонсо. Само две минути след началото на второто полувреме пловдивчани изравни. Димов отне топката в центъра, а Неделев я продължи към Жоао Пауло. Бразилецът напредна отляво и центрира във вратарското поле, където Диого Кампос беше изпуснат и отбеляза с глава. \"Ботев\" продължи да доминира и успя да стигне до пълен обрат в 71-ата минута. За трети път от началото на мача Неделев получи отлична позиция за пряк свободен удар. Този път лидерът на \"канарчетата\" се възползва, след като прехвърли стената, а Колев отново не беше убедителен на вратата на \"Верея\". В 82-ата минута \"Ботев\" реши мача с четвърто попадение. Елиаш загуби топката пред наказателното поле на гостите, които бързо я изнесоха към Неделев на десния фланг. Той пусна спорно подаване през центъра за Лазар Марин. Полузащитникът обаче успя да направи чудесно първо докосване, след което премина фронтално през отбраната на \"Верея\" и достигна почти до аутлинията. Последва подаване към Стивън Петков, за когото остана само да насочи топката във вратата на два метра от голлинията.", "date": "2018.03.12", "title": "Навръх 106-ия си рожден ден \"Ботев\" навакса два гола пасив и победи \"Верея\" с 4:2"}
{"url": "https://www.dnevnik.bg/evropa/2018/03/12/3144979_shte_uspee_li_ministerstvoto_na_otechestvoto_v/", "text": "Прослава на ледерхозен (традиционните германски кожени панталони) или на дриндъл (традиционната баварска носия)? В Германия предизвиква полемика създаването на  министерство на хаймата  - понятие, визиращо едновременно родината и земеделските райони, превзети незаконно по време на нацизма. Една любопитна новост в  коалиционното правителство  на социалдемократите и консерваторите, което официално започва работа в сряда, е създаването на суперминистерство на вътрешните работи и \"родината\". Начело застава Хорст Зеехофер, председател на много консервативния Християнсоциален съюз, съюзник на християндемократите на Ангела Меркел. Инициативата бе на малката баварска партия, застрашена на своя територия от подема на крайнодясната \"Алтернатива за Германия\" в навечерието на регионалните избори през октомври. \"Това е само една казва с критичен тон съпредседателят на германските Зелени Роберт Хабек. \"Абсурдно е да се мисли, че може да се намалят страховете на избирателите от тази партия\", допълва той. Безпокойство се заражда също и в най-голямата общност на имигранти в Германия - турската. \"Страхуваме се, че идеята за това министерство насърчава разделението и изключването вместо единството и чувството за принадлежност\", казва председателят на турската общност Гьокай Софуоглу, припомняйки, че думата \"хаймат\" е била инструментализирана от нацистите в тяхната расова доктрина \"за земята и кръвта\". \"Хаймат\" е понятие, което е свързано и с емоциите, и с идентичността. Трудно преводимо, то съчетава понятия като отечество, страна на произход, земя и в по-общ план мястото, на което човек се чувства като у дома си. противно на \"националната идентичност\", издигната в ранг на министерство във Франция в периода 2007-2009 г. и илюстрираща \"една цялостна визия за нацията\", казва Софи Шьонбергер, преподавател по право в университета в Констанц. С понятието \"Хаймат\" е свързан и кинематографичен стил на мода през 50-те години на миналия век, в който сюжетът на филмите е любовна история на фона на пасторални сцени. Междувременно Германия стана мултикултурна след идването на Запад през 60-те години на чужди работници, преди всичко турци. А през 2015 г. Германия приема милиони бежанци, идващи от Сирия и Афганистан. Понятието \"хаймат\" не е препратка само към \"дриндъл или към ледерхозен\" - тези традиционни баварски или австрийски одежди\", казва Хорст Зеехофер. Според него става дума да се помогне за развитието на бедните общини, страдащи от застаряване на населението - зони, разположени основно в бившата комунистическа Източна Германия, където \"Алтернатива за Германия\" отбеляза най-добри резултати на изборите. \"Хората имат правото да предполагат, че става дума за казва обаче Шьонбергер. Решението за създаване на подобно министерство наистина се вписва в \"консервативната революция\", поискана от Християнсоциалния съюз. Семейство, \"християнски корени\" и отечество, както и \"културна стабилност\" - това са ключовите думи на тази революция, казва един от нейните лидери Александер Добринт. Тези стремежи са споделят и от много хора в десноцентристката партия на Ангела Меркел Християндемократически съюз. Центристката линия на канцлера, която е на власт от 12 години, и нейната дълго време великодушна миграционна политика са смятани от твърдото крило на нейното движение като причината за пробива на крайната десница. Има съмнения обаче \"Това е вятър работа\", казва Софи Шьонбергер. Понятно е, когато подобно министерство съществува на регионално ниво - като в Бавария и Северен Рейн-Вестфалия - но \"на национално ниво не може нищо да се направи\", защото в германската федерална система общините и провинциите отговарят за инвестициите на своята територия, допълва тя. \"За да спрат подема на десните популисти, политическите представители трябва отново да се борят, за да могат хората да върнат контрола върху живота си и чувството си на принадлежност към една общност\", казва Макс Заксер от фондация \"Фридрих Еберт\", която е близка до социалдемократите. Но това изисква според него глобален размисъл, включващ социалните, образователните, финансовите или културните политики. Защото да ловуваш на терена на популистите, както изглежда, не дава резултат. Въпреки офанзивата си миналата година преди изборите за насърчаване на една типично германска \"референтна култура\" заради мигрантския поток Християндемократическият съюз постигна най-лошите си изборни резултати. /БТА/", "date": "2018.03.12", "title": "Ще успее ли Министерството на родината в Германия да намали подкрепата за крайнодесните"}
{"url": "https://www.dnevnik.bg/sviat/2018/03/12/3145315_kitai_moje_da_bude_golemiiat_gubesht_ot_sreshtata_na/", "text": "Китай може да се окаже маргинализиран в резултат на прекия диалог между Северна Корея и САЩ и рискува да загуби много, ако бъде изключен от евентуално споразумение между Вашингтон и историческия си съюзник Пхенян, подчертават анализатори. Миналата седмица президентът на САЩ  Доналд Тръмп прие поканата  на Ким Чен-ун да участва в двустранна среща, която ще се състои до края на май и цели обсъждане на ядреното разоръжаване. Очаква се срещата да бъде историческа, но за момента в нея не е предвидено участие на Пекин, въпреки че е съсед, основен търговски партньор и най-голям дипломатически поддръжник на Северна Корея. Традиционната хармония между китайците и севернокорейците, неизменни съюзници по време на Студената война, беше нарушена, след като Пекин подкрепи множество  санкции на ООН , целящи да сложат край на ядрената и ракетна програми на Северна Корея. По време на телефонен разговор с президента на САЩ Доналд Тръмп в петък китайският му колега Си Цзинпин приветства \"позитивните намерения\" на американския държавен глава и призова Вашингтон \"да започне възможно най-бързо диалог\" с Пхенян. \"Китайците трябва да запазят спокойствие и умереност и да не мислят, че Китай е на път да бъде маргинализиран\", опита да увери в редакционна статия китайският всекидневник \"Глобал таймс\", който често заема националистически позиции. Според вестника \"основният интерес на Пекин на Корейския полуостров е денуклеаризацията и мира. Това е далеч по-важно от отношенията на Китай със Северна и Южна Корея и игрите на влияние\". Препятствие Но неочакваното обявяване на среща между Тръмп и Ким изненада целия свят, включително китайския гигант, който обаче има намерение да играе все по-голяма роля на международната дипломатическа сцена. \"Ако дори членовете на екипа на Тръмп, натоварени с националната сигурност, не са били в течение на този голям политически завой, съмнявам се, че той е информирал китайския си колега\", смята Ориана Скайлър Мастро, експерт по отношенията между Китай и Северна Корея в Джорджтаунския университет в САЩ. \"Администрацията на Тръмп смята Китай на първо място за препятствие пред мирното уреждане на севернокорейския ядрен проблем, а не толкова за основен дипломатически събеседник\", смята тя. Пекин гледа с недоверие на  срещата между Тръмп и Ким , която може да пренебрегне китайските интереси в региона, обяснява професор Чжан Лянгуей, експерт по севернокорейските въпроси в Централната школа на Китайската комунистическа партия. \"Като съсед на Северна Корея, Китай ще бъде основният губещ, ако Пхенян продължи да разработва ядрени оръжия\", смята той. \"Следователно може да се каже, че Китай е най-важната засегната страна.\" Пекин е на първа линия пред севернокорейските ядрени опити, които предизвикват силни земетресения, усещани в Китай. А военните амбиции на Пхенян могат да дадат на Япония, която е исторически съперник на Китай, претекст да засили въоръжаването си. Посредническа роля Китай отдавна призовава за диалог между Северна Корея и САЩ. Но Пекин не предвижда да бъде напълно изключен от обсъжданията на денуклеаризацията. Напротив, Китай призовава неуморно за подновяване на шестстранните преговори за севернокорейската ядрена програма, в които освен него участват двете Кореи, Япония, САЩ и Русия. Преговорите в този формат са прекъснати от 2009 година. \"Пекин би се чувствал по-удобно в ролята на посредник\", смята Вънжан Цзян, изследовател в Университета на Британска Колумбия във Ванкувър. Според Китай в процеса на денуклеаризация трябва да участват и шестте страни, казва той. Бони Глейзър, изследователка в Центъра за стратегически и международни изследвания във Вашингтон, смята, че Китай може да предложи да стане домакин на срещата на високо равнище между Тръмп и Ким, защото това \"ще увеличи възможността да бъде чут\". Хипотезата за среща в Пекин изглежда малко вероятна в момента. От идването си на власт през 2011 г. Ким Чен-ун никога не е напускал страната си. Дори и за да се срещне с китайския президент. / БТА", "date": "2018.03.12", "title": "Китай може да бъде големият губещ от срещата на Ким Чен-ун и Доналд Тръмп"}
{"url": "https://www.dnevnik.bg/bulgaria/2018/03/12/3145309_putiat_smolian_-_madan_ostava_zatvoren_zaradi_srutishte/", "text": "Пътят Смолян - Мадан остава затворен в района на село Тикале остава затворен заради огромното срутище и опасност от свличането на скална маса, съобщиха от агенция \"Пътна инфраструктура\" (АПИ). Алтернативният маршрут за тежкотоварните камиони е през Рудозем - Смилян, а за леките автомобили и по пътя Смолян – Фатово – Рудозем. Свлачището е все още активно, затова е забранено преминаването и на пешеходци. Председателят на управителния съвет на АПИ Дончо Атанасов е обсъдил с експерти геолози, хидрогеолози и проектанти възможните мерки, които може спешно да се предпримат. За да не се затруднява пътуването на жителите от региона община Смолян днес започна изграждането на нов обходен път около километър и половина, който заобикаля масива. Целта е през Орешец - Влахово да преминават леките автомобили и да се осигури възможно най-къса връзка за предвижването на жителите, като се прекрати преминаването пеша през срутищната зона. Днес са поставени допълнителни пътни знаци, които забраняват преминаването на пешеходци. Пътят до училище на около 90 деца минава оттам и те преминават пеша, защото иначе трябва да пътуват 50 километра повче. От сряда започва работа експертна работна група, която ще направи детайлен оглед и картировка на свлачището, което според АПИ е най-мащабното в страната върху главен път.", "date": "2018.03.12", "title": "Пътят Смолян - Мадан остава затворен заради срутище"}
{"url": "https://www.dnevnik.bg/bulgaria/2018/03/12/3145322_vissh_rukovoditel_na_chez_moje_vsichko_da_otide_na/", "text": "\"Във вестниците прочетох, че заради натиска две български банки са се оттеглили. Става дума за натиск от българското правителство. Ако това наистина е вярно, аз се опасявам, че всичко ще отиде на вятъра.\" Това заявява в  интервю за Българското национално радио  председателят на Надзорния съвет на чешката група ЧЕЗ Вацлав Пачеш. В разговора с Марта Младенова той заявява още, че премиерът Бойко Борисов не иска ЧЕЗ да работи в страната. Българската фирма \"Инерком\", с която има подписан договор за част от българския бизнес на чешката компания, може да не успее да плати сделката, особено след изтичането на документ, свързан именно с финансирането й, допълва той. Пачеш потвърждава и предположенията, че лично премиерът на Андрей Бабиш има конфликт с ръководството на ЧЕЗ и вероятно след като той затвърди позициите си ще бъде отстранен от чешкия министър-председател. Шефът на надзора на компанията потвърждава и това, че е в ход вътрешно разследване откъде е изтекъл към българското правителство поверителен документ, \"в който се съдържа информация за финансовите институции, които биха осигурили заем за \"Инерком\", за да закупи активите на ЧЕЗ\". За разговорите от миналата седмица в Прага с Гинка Върбакова той посочва, че \"Инерком и ЧЕЗ подготвят документите да регулаторите, които трябва да одобрят сделката и \"този процес върви гладко\". Не е така с втория въпрос - възможността българската държава да влезе в сделката и може би да притежава голяма част от активите, защото \"това ще бъде сериозен правен проблем заради арбитража с България\". Пачеш не знае кога юристите ще изяснят казуса, но заявява, че чешката компания няма да се откаже от арбитража, само за да бъде приключена сделката. \"Доколкото знам, арбитражът е за много голяма сума пари - много по-голямата, отколкото сделката с \"Инерком\". Доколкото знам, българската държава може да бъде допусната да закупи ЧЕЗ България или поне по-голямата част от активите, но само когато арбитражът е приключен\". ЧЕЗ няма да загуби, но няма и да спечели при така предложената от \"Инерком\" цена, казва Пачеш. Той обяснява, че чехите искат да си тръгнат от България, защото губят средства и интерес да правят бизнес поради неизпълнени от правителството ангажименти. Председателя на Надзорния съвет на ЧЕЗ директно казва, че \"българското правителство и специално премиерът Бойко Борисов не иска ЧЕЗ изобщо да бъде в България\".", "date": "2018.03.12", "title": "Висш ръководител на ЧЕЗ: Може всичко да отиде на вятъра"}
{"url": "https://www.dnevnik.bg/sport/2018/03/12/3145326_zografski_preodolia_kvalifikaciite_na_goliamata_shanca/", "text": "Българинът Владимир Зографски записа впечатляващо представяне в квалификациите на състезанието от Световната купа по ски скокове в Лилехамер. Бившият световен шампион за младежи се класира осми в пресявките на голямата шанца в норвежкия град. Зографски преодоля 130.5 метра, получи оценки за стил между 17.5 и 18.5 и завърши с актив от 131.8 точки. Най-добър резултат постигна трикратният олимпийски шампион и лидер в Световната купа Камил Стох. Полякът скочи 139.5 метра и събра 153.3 точки. Неговият сънародник Давид Кубацки се класира втори със скок от 131.5 метра и 136.4 точки. Само на една десета от точката зад него остана олимпийският шампион на малка шанца от Пьонгчанг 2018 Роберт Йохансон. Друг норвежец - Андреас Стиернер, завърши четвърти със 135.7 точки. По-добър резултат от Зографски постигнаха още носителят на Световната купа за 2016 г. Петер Превц (133.9 т.), настоящият носител на големия кристален глобус Щефан Крафт (132.5 т.) и японецът Юкия Сато (131.8 т.). Двукратният носител на Световната купа Грегор Шлиренцауер (131.0 т.) и действащият световен шампион по ски полети Даниел-Андре Танде (130.6 т.) допълниха първата десетка. За основната фаза на състезанието в Лилехамер, което започва във вторник от 18.00 ч., се класираха 50 от общо 71 участника. Първият кръг на надпреварата ще отсее 30-те най-добри, които ще продължат към финалната част. Най-добрите класирания на Зографски в Световната купа са осмо място в Лилехамер през 2011 г. и десето в Енгелберг през 2012 г.", "date": "2018.03.12", "title": "Зографски преодоля квалификациите в Лилехамер с осми резултат"}
{"url": "https://www.dnevnik.bg/bulgaria/2018/03/12/3145328_po_20_i_18_g_zatvor_poluchiha_ubiicite_na_taksimetrov/", "text": "                        20 и 18 години затвор получиха  убийците на таксиметров шофьор във Варна , съобщи Би Ти Ви. Двамата обвиняеми се признаха за виновни и затова присъдата им бе намалена с една трета. Така за жестокото убийство Космас Антон Жожев ще лежи 13.4 години в затвора, а Ренета Козарова - 12 години. На 9 април 2017 година с цел грабеж и под въздействието на наркотици двамата убиват 69-годишния Васил Ашиков по особено мъчителен начин, нанасяйки му 61 прорезни и прободни рани с ножове. Отнемат му 20 лева и стар мобилен телефон. \"И двамата са решили заедно, общо, търсели са пари. Няма инициатор и според обвинителния акт\", коментира адвокатът на Космас Жожев Павел Димитров. Пред съда двамата изразиха съжаление за стореното и изказаха съболезнования на близките на таксиметровия шофьор.", "date": "2018.03.12", "title": "По 20 и 18 г. затвор получиха убийците на таксиметров шофьор във Варна"}
{"url": "https://www.dnevnik.bg/photos/2018/03/12/3145267_fotogaleriia_svetovnite_snimki_na_denia_-_12_mart_2018/", "text": "Артист посреща гостите, пристигащи в Уестминстърското абатство в Лондон, Великобритания.", "date": "2018.03.12", "title": "Фотогалерия: Световните снимки на деня - 12 март 2018 г."}
{"url": "https://www.dnevnik.bg/sviat/2018/03/12/3145332_jenite_-_nai-vajnite_izbirateli_na_putin/", "text": "Интрига просто няма - резултатът от президентските избори в Русия на 18 март е ясен още отсега. Всички социологически анкети сочат, че настоящият президент Владимир Путин, който кандидатства за четвърти мандат, води с голяма преднина пред останалите претенденти за поста. Но неофициалната цел, която си е поставил Кремъл, а именно - убедителна победа на Путин с поне 70% от гласовете - е под въпрос заради очакваната ниска избирателна активност. Социолозите от института \"Левада център\" очакват активност, не по-висока от 52-54 процента, което би било рекордно ниско участие на руските избиратели. През последните години избирателната активност в Русия спада постоянно. На парламентарните избори през 2016 година в столицата Москва подадоха бюлетини едва 35 процента от гласоподавателите. На всичкото отгоре сега има призив за бойкот, отправен от опозиционния лидер Алексей Навални, който не беше допуснат до участие в президентските избори. На този фон Кремъл полага усилия да мобилизира всички и най-вече жените - най-голямата и влиятелна група избиратели в Русия. Как се агитират жени? Много от наблюдателите определят предизборната кампания на Путин като твърде вяла и безлична, ако не смятаме представянето на новите руски ядрени оръжия, която руският президент най-неочаквано рекламира в речта си пред парламента. Сред малобройните запомнящи се предизборни инициативи беше обещанието за изплащане на месечни добавки за раждане на първо дете. Путин огласи това още през ноември миналата година - малко преди официално да обяви кандидатурата си за следващ мандат. Мярката, от която ще се възползват стотици хиляди семейства и най-вече жени, влезе в сила през януари - малко преди предизборната кампания да навлече в горещата си фаза. Но има и други доказателства, че Кремъл се опитва да мобилизира жените-избиратели. Така например Централната избирателна комисия пусна специален 30-секунден видеоклип, предназначен за женската част от избирателите. В него представителките на нежния пол биват наричани \"крехки, но същевременно и силни\" същества, които са в състояние да \"обединяват и водят\" останалите. Централното послание е в края на клипа, където между другото се казва: \"Доведете цялото си семейство да гласува!\". Отделно от това в социалните мрежи се разпространяват и други предизборни послания, някои от които са анонимни. Там жените са представени като по-отговорни личности с лидерски качества, които искат на всяка цена да гласуват на изборите. Три четвърти от населението гласуват за Путин Какъв е смисълът от всички тези усилия разкрива официалната статистика: по данни на Росстат, в началото на 2017 година женската част от населението на страната значително е надвишавала мъжката - жените са били с 10 милиона повече от мъжете. А една трета от руското население са жени в пенсионна възраст. И точно тази категория избиратели редовно участва в избори и гласува основно за Путин. По данни на социологическата агенция ВЦИОМ от февруари, готовност да подкрепят Путин на предстоящите избори са изразили 76% от руските жени и около 62% от руските мъже. Образът на Путин като силен, здрав и спортуващ лидер се култивира от доста години насам. Част от този подход са и появяващите се периодично кадри на разсъблечения до кръста Путин по телевизията, които естествено са адресирани и към женската публика. В горещата предизборна фаза за президентски избори – навръх Богоявление, което в Русия отбелязват на 19 януари, видяхме нещо подобно: Путин се спусна в ледените води на едно езеро през дупка, пробита в леда под формата на кръст. Симпатиите към Путин у женската половина от населението са стабилни. Те явно не се влияят особено нито от войните, в които загиват техните мъже или синове, както е сега в Сирия; нито от това, че домашните побои, жертва на които стават много руски жени, не представляват наказуемо деяние. Явно женските избиратели не се тревожат твърде и от сексистките изказвания на техния президент, който веднъж заяви, че не е жена и затова нямал \"лоши дни\". По-късно Путин заяви, че не е искал никого да оскърбява, просто това било в \"природата на нещата\". На тези избори Путин за първи път ще се яви без първа дама, защото е разведен. През 2013 година той се раздели с дългогодишната си и единствена засега съпруга Людмила. Изглежда обаче, че разводът не е повлиял отрицателно на неговите поклоннички. От доста време се носят разни слухове за това, че 65-годишният Путин може да се събере с друга жена, но официални информации по този въпрос засега няма. Малко преди началото на предизборната кампания Путин не изключи възможността жена да стане президент на Руската федерация. Критиците от няколко години посочват, че най-голямата група от населението не е достатъчно добре представена в политиката. Най-известното сред спряганите в тази връзка имена е това на председателката на Съвета на федерацията Валентина Матвиенко. В настоящата Държавна дума жените-депутатки са около 15% - т.е. малко повече, отколкото в предишния парламент, но все още представляват малцинство. През есента на 2011 година московската социоложка Олга Крищановская обяви създаването на ново движение \"Отличнички\", което някои медии определиха като прокремълско. Една от прокламираните от него цели беше да осигури победа на жена на президентските избори в Русия през 2018 година. Проектът дори беше подкрепен от депутатката от Горната камара на парламента Людмила Нарусова, вдовицата на починалия бивш кмет на Санкт Петербург Анатолий Собчак, чийто заместник е бил Путин. Междувременно медиите спряха да говорят за проекта и създадоха впечатлението, че той е замразен. Но дъщерята на Нарусова - Ксения Собчак - е единствената жена сред общо осемте кандидати за президент. Ако съдим по социологическите допитвания, тя няма никакви шансове на тези избори. Някои наблюдатели предполагат, че една от целите на 36-годишната журналистка е била да съдейства за по-висока избирателна активност, от което огромен интерес имат и в Кремъл.", "date": "2018.03.12", "title": "Жените - най-важните избиратели на Путин"}
{"url": "https://www.dnevnik.bg/v_pamet/2018/03/12/3145339_pochina_schetovoditeliat_na_aushvic/", "text": "Нацисткият военнопрестъпник Оскар Грьонинг, известен като \"счетоводителя от Аушвиц\", почина на 96-годишна възраст, съобщиха германски медии, позовавайки се на адвоката му, информира БТА. Говорителят на прокуратурата в Хановер Оливер Айзенхауер съобщи, че е бил уведомен за кончината на Грьонинг, но не може да я потвърди официално, предадоха агенция \"Франс прес\" и ДПА. \"Разполагаме единствено с писмо от адвоката му, в което се казва, че той е починал\", каза Айзенхауер и уточни, че все още не разполага със смъртен акт. Този документ трябва да се изпрати от общината на съдебните власти, което може да отнеме няколко дни. Според седмичника \"Шпигел\" бившият есесовец е починал в петък в болница. На 21 години Грьонинг се присъединява като доброволец към \"Вафен СС\", а през 1942 г. е прехвърлен на работа в Аушвиц, където броял парите, намерени сред вещите на затворниците и ги пращал в главната квартира на СС в Берлин. В предвоенна Германия бил банков служител. Той никога не е крил нацисткото си минало и в първите дни на процеса срещу себе си призна \"морална отговорност\" за Холокоста. След войната, Грьонинг си създава привидно нормален живот и не обсъжда дори с най-близките си това, на което е ставал свидетел в лагера. 40 години по-късно обаче решава да проговори - след като в случаен разговор разбира, че в Германия има хора, според които Холокостът не се е случил. Негов познат от местния филателистки клуб казва, че е ужасно, че отричането на тези събития е криминализирано, защото унищожаването на толкова много хора не било практически възможно. Грьонинг отвръща само: \"Знам малко повече за това, трябва да си поговорим някога\", а мъжът му препоръчва брошура по повода. Бившият счетоводител на Аушвиц прочита брошурата и я връща на автора с коментара: \"Видях всичко. Газовите камери, кремациите, процеса на подбор. Милион и половина евреи бяха убити в Аушвиц. Бях там.\" Заливат го телефонни обаждания и писма от непознати, които настояват, че това, което е видял със собствените си очи, не се е случило - което само го убеждава, че трябва да продължи да говори. Грьонинг не се побоява да стои пред камерите на Би Би Си в продължение на 9 часа за заснемането на документален филм и признанията му допринасят за решението да бъде съден. В хладния си разказ той показва как нацистката пропаганда го е убедила, че върши правилното нещо и че масовите изтребвания са \"специална задача\". \"Бяхме убедени, че сме жертва на предателство, че има огромна еврейска конспирация срещу нас\".", "date": "2018.03.12", "title": "Почина \"Счетоводителят на Аушвиц\""}
