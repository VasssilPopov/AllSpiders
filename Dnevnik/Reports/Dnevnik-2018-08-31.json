{"url": "https://www.dnevnik.bg/sport/2018/08/31/3304651_milan_vze_purva_pobeda_za_sezona_s_gol_v_95-ata_minuta/", "text": "С гол в 95-та минута \"Милан\" надигра \"Рома\" с 2:1 в първия мач от третия кръг на Серия А и постига първа за сезона. Двубоят вървеше към закономерно равенство, но влезлият като резерва в 84-ата минута Патрик Крутоне донесе трите точки за \"росонерите\". \"Милан\" поведе пет минути преди края на първото полувреме. Рикардо Родригес беше оставен да задържи топката вляво от наказателното поле и центрира по земя към далечната греда. Франк Кеси беше изпуснат от защитата и насочи топката в мрежата от близко разстояние. \"Рома\" натисна в началото на второто полувреме и след няколко опасни атаки успя да изравни в 59-ата минута. Отбраната на \"Милан\" не изчисти добре центриране от корнер, след което се стигна до разбъркване в наказателното поле. Топката попадна на крака на централния защитник Федерико Фасио, който с първото си докосване я насочи в далечния ъгъл на вратата. Минута по-късно Гонсало Игуаин беше изведен на скорост и отбеляза. Попадението обаче беше отменено заради засада след намеса на видеоповторенията. Десет минути преди края на редовното време Стивън Нзонзи прати топката във вратата на \"Милан\", но след видеопреглед голът му беше отменен заради игра с ръка. И в двете ситуации решенията на съдиите бяха правилни. В последната от добавените пет минути появилият се малко по-рано Кутроне получи отлично подаване от Игуаин и донесе драматичната победа на \"Милан\". След първия си успех за сезона \"росонерите\" събраха три точки от два мача. \"Рома\" има четири точки след победа, равенство и загуба в трите си мача от началото на шампионата.", "date": "2018.08.31", "title": "\"Милан\" взе първа победа за сезона с гол в 95-ата минута срещу \"Рома\""}
{"url": "https://www.dnevnik.bg/sport/2018/08/31/3304494_grizman_beshe_izbran_za_futbolist_na_sezona_v_liga/", "text": "Нападателят на \"Атлетико\" (Мадрид) Антоан Гризман беше избран за най-добър футболист в Лига Европа за сезон 2017-2018. Французинът спечели отличието на УЕФА в конкуренцията на съотборника си Диего Годин и плеймейкъра на \"Марсилия\" Димитри Пайе. \"Атлетико\" спечели турнира за трети път след 2012 и 2014 г., а Гризман имаше основна заслуга. 27-годишният нападател изигра осем мача и общо 630 минути, в които отбеляза шест гола и направи четири асистенции. Носителят на отличието беше определен след гласуване, в което участваха 48-те треньори на отборите, които играха в груповата фаза миналия сезон, и 55 спортни журналисти от страните - членки на УЕФА. Гризман спечели първото място по категоричен начин, като събра 388 точки. Пайе остана втори с 84 точки, а Годин получи 84. В топ 10 попаднаха още двама играчи на \"Атлетико\". Вратарят Ян Облак е четвърти с 43 точки, а полузащитникът Коке раздели шестото място с Ариц Адурис от \"Атлетик\" (Билбао). Двамата получиха по 16 точки. В челната десетка влязоха още Чиро Имобиле от \"Лацио\" (26 т.), Луис Густаво и Флориан Тувен от \"Марсилия (по 10 т.) и Сергей Милинкович-Савич от \"Лацио\" (8 т.). Наградата за футболист на сезона в Лига Европа беше връчена за втора поредна година. Първият носител на отличието беше Пол Погба, а компания в челната тройка му правеха съотборниците му в \"Манчестър юнайтед\" Хенрик Мхитарян и Златан Ибрахимович.", "date": "2018.08.31", "title": "Гризман беше избран за футболист на сезона в Лига Европа"}
{"url": "https://www.dnevnik.bg/sport/2018/08/31/3304443_shampionskata_liga_niama_da_iznasia_machove_izvun/", "text": "В близко бъдеще УЕФА няма да позволи мачове от Шампионската лига да се играят извън територията на Европа, заяви президентът на организацията Александър Чеферин. Според него след 2024 г. може да се мисли за провеждането на двубои на друг континент от най-комерсиалния клубен турнир. \"Веднъж, когато бях попитан дали Шампионската може да се проведе в Ню Йорк, казах нещо от рода \"Защо не\". Много хора приеха, че (износът на мачове в чужбина) е вече част от плановете на УЕФА. Сега мога да заявя, че нищо няма да се промени до 2024 г. и Шампионската лига ще се провежда единствено в Европа\", каза Чеферин. Изказването му дойде след решението на Испанската футболна лига да провежда мачове от първенството в Северна Америка. Съгласно сделката с Relevent Sports в следващите 15 години  САЩ и Канада ще приемат мачове от Примера дивисион . Споразумението обаче предизвика  недоволството на футболистите от испанското първенство , защото не е било потърсено тяхното мнение по въпроса. Те обвиниха футболната лига в задкулисие и обявиха \"енергичен протест\" срещу подписания договор. \"За да проведе мачове в САЩ, Ла лига трябва да съгласува процеса с испанската федерация, УЕФА, американската федерация и конфедерацията на Северна и Централна Америка. Не съм против идеята, но процедурата по одобрение изисква време. Изглежда, че Ла лига трябваше да съгласува всичко и едва тогава да обяви намеренията си\", заяви Чеферин. Според президента на УЕФА е твърде рано да се мисли за създаването на трети клубен турнир, както беше до края на XX век с наличието на Купа на европейските шампиони (Шампионска лига), Купа на УЕФА (Лига Европа) и Купа на носителите на купи. \"Все още сме в процес на разговори, вероятно ще променим формата на Лига Европа. Има идеи и обсъждания, но е твърде рано да даваме крайни срокове\", каза Чеферин. Новината за трети клубен турнир в Европа дойде от \"Билд\", като германското издание написа, че идеята за създаването му влиза в плановете на УЕФА за сезон 2021-2022. През лятото се появи информация, че европейските грандове искат да създадат свой мултимилионен турнир. УЕФА се опитва да се противопостави на тази идея, като от този сезон в Шампионската лига увеличи парите и броя на представителите от четирите големи първенства. Чеферин също даде знак, че  технологията за видеоповторенията (VAR) може да бъде въведена в евротурнирите  от следващия сезон. По думите му обаче системата има голямо поле за подобрения и затова не иска да гарантира кога ще бъде въведена.", "date": "2018.08.31", "title": "Шампионската лига няма да \"изнася\" мачове извън Европа поне до 2024 г."}
{"url": "https://www.dnevnik.bg/citat_na_deniia/2018/08/31/3304521_citat_na_denia_borisov_opitva_da_se_zakrepi_s_mahaneto/", "text": " това коментира във фейсбук профила си съпредседателят на \"Демократична България\" Христо Иванов. \"Реалността е, че това управление е катастрофално по самата си природа. Буквално всяка седмица гърмят нови кризи във всякакви сектори. И винаги става дума за едно и също: тотално прогнили институции, проядени от пълчища паразитиращи безотговорни калинки. Това, което се случва пред очите ни, е все по-ускоряващият се и трудно удържим разпад на българската държавност в една все по-опасна международна среда\", написа Иванов. ", "date": "2018.08.31", "title": "Цитат на деня: Борисов опитва да се закрепи с махането на още три бушона"}
{"url": "https://www.dnevnik.bg/evropa/2018/08/31/3304524_dnes_izticha_srokut_na_airbnb_da_privede_deinostta_v/", "text": "Днес изтича срокът, даден от Европейската комисия на платформата за наемане на туристически квартири Airbnb да сведе условията си за ползване в съответствие с европейските норми и да направи по-прозрачни тарифите си. Засега цените на Airbnb, както и части от общите условия не спазват правилата на ЕС за нелоялните търговски действия, за неравноправните клаузи в потребителските договори и за компетентността по граждански и търговски дела, уточни еврокомисията. Европейските комисии за защита на потребителите и Брюксел  поискаха от Airbnb  да направи промени. Дружеството трябва до днес да представи предложенията си. След като Airbnb предложи решения за осигуряване на съответствието с правилата, еврокомисията ще ги оцени. Ако те не бъдат определени като задоволителни, спрямо Airbnb може да бъдат предприети действия за налагане на спазването на законодателството. Досега представянето на цените от Airbnb, както и разграничението между домакините, които са частни лица, и професионалистите не отговаряха на изискванията на правото на ЕС, особено на правилата за нелоялните търговски действия. Еврокомисията поиска Airbnb да промени начина, по който представя информацията за цените, като се започне от началното търсене на сайта, за да може винаги, когато се предлагат места за настаняване, на потребителя да се представя крайната цена, в която са включени всички приложими задължителни такси, например за обслужване и почистване, или ако не е възможно да се изчисли крайната цена предварително, ясно да съобщи на потребителя, че може да се начислят допълнителни такси. Компанията трябва да посочи ясно дали предложението е от домакин (частно лице) или от професионалист, тъй като правилата за защита на потребителите са различни в двата случая. Политиката на Airbnb за възстановяването на средства, обезщетенията и събирането на искове за вреди и на дължимите средства по тях следва да е ясно определена и да не лишава потребителите от правото им да се ползват от съществуващите правни средства за защита. Airbnb трябва да осигури на своя сайт лесно достъпна връзка към платформата за онлайн решаване на спорове, както и всички необходими данни за решаването на спорове. Ако е необходимо, Брюксел и комисиите за защита на потребителите ще се срещнат с представители на Airbnb през септември, за да намерят решение на открити въпроси. Ако предложенията на дружеството не бъдат възприети като задоволителни, властите за защита на потребителите могат да решат да прибегнат до мерки за налагане на спазването на законодателството.", "date": "2018.08.31", "title": "Днес изтича срокът на Airbnb да приведе дейността в съответствие с нормите на ЕС"}
{"url": "https://www.dnevnik.bg/sport/2018/08/31/3304462_fotogaleriia_sreshtata_na_bolt_s_futbolnata_mu_strast/", "text": "Голямата звезда в леката атлетика от миналото десетилетие Юсей Болт се насочи активно към футбола. Той изигра първите си минути за австралийския \"Сентрал коуст маринърс\".", "date": "2018.08.31", "title": "Фотогалерия: Срещата на Болт с футболната му страст"}
{"url": "https://www.dnevnik.bg/bulgaria/2018/08/31/3304545_kak_prikljuchi_kratkiiat_jivot_na_nai-visokiia_fontan/", "text": "Три години след като беше шумно открит на варненския площад \"Независимост\", най-големият, най-високият и вероятно най-скъп пеещ фонтан в страната вече е повреден, а кога отново ще заработи в пълната си функционалност никой не знае. Това стана ясно от отговорите на въпроси, които \"Дневник\" изпрати до общинската администрация в града. Фонтанът беше открит за празника на Варна на 15 август 2015 г. - само два месеца преди проведените тогава избори за местни органи на властта. За да отбележи събитието, тогава във Варна дойде лично премиерът Бойко Борисов. Снимките пред фонтана със свои почитатели и дори с вече бившия министър на транспорта Ивайло Московски той публикува в профила си във Фейсбук. не е ясно и до този момент. Заедно с още два \"сухи\" фонтана той беше част от проекта за обновяване на пешеходната зона във Варна, финансиран с 5 млн. лв. по програма \"Зелена и достъпна градска среда\" на оперативна програма \"Регионално развитие\". Според информацията, разпространена преди откриването на фонтана от общинския пресцентър, в него са вложени 300 дюзи, 400 прожектора, 52 помпи и 30 км кабели. Програмираните цветни комбинации, управлявани от специално създаден за целта софтуер, трябваше да са 2 хил., а в акомпанимент на водоскоците трябваше да звучат 8 любими български хита, сред които и \"Моя страна, моя България\". Предвидено бе дори да бъде организиран конкурс за избор на която също да бъде включена в плейлистата. След откриването на фонтана в началото на юни т.г. обаче туристите,  прочели за него в общинския онлайн пътеводител visit.varna.bg , напразно чакаха с фотоапаратите си, за да запечатат на снимка \"чудото\" – водна струя, висока 41 м. В края на лятото, малко преди новото зазимяване на фонтана, положението не е по-различно. Според местната дирекция \"Инженерна инфраструктура и благоустрояване\" при разконсервирането на фонтана след зимния период (това стана в началото на юни т.г. - бел. ред) е била установена \"необходимост от настройки на софтуера и хардуера, които са ангажимент на фирмата по поддръжка\". Според директора на дирекцията Петър Гърбузов \"след цялостното почистване, проверка и настройки, фонтанът на пл. \"Независимост\" и двата сухи фонтана на пешеходната зона в града са в работен режим\". Проверката на място обаче потвърждава правилото, че От всички 300 дюзи на площада на пл. \"Независимост\" в момента работят приблизително половината. А от \"най-високата водна струя в България\" няма и помен  . Според Петър Гърбузов \"гаранционната поддръжка на фонтана на пл. \"Независимост\" във Варна се извършва от дружеството \"Зебра трафик\", изпълнител на проект \"Естетизация и модернизация на главни пешеходни зони и зони за обществен отдих на град Варна\". Гаранционният срок на целия проект, включително и на фонтана, покрива всички видове изпълнени строително–монтажни работи - 10 г. за новоизпълнени строителни конструкции, 5 г. за хидроизолационни, топлоизолационни, звукоизолационни и антикорозионни работи, завършен монтаж на машини, съоръжения, инсталации, контролно-измервателни системи и автоматика\". За да бъде получен пълният обем от поисканата информация, касаеща проекта, бяха необходими няколко дни, през които тя бе подавана от общинската администрация във Варна . В крайна сметка стана ясно, че в момента текущата поддръжка на пеещия фонтан в града се извършва не от \"Зебра трафик\", а от друго дружество - \"Нола 7\", след договор, сключен на 1 август т. г. по Закона за обществените поръчки. Договорът е за срок от 4 години (приблизително до септември 2021 г.) и е на обща стойност 400 хил. лв. От тях за оставащите около два месеца от първата година след сключването на договора са предвидени 47.4 хил. лв. Срещу тази сума \"Нола 7\" ще извършва \"почистване, продухване, замерване на тока, дозиране на препарати за функционирането на фонтаните и управление\". Според Петър Карбузов обаче до края на т.г. ремонт на неработещите фонтани, както и настройки на софтуера и хардуера им не са предвидени. Така най-високата водна струя в страната вероятно ще бъде изстреляна в центъра на Варна през лятото на следващата година – в навечерието на поредните избори за местни органи на властта.", "date": "2018.08.31", "title": "Как приключи краткият живот на \"най-високия фонтан\" в България"}
{"url": "https://www.dnevnik.bg/politika/2018/08/31/3304535_partiiata_na_valeri_simeonov_shte_reshi_utre_dali/", "text": "Утре изпълнителният комитет на Националния фронт за спасение на България (НФСБ) ще се събере, за да реши какво ще правим оттук нататък и дали ще продължим да участваме в управлението. Това каза лидерът на партията и вицепремиер Валери Симеонов пред \"Фокус\". Той взел това решение, след като разбрал за подадените оставки от министрите Валентин Радев, Ивайло Московски и Николай Нанков. Днес се разбра, че те ще напуснат постовете си, след като лично премиерът Борисов настоял. За целта се свика извънредно заседание на Министерския съвет. Веднага след него Нанков и Радев дадоха брифинг, в който обясниха, че поемат отговорността за тежката катастрофа с автобус край Своге, в която загинаха 17 души, а десетки бяха ранени. \"Оставките абсолютно не са съгласувани с нас и не само тези оставки, а доста оставки вече. Това не са оставки, това са уволнения. Къде е съгласуването с коалиционните партньори? Отдавна коалицията не функционира\", каза Симеонов. \"Това са уволнения, прикрити като оставки. С това лесно разпиляване на административен потенциал, граден с десетилетия, аз не виждам каква държава може да има. Да, Бойко Борисов ще оцелее, но не знам дали държавата ще оцелее\", допълни вицепремиерът. Никой не е виновен, че шофьорът блее на пътя  По думите му няма никакви аргументи за оставките на вътрешния, регионалния и транспортния министър. Според него \"трябва да си идиот, за да смяташ, че с подаването на тези оставки се решава някакъв проблем\". \"Тези хора нямат абсолютно никаква вина за това, че шофьорът не си е вършил работата и е блял настрани. Само на изключително ограничено мислещи хора не е ясно, че катастрофата е в резултат на шофьорска грешка. Това не означава, че няма дефекти по повърхността на пътното платно, но да се прехвърля всичко на това просто е идиотско. Основната вина, заявявам го пред цялата държава, е на шофьора, на никой друг. Там са минали над 70 автобуса, защо другите не са се обърнали\", добави Симеонов. Волен Сидеров подкрепи Борисов Другите две партии в \"Обединени патриоти\" – ВМРО и \"Атака\", също са на различно мнение след оставките. Ръководството на ВМРО, чийто лидер е вицепремиерът Красимир Каракачанов, и народните представители от партията искат спешен коалиционен съвет с колегите си от ГЕРБ, на който да бъдат представени мотивите за оставките на тримата министри. Това каза в Русе заместник-председателят на групата на \"патриотите\" Искрен Веселинов, цитиран от \"Дарик\". \"Изненадани сме от хода на колегите от ГЕРБ, защото нито с нас, нито с някой друг от колегите от \"Обединените патриоти\" е имало консултации\", каза Искрен Веселинов. Той сподели, че наблюдава работата на министрите и като председател на парламентарната комисия по регионална политика е с добри впечатления от Николай Нанков. \"Оставката му не е добра новина за сектора\", смята Искрен Веселинов. Той изрази притеснение, че с този бърз политически ход, който цели очевидно да се намали общественото напрежение, може да остане недовършено разкриването на истински отговорните лица. Само председателят на групата на \"Обединени патриоти\" в парламента и лидер на \"Атака\" Волен Сидеров определи хода на премиера Борисов като правилен. \"Аз не виждам никакъв проблем в това, че премиерът сменя министри, това е правото на министър-председателя да определя екипа си и с кого да работи. В случая става дума и за министри от квотата на ГЕРБ, така че няма как да има претенции от страна на \"Обединени патриоти\", каза Сидеров. След думите на вицепремиера Волен Сидеров отново коментира темата, този път пред агенция \"Фокус\", като обяви, че Симеонов напоследък говори доста нелогични неща. \"Има група \"Обединени патриоти\" и той ако не се чувства част от нея, да излезе и да го заяви ясно. И да каже как го прави, защо го прави, с кого се е коалирал вече задкулисно може би, защото той от много време твърди, че на следващите Евроизбори няма да бъде с ВМРО и \"Атака\", посочва Сидеров. Призовава Симеонов да е коректен и отсега да каже с кого се коалира за следващите избори, а не догодина. \"Не април месец 2019 година да каже, че отива например с Христо Иванов, Румен Христов или Атанас Атанасов на избори, а сега да го заяви\", подчертава Сидеров. ", "date": "2018.08.31", "title": "Партията на Валери Симеонов ще реши утре дали остава в управлението след министерските оставки"}
{"url": "https://www.dnevnik.bg/kultura/2018/08/31/3304551_ljubov_i_autsaideri/", "text": "Международният филмов фестивал \"Любовта е лудост\" във Варна (24 август – 2 септември) показа рекордните 112 заглавия. Селекцията на артистичния директор проф. Александър Грозев се оказа не само обилна, а и географски разнообразна. За пореден път, въпреки че наградите се раздават на 31 август, за вярната варненска публика прожекциите продължават още два дни. \"Любовта е лудост\" си е завоювал славата на най-уютния и най-престижен морски филмов форум у нас. Несравнимо е настроението на този фестивал, за което се грижи екипът на Фестивалния и конгресен център - Варна, начело с Тошко Гяуров. Сега имаше новости – открити са още две кинозали и за първи път в рамките на \"Любовта е лудост\" се проведе уъркшоп с експерти на продуцентската платформа на международния филмов фестивал в Манхайм-Хайделберг и начинаещи български продуценти. Той бе организиран от Павлина Желева. Полезно начинание, което би трябвало да се разгърне. Освен това имаше приемственост на поколенията и сред гостите доминираха по-младите български актьори. И все пак наградата за цялостен принос бе връчена на 85-годишния Ицко Финци, който демонстрира завидна форма. Той бе почетен със специална ретроспектива. Между изключителните \"кански\" филми \"Студена война\" на Павел Павликовски (Полша/Великобритания, награда за режисура) и \"Крадци от магазина\" на Хирокадзу Коре-Еда (Япония, \"Златна палма\"), решени в полюсни стилове, имаше десетки часове с всякакви кинематографични предизвикателства и разнообразни гледни точки към аспектите на живеенето, срещи с автори на филми и актьори. Руското филмово присъствие у нас е рехаво, но на \"Любовта е лудост\" е постоянно – най-вече благодарение на Владимир Ястреба. Сега за втори път имаше официални Дни на руското кино. Зрителите можеха да видят 7 нови заглавия в различни жанрове – от симпатичния драматичен дебют на Кирил Плетньов \"Давай!\" за превъплъщението на надзирателка в женски затвор в певица в тв шоу, през \"Подхвърлен\" на Иван Твердовски – яростен поглед към състоянието на руското общество чрез патилата на 16-годишно момче, до фантастиката \"Нашествие\" на Фьодор Бондарчук, когото пък видяхме и като актьор в \"Селфи\" – стилна екранизация на Николай Хомерики по романа на Сергей Минаев... Публиката за тези филми в зала \"Европа\" бе свръхобилна. И не само, защото входът бе свободен. Както всяка година, имаше и други паралелни програми, побрали най-новото и атрактивно от световното кино напоследък: \"Фестивали и награди\", \"По глобуса\", \"Светове и граници\"... Разбира се, не бе пропусната и традиционната \"Българска класика\". Ежегодната киноведска кръгла маса, организирана от списание \"Кино\", сега бе на тема \"Ах, актьорите!\". И все пак лицето на фестивала е неговият конкурс. Колкото и да е профилиран, конкурсът на \"Любовта е лудост\" не може да избяга от актуалните проблеми на световното днес, тъй като те са всмукани от киното – като актуална рефлексия или като вампирясало минало. Стара и нова, плавна и мълниеносна, любовта обаче помита времена и граници – по време на война, на идеологическа стагнация или на днешна обърканост, в мегаполис и село, в сняг и слънце... Тази година бежанци нямаше, но пък повечето герои бяха аутсайдери, та дори да живеят луксозно. И още – мобилните телефони не са вещи, а герои. В този контекст бе и българският дебют \"Безкрайната градина\" на Галин Стоев – визуално обаятелен, емоционално неизведен. Макар в някои филми чувствата да не бяха толкова силни или изобщо да ги нямаше, а други, като \"Слънцето в нас\" на Клер Денис (Франция) с чудната Жулиет Бинош да бяха просто отвратителни, този път станахме свидетели на вариациите в междуполовите отношения насред обществената параноя. Повечето от филмите са ситуирани днес, а костюмните не бяха особено интересни и най-вече разтегленият и вторичен \"Пътуващите артисти\" на Шандор Пал (Унгария), фокусиран върху перипетиите на клета театрална трупа в началото на ХIХ век. от конкурса е независимият нискобюджетен \"Доматено червено\" (Ирландия/Канада) на Хуанита Уилсън. Той разказва за маргинали, обири, насилие, любов, смърт в изродско общество. Сами (Джейк Уеърли) е рус и татуиран бездомник, който излиза от затвора. Но, вместо да се установи някъде, той предпочита крадливата компания на Джейсън (Ник Ру) и Джамали (Джулия Гарнър) - брат и сестра. Тримата се друсат в разнебитената кола на Сами и се приютяват в бунгалото на майка им (Анна Фриъл). Тя на свой ред проституира, за да ги изхранва и пои. Цигарата не излиза от устата на Сами, бирата не може да се стопли в ръцете му, копнежът по Джамали присвива очите му, а задкадровият му глас ни запознава с неговата философия. Богаташите наоколо играят голф и ненавиждат \"бялата измет\", която непрестанно им се пречка. Нещо повече – за назидание убиват брата. И когато останалите търсят справедливост, полицай им подхвърля жалки пари за затваряне на устатата. Екранизация по роман на Даниъл Уудръл, филмът е и необуздан, и нежен. Уж случващото се е банално и познато, а е претворено авангардно. И саундтракът е убийствен. Не можеш да повярваш, че филмът е създаден от жена. Безутешно е. Някъде в Америка, някъде по пътя, някъде наникъде.  Най-любовен в конкурса е \"Състезателката и затворникът\" на Микаел Роскам (Белгия). Млад, харизматичен гангстер, израснал в интернат (Матиас Шьонертс), среща наивна автомобилна състезателка от прилично семейство (Адел Екзаркопулос). Влюбват се. Той я мами, че търгува с коли. Тя свисти с гумите и постепенно проумява кой е любимият й. Не се отказва от него и когато е тикнат в затвора. Искат дете, но съдбата е отредила друго. Микс от мелодрама и трилър, филмът разлиства обречена любов и държи в напрежение. Симпатичен е \"Честит рожден ден, Тоби Симпсън\" на Патрик Макин (Великобритания) - младежка комедия, където пресираният отвсякъде костюмар Тоби (Александър Пъркинс) в автобус среща чехкиня и е ограбен на слизане. Така се оказва с нея на музикален фестивал и е принуден да навлече пъстри дрехи, да се върне към себе си и да захвърли прангите. Обаятелният Александър Пъркинс бе във Варна и разказа как мъчително, но пък задушевно е сниман този независим нискобюджетен дебют. Затова пък иранският \"Апендицит\" на Хюсейн Намази е изнурителен. Жена се превива, съпругът й е безработен, глупав и агресивен. Принуждава нейна заможна позната да услужи със здравната си книжка, тъй като осигуровката на жена му е изтекла. И от един възпален апендицит в техеранска болница се развива такава омотана интрига, че се разбиват две семейства, а измеренията на честта увисват. С оголената си социалност и автентични детайли филмът напомня киното на Асгар Фархади, но е твърде далеч от него. За мен фестивалът приключи, но все още не мога да се отърся от \"Студена война\". Създаден по действителен случай, филмът на Павел Павликовски разказва драстично и естетски ситуацията с желязната завеса през любовта и музиката. Черно-бял и безкомпромисен като \"Ида\", но още по-въздействащ. Съкрушителен филм. Много от любовите и лудостите на фестивала си отиват, но други ще бъдат показани по екраните.  – \"Пътуващите артисти\" на Шандор Пал, Унгария;    – Микаел Роскам за \"Състезателката и затворникът\", Белгия;  – Александър Пъркинс в \"Честит рожден ден, Тоби Симпсън\" на Патрик Макин;  - Адел Екзаркопулос в \"Състезателката и затворникът\".  – \"Безкрайната градина\" на Галин Стоев, България.  – \"Доматено червено\" на Хуанита Уилсън, Ирландия/Канада.  – \"Разделени светове\" на Христофорос Папакалиатис, Гърция.", "date": "2018.08.31", "title": "Любов и аутсайдери"}
{"url": "https://www.dnevnik.bg/sport/2018/08/31/3304553_levski_privleche_liav_kraen_zashtitnik_ot_franciia/", "text": "Левски\" привлече френския защитник Луи Нганиони. 23-годишният футболист, който е преминал през всички юношески и младежки национални отбори на Франция, подписа днес договор със сините до лятото на 2020 г. Нганиони пристига на \"Герена\" като свободен агент. Доскоро левият краен бранител беше собственост на \"Лион\", но беше освободен след края на миналия сезон, без да запише официален мач за седемкратния шампион на Франция. Нганиони е юноша на \"Лион\". През 2013 г. той подписва професионален договор, като в следващите две години играе за втория отбор. През лятото на 2015 г. бранителят е преотстъпен на холандския \"Утрехт\", а следващия сезон прекарва под наем в \"Брест\". Миналото лято левият бек се завърна в \"Лион\", но така и не успя да се наложи в първия отбор. Той беше освободен на 1 юли, след което изкара пробни периоди в шотландския \"Дънди\" и \"Аустрия\" (Виена), но не беше одобрен. Нганиони е четвъртото ново попълнение на \"Левски\" през това лято. Преди това сините взеха вратаря Мартин Полачек и полузащитника Давиде Мариани като свободни агенти, а друг халф -  Богдан Вашчук, пристигна под наем от \"Рига\".", "date": "2018.08.31", "title": "\"Левски\" привлече ляв краен защитник от Франция"}
{"url": "https://www.dnevnik.bg/bulgaria/2018/08/31/3304568_meteorolozite_nastoiavat_direktorut_im_da_bude/", "text": "Академичната синдикална организация в Националния институт по метеорология и хидрология (НИМХ) обяви в своя декларация, че решението на Управителния съвет на БАН за предсрочно прекратяване на мандата на Директора на института Христомир Брънзов е наказателен акт, с който се потъпква позицията и мнението на всички работници и служители в института. Директорът бе освободен в четвъртък с мотива, че с поведението му и това на служителите се вреди на имиджа на БАН. \"За пореден път заявяваме, че мястото на НИМХ не е в структурата на БАН\", пише в декларацията, цитирана от агенция \"Фокус\". В декларацията се посочва още, че със своеволието на Управителния съвет на Академията явно се нарушават всички договорености и споразумения, постигнати на срещата в сряда, проведена след поредните протестни действия на служителите на института. Тогава бе решено институтът да премине към Министерството на образованието, което обаче е възможно със следващия бюджет. Според служителите освобождаването на директора за пореден път поставя под въпрос адекватността на досегашния модел на управление на БАН, което затвърждава общата позиция на служителите в НИМХ, че мястото ѝ е извън рамките на БАН. В декларацията се настоява на предстоящото заседание на 10 септември на Общото събрание на БАН, в чиито правомощия е контролът върху Управителния съвет и неговата дейност, да се отмени взетото решение за освобождаване от длъжност на директора. По-рано директорът на института и синоптици обявиха, че работата е блокирана, защото няма кой да подписва документи. От НИМХ призовават до отмяна на решението за освобождаване на директора да се назначи изпълняващ длъжността, за да се възстанови нормалната работа. В декларацията се посочва, че ако не се осигури нормалната работа, служителите отново ще излязат на протест. ", "date": "2018.08.31", "title": "Метеоролозите настояват директорът им да бъде възстановен на работа"}
{"url": "https://www.dnevnik.bg/citat_na_deniia/2018/08/31/3304586_citat_na_denia_samo_na_ogranicheni_hora_ne_e_iasno_che/", "text": "рябва да си идиот, за да смяташ, че с подаването на тези оставки се решава някакъв проблем\". Това обяви вицепремиерът Валери Симеонов  в коментар на подадените днес  оставки на трима министри заради инцидента в Своге, при който загинаха 17 души, а 21 бяха ранени. Той критикува премиера Бойко Борисов, че освобождава трима министри, въпреки че според него е ясно, че виновен за катастрофата е само шофьорът. ", "date": "2018.08.31", "title": "Цитат на деня: Трябва да си идиот, за да смяташ, че с подаването на оставки се решава проблем"}
{"url": "https://www.dnevnik.bg/bulgaria/2018/08/31/3304588_v_bulgariia_e_ustanoven_purvi_sluchai_na_afrikanska/", "text": "Първи случай на африканска чума по свинете в България беше потвърден днес, след като бяха взети проби в провадийското село Тутраканци, съобщава \"Фокус\". На специална пресконференция във Варна представители на Българската агенция по безопасност на храните (БАБХ) потвърдиха, че пробите са положителни. В селото има засилено полицейското присъствие, след като беше издадена забрана за придвижването и транспорта на свине. Със заповедта на директора на Областната дирекция по безопасност на храните във Варна Златина Димова е наложено временното ограничение в 3-километровата зона от района. В населените места в района ще започне преброяване и актуализация на данните за домашните свине и животновъдните обекти. Ще се правят и ежеседмични клинични прегледи. Животните ще бъдат умъртвени веднага В засегнатия животновъден обект са отглеждани общо 7 прасета за угояване. Животните ще бъдат умъртвени, а собствениците им ще получат обезщетение На извънредна пресконференция изпълнителният директор на БАБХ Дамян Илиев уточни, че още тази вечер животните ще бъдат умъртвени. По думите му през последните две години държавата се опитала да направи всичко възможно чумата да не влезе в България, но вирусът бил \"изключително агресивен и устойчив.\" \"Мерките, които взимаме, са най-вече да опазим индустрията, иначе ще има сериозни икономически последици. Ние имаме изключително добра индустрия, която като мениджмънт се равнява с най-развитите страни. Опасността идва от прасетата от \"заден двор\", защото практиката е такава, че стопаните обикновено правят единичен опит да си лекуват прасетата и ако това не се случи, ги приколват\", каза още той и обясни, че африканската чума не е опасна за хората. Как се предава вирусът \"Най-често заразата се предава чрез месото. Вирусът се предава и от опаковки, в които е имало заразено месо. Затова сме предвидили мерки, свързани с контрол върху обсегите, които са около сухоземната граница с Румъния, и с контрол по внасянето на месо от свине. Но рискът е огромен, защото хващаме не само продукти, а и месо в багажници на автомобили – хората са тръгнали на почивка и си носят храна за пикник\", добави Илиев. \"Затова и с АПИ сме се разбрали всички паркинги, където спират автомобилите, да бъдат почиствани и боклуците да бъдат своевременно унищожавани. Под контрол са и корабите и фериботите. Това се отнася за всички граници на България\", обясни още Илиев. Това е трети случай със съмнения за африканска чума по свинете, като предишните два сигнала след съответните лабораторни изследвания показаха отрицателни за чумата резултати. Областният управител на Варна Стоян Пасев ще свика спешно заседание на Областния кризисен щаб по бедствия и аварии. Вече е забранена търговията, придвижването и транспорта на домашни свине в областта с изключение на тези, предназначени за незабавно клане и след разрешение от официален ветеринарен лекар или на такива преминаващи транзит. Новината за първия случай на африканска чума по свинете в България идва само  три дни след завършването на телена ограда по сухоземната граница между България и Румъния . Идеята е защитното съоръжение да предпазва от навлизане на диви прасета след като в Румъния бяха установени огнища на чума по свинете.", "date": "2018.08.31", "title": "В България е установен първи случай на африканска чума по свинете"}
{"url": "https://www.dnevnik.bg/bulgaria/2018/08/31/3304589_eksperti_vzeha_probi_ot_asfalta_na_putia_krai_svoge/", "text": "Експерти взеха проби от асфалта на пътя край Своге, където преди седмица катастрофа автобус. При инцидента загинаха 17 души, а десетки бяха ранени. Разследващите направиха подробен оглед на целия пътен участък и измериха параметрите и наклоните на пътя. Основната проба в дълбочина, която ще изследва отделните слоеве от основата до износващия пласт асфалт, беше взета от мястото, на което автобусът е напуснал пътното платно и е паднал в дерето. Материал за изследване беше взет и от завоя, както и от мястото където кривата на пътя свършва. Резултатите от анализа ще бъдат сравнени с документите за асфалтовите смеси, които изпълнителите са представили в АПИ, както и с тези иззети от офисите на строителните фирми, извършили ремонта. Най-вероятно пробите ще се изследват в лаборатория извън страната, за да се избегнат съмнения в зависимости.", "date": "2018.08.31", "title": "Експерти взеха проби от асфалта на пътя край Своге"}
{"url": "https://www.dnevnik.bg/sport/2018/08/31/3304070_federer_produlji_uvereno_kum_tretiia_krug_v_nju_iork/", "text": "Носителят на 20 титли от Големия шлем Роджър Федерер се класира за третия кръг на US Open след чиста победа над Беноа Пер – 7:5, 6:4, 6:4. Маестрото премина експресно през съперника си и се нуждаеше от по-малко от два часа, за да пречупи 56-ия в света. Петкратният шампион в Ню Йорк отново нямаше кой знае каква съпротива срещу себе си. Пер беше равностоен на Федерер само в първата част, след която обаче швейцарецът направи нужните корекции. Помогна му и фактът, че от втория сет нататък Пер правеше всичко друго, но не и да играе тенис. Той започна да изпълнява трикови удари, да удря ракетата си и вика. Маестрото победи Пер за седми път, като запазва перфектен баланс срещу 29-годишният французин. Той обаче завърши с 39 непредизвикани грешки и 27 уинъра, като не впечатли. Първият сет мина през няколко обрата. Федерер записа пробив в петия гейм и поведе с 3:2. Пер обаче успя да се върне до 4:4, след като спечели подаването на втория в световната ранглиста. Все пак опитът на Маестрото си каза думата и той проби още веднъж французина, след което взе сервис гейма си и и поведе след 45 минути игра. Нивото в първата част беше много високо, като Пер държеше концентрацията си и успяваше да се противопостави на петкратния шампион. Това продължи до петия гейм на втория сет, когато Федерер реализира ключов пробив. След това Пер изобщо не беше на същото ниво, загуби концентрация и се поддаде на нервите, което бързо даде инициативата на страната на Федерер, а той се възползва. В третия сет Федерер поведе с 4:1 след два пробива, но от другата страна на корта срещаше несериозно отношение от французина. Това доведе до липса на концентрация и от Маестрото, който в крайна сметка загуби два поредни гейма и интригата се върна за кратко. Въпреки това изненада нямаше и след 1.59 часа Маестрото си тръгна от корта като победител. В следващия кръг Федерер ще се изправи срещу Ник Кириос. Австралиецът победи Пиер-Юг Ербер от Франция – 4:6, 7:6 (6), 6:3, 6:0. \"Срещу Беноа не е лесно. Мисля, че бях подготвен, но понякога той просто изключва от играта си. Не знам защо става така, но просто пропуска три точки, след което прави 15 перфектни удара\", каза Федерер. Швейцарецът изрази мнение, че горещото време продължава да оказва влияние върху тенисистите. \"През деня топката се движи по-бързо, а във вечерните сесии отскача по-високо. За мен всичко беше по-различно с това, че играх по-рано днес. По друг начин проведох режима си, но при мен гъвкавостта се е превърнала в рутина\", добави Федерер. Зверев също продължава напред Поставеният под №4 в Ню Йорк Александър Зверев също стигна до третия кръг, като го прави за пръв път в заключителния турнир от Големия шлем. Германецът победи много бързо Никола Маю 6:4, 6:4, 6:2 само за час и 49 минути. Зверев даде ранни индикации, че съвместната му работа с Иван Лендъл дава резултати и беше много съсредоточен на корта. 21-годишният тенисист допусна минимален брой грешки, а в същото време контролираше срещата по много уверен начин. Германецът завърши с 42 уинъра и само 15 непредизвикани грешки. Зверев беше пробит веднъж, а в същото време той спечели пет пъти подаването на съперника си. В следващия кръг ще има изцяло германски сблъсък, като Зверев ще срещне Филип Колшрайбер.", "date": "2018.08.31", "title": "Федерер продължи уверено към третия кръг в Ню Йорк, където ще срещне Кириос"}
{"url": "https://www.dnevnik.bg/sport/2018/08/31/3304076_djudelanj_stana_purviiat_otbor_ot_ljuksemburg_koito/", "text": "Дюделанж\" постигна историческо постижение, след като стана първият отбор от Люксембург, който се класира за груповата фаза на европейски клубен турнир. 14-кратният шампион на Великото херцогство влезе в групите на Лига Европа, след като победи като гост румънския \"ЧФР Клуж\" с 3:2. Общият резултат от двата мача е 5:2 за скромния състав от Люксембург. Преди седмица \"Дюделанж\" спечели с 2:0 като домакин, а реваншът в Румъния се разви отлично за гостите. Първата част мина без голове въпреки че \"Клуж\" атакуваше през цялото време и наложи голям натиск. След почивката гостите реализираха два бързи гола чрез Данел Синани, който се разписа два пъти в рамките на три минути – между 51-ата и 54-ата. Четвърт час преди края Давид Тюрпел също се разписа и резултатът стана 0:3. Едва след това домакините от \"Клуж\" се разиграха и върнаха две попадения – Тамбе вкара в 85-ата, а Омрани три по-късно. За обрат обаче нямаше време. Срещата беше юбилейна 60-а за Дюделанж в европейските турнири, като отборът записа своята 13-а победа. Съставът ще бъде поставен в четвърта урна в жребия за групите на Лига Европа.", "date": "2018.08.31", "title": "\"Дюделанж\" стана първият отбор от Люксембург, който влиза в групите на евротурнирите"}
{"url": "https://www.dnevnik.bg/sport/2018/08/31/3303596_ot_plan_minimum_do_razocharovanieto_kakvo_napraviha/", "text": "Лудогорец\" и останалите. Познатата картина от българския футбол се претвори и това лято, в което четири клуба от Първа лига се впуснаха в евротурнирите. Те бяха изправени пред предизвикателството на променените турнири. Традицията от последните години беше спазена и шампионите отново са най-добре представилият се български отбор. Те  влязоха в групите на Лига Европа след отстраняването на \"Торпедо\" (Кутаиси) . Въпреки това никой от четирите отбора не успя да надскочи възможностите си. \"Лудогорец\" постигна успех, който обаче по-скоро е изпълнение на план минимум предвид наложените от клуба стандарти и осигурения добър жребий. От другите три ЦСКА показа вдъхновение и даде знак, че е на прав път. Червените опитаха, но не можаха да се справят с \"Копенхаген\". В графата на вдъхновените може да бъде поставен и \"Славия\", който без да гледа надалеч, успя да преодолее един съперник, но не и повече. Голямото разочарование дойде за \"Левски\", след като участието на отбора се превърна в същински крах. Сините записаха срамна страница с отпадането от \"Вадуц\", а след това дойде и тежкото наказание - глоба от 40 000 евро и затваряне на стадиона за следващите две домакинства в Европа. План минимум \"Лудогорец\" започна сезона с колебания след треньорската смяна. Пауло Аутуори застана начело на отбора и в първите мачове играта беше далеч от познатото ниво. Голямата цел пред клуба беше влизане в групите на Шампионската лига. Отборът започна от първия квалификационен кръг и там нямаше никакви затруднения срещу \"Крусейдърс\". Разочарованието дойде срещу унгарския \"МОЛ Види\", който сложи прът в мечтите за трето участие при най-силните. \"Винаги сме намирали начин да излезем от това състояние на разочарование и да не допускаме отборът да изпадне в криза. Надявам се и този път да успеем\", каза след отпадането от Шампионската лига изпълнителният директор Ангел Петричев. Благодарение на променения правилник \"Лудогорец\" получи нова възможност и я улови, за да се озове в групите на Лига Европа. Роля изигра и добрият жребий след промените в правилника на двата турнира. Така отборът изпълни план минимум да си гарантира големи мачове през есента, както и важни приходи, с които да поддържа високия си стандарт. Дотук клубът си заслужи близо 4 млн. евро от разпределянето на наградния фонд. Занапред всяка победа в групите ще носи 590 хил. евро, а всяко равенство - по 190 хиляди. \"Влязохме за пети път за шест години в групите, което е нещо голямо за български отбор. Целта е една - излизане от груповата фаза. Няма да живуркаме там и да изиграем просто шест мача\", каза капитанът Светослав Дяков. Жребият за групите е днес в 14.00 часа. Без свободен ход Димитър Пенев се пошегува преди жребия на ЦСКА за първия кръг, че този път той няма да присъства, за да не прави \"свободен ход отиване и връщане\". С думите си напомни драматичната развръзка от миналото лято, когато клубът беше изваден в последния момент от жребия и на мястото му се появи \"Дунав\". Сега червените получиха зелена светлина и играха в Европа. Отборът изживя драматични моменти, като се наложи да печели с дузпи първото си изпитание срещу \"Рига\". Седмица по-късно, вече с новия нападател Мауридес в състава си, ЦСКА показа коренно различно лице срещу \"Адмира\". Воденият от Нестор Ел Маестро отбор постигна две победи срещу австрийците, като и при гостуването си получи огромна подкрепа от трибуните. ЦСКА изживя вълнуващи моменти и показа, че е на прав път. За разлика от предните опити, сега селекцията се оказа сполучлива и новите играчи бързо се вписаха в състава. Въпреки контузиите и наказанията на основни футболисти (Рафаел Енрике, Николай Бодуров, Кристиян Малинов, Тиаго Родригеш), се видя, че има кой да ги смени. Окрилени, червените започнаха да мечтаят за следваща стъпка, а пореден гол на Мауридес даде допълнителни надежди срещу \"Копенхаген\". Червен картон на Божидар Чорбаджийски обаче промени коренно картината и впоследствие ЦСКА не можа да се справи с тежкото предизвикателство. Въпреки това клубът натрупа важен опит и взе близо 800 хил. евро от наградния фонд, като с приходите от билети и телевизионни права сумата е около 1 млн. евро. Като достойно и ползотворно може да се определи и представянето на \"Славия\". Акцентът при белите беше, че в първия си мач отборът победи \"Илвес\" като гост във Финландия с изцяло български състав. Отборът стигна до второто стъпало в квалификациите, където също имаше възможности, от които не се възползва и беше отстранен от \"Хайдук\". Въпреки това клубът затвърди добрите впечатления от триумфа срещу \"Левски\" във финала за Купата на България, с който изпрати предния сезон. Време за размисъл... отново \"Левски\" получи не един, а два тежки удара от евротурнирите. Първият дойде със срамното отпадане от \"Вадуц\", който играе във второто ниво на швейцарското първенство. Седмици по-късно сините научиха и за суровите санкции от УЕФА. И по двата показателя в клуба показаха ненаучени уроци. В спортен план от сезон 2011-12 насам \"Левски\" само веднъж е отстранявал съперник в евротурнирите - \"Сутиеска\" миналата година. В това време се сменяха ръководства, но не и политиката им, а през \"Георги Аспарухов\" преминаха десетки играчи, без да бъде постигнато нищо. \"Левски\" си тръгна от Европа и с ново наказание заради поведението на феновете. Преди две години  клубът беше санкциониран с 57 000 евро и затваряне на стадиона за мач . По първата точка сините предприеха бързи мерки и смениха треньора. На мястото на Делио Роси дойде Славиша Стоянович, което за момента дава резултат и отборът излезе начело в първенството. Опитният полузащитник  Габриел Обертан заяви, че при Роси футболистите са имали \"спирачки\", докато вече са по-освободени . От друга страна, Националният клуб на привържениците на \"Левски\" призова феновете да бъдат по-отговорни по време на мачовете и да спрат да носят наказания на клуба. И така новият след изпълненото с квалификационни мачове лято картината около българските отбори е добре позната - \"Лудогорец\" ще играе в Европа и през есента, а вниманието на останалите вече насочено към срещите на домашната сцена.", "date": "2018.08.31", "title": "От план минимум до разочарованието: какво направиха българските отбори в Европа"}
{"url": "https://www.dnevnik.bg/photos/2018/09/01/3304522_snimka_na_denia_novata_burnesta_mechka_liim_v/", "text": "Той е на три години и е роден в зоопарка в Лайпциг, Германия. Софийският зоопарк получава този интересен и рядък вид мечка по линия на Европейската програма за застрашени видове на Европейската асоциация на зоопарковете и аквариумите, като в бъдеще се очаква и женска мечка от същия вид, съобщават от столичния зоопарк.", "date": "2018.08.31", "title": "Снимка на деня: Новата бърнеста мечка Лийм в столичния зоопарк"}
{"url": "https://www.dnevnik.bg/video/2018/08/31/3303331_dai_migach_emiliia_karastoeva_koiato_otglejda_milion_i/", "text": "Няма грешка в заглавието. Над милион и половина са охлювите във фермата \"Еко телус\", която се намира над морския бряг или в село Българево, близо до Каварна. За това какво е да правиш бизнес с охлюви разказва Емилия Карастоева. Тя е решена да възроди охлювите като храна и като алтернатива при избора на здравословна диета – месото е богато на витамини и минерали, а и е с малко мазнини. От 2010 година заедно със семейството й се занимават с това начинание, което включва всички процеси по отглеждането. Малко по-късно отварят фермата за туристи, което я превръща в първата подобна в България. На живо посетителите могат да научат всичко за тях и да опитат и пресни специалитети. Вижте историята във видеото. Трети сезон на специалната поредица на \"Дневник\" е посветен на смели момичета.", "date": "2018.08.31", "title": "\"Дай мигач\": Емилия Карастоева, която отглежда милион и половина охлюви"}
{"url": "https://www.dnevnik.bg/sviat/2018/08/31/3304022_kak_rusiia_provejda_propagandni_operacii_v_iztochna/", "text": "Руското правителство дискретно е финансирало група наглед независими новинарски сайтове в Източна Европа, за да разпространяват текстове, диктувани от Кремъл. Това съобщава \"Бъзфийд\" в статия, наречена \"Ето как работи руската пропаганда в 21-ви век\". Руски държави медии са създали тайни компании, за да финансирант сайтове в балтийските държави, Източна Европа и Централна Азия. За схемата \"Бъзфийд нюз\", естонският в. \"Постимеес\" и разследващото издание Re:Baltica са разбрали от архиви на разговори в \"Скайп\" и други документи, получени по законите за достъп до информация. Държавните документи са част от разследването срещу \"човека на Москва\" в Естония. Сайтовете са се представяли като независими медии, но редакционната политика е била спускана пряко от Москва. Според експертът по стратегически комуникации Раул Ребане схеми като тази са \"системни информационни дейности на чужда територия. С други думи – информационна война.\" \"Натискът Естония да бъде обърната от Запад на Изток расте\", казва още той. Още преди скандала с руската намеса в изборите в САЩ, Москва бе обвинявана, че се опитва да пренастроеи общественото мнение в балтийските държави Литва, Латвия и Естония. Разследването на \"Бъзфийд\" обяснява как работят дезинформационните кампании. Връзката През 2014 г. Александър Корнилов – член на Координационния съвет на руските съотечественици в Естония (КСОРС) – дава интервю на литовския сайт Delfi.lt за старта на три нови сайта на трите езика, всички наречени Baltnews. Концепцията, по думите му, е за \"нормален, забавен, неполитически портал\". КСОРС твърди, че се занимава с правата на малцинствата – и в трите държави има висок процент етнически руснаци – но според естонското контраразузнаване той е инструмент на външната политика на Кремъл. В действителност обаче сайтовете са финансирани от \"Россия сегодня\" и в скайп историята на Корнилов се вижда как служител на агенцията, която управлява и \"Спутник\", и \"РИА новости\", и е тясно свързана с РТ, нарежда какви теми да бъдат отразявани. Името му е Александър Связин. Двамата са си разменили хиляди съобщения в рамките на две години. На въпрос на \"Бъзфийд\" Связин отрече да има връзка със \"Спутник\" или \"Балтнюз\" и по-късно пренасочи въпросите към пресофиса на \"Россия сегодня\". Архивираните разговори обаче показват директни нареждани за това какви теми \"Балтнюз\" следва да отразява – проблемите с дълговете на Гърция, санкциите срещу Русия и Крим, сред всички други. По нареждане на Связин, Корнилов публикува социологически проучвания, според които половината англичани, французи и германци искат ЕС да бъде по-независим от САЩ; че европейците не вярват, че решението на ЕС да наложи санкции срещу Русия, е взето без натиск и че европейците се боят за нарасващата зависимост от САЩ. За всички тях се твърди, че са проведени от лондонската ICM Research за \"РИА Новости\". От компанията твърдят, че не са работили за \"РИА\", но са правили проучвания за \"Россия сегодня/Спутник\". От фирмата обаче не пазят архиви за дейността си тогава и не могат да проверят дали приписваните им твърдения са грешни. Според латвийското контраразузнаване, Русия е била основният източник на приходи за Baltnews.lv. Литовското разузнаване сочи Baltnews.lt и \"Спутник\" като канали за прокремълска пропаганда. Доклади на службите сочат как през 2017 г. и двете медии са започнали да разпространяват статии за полската общност в Литва в опит да всеят етническо напрежение и проблеми между двете държави. Схемата Парите се провеждат през офшорни компании извън Русия, редакторските нареждания се дават по скайп, сайтовете купуват импресии и опитват да купуват коментари от руските \"фабрики за тролове\". Схемата бива разкрита едва когато срещу Корнилов започва дело за укриване на данъци и измама. Според контраразузнаването на Естония той е руски пропагандатор. Корнилов не е осъден в лично качество, но неправителствената организация, която е използвал, е била. На въпроси на \"Бъзфийд\" той заяви, че не работи за \"Балтнюз\" и няма да отговаря на въпроси за медията. Партньор на естонския сайт е била \"Алтмедия\" - неправителствена организация, създадена през 2010 г., за да представлява рускотоговорящото население на страната. Първият договор, свързани със сайтовете, който е подписан от \"Алтмедия\", е с базирана в Холандия компания, наречена Media Capital Holding B.V. В него \"Алтмедия\" поема ангажимент да \"създава и промотира медийни проекти в Естония и балтийските държави.\" \"Алтмедия\" получава общо 91 400 евро в пет транша. Четири от тях – от Media Capital Holding, а петият – от Barsolina Ventures, компания, регистрирана в Кипър. В началото на 2015 г. Тя започва да изпраща месечни данни за трафика на Barsolina Ventures, според нов договор, датиран от януари 2015 г. Кипърската компания има ангажимент да плаща 11 400 евро месечно за това. Според публично достъпните данни \"Алтмедия\" продължава да получава финансиране до пролетта на 2018 г., когато \"Россия сегодня\" прекратява операцията. Сърбия Следващата компания, свързана с \"Алтмедия\" е SPN Media Solutions DOO Beograd. Тя е създадена на 31 март 2015 г. от OOO Media Kapital – друга фирма, свързана чрез посредници с \"Россия сегодня\". Офисът на SPN Media Solutions е в кантората в Белград. Според финансовите ѝ отчети тя няма служители, но годишният оборот през 2015 г., 2016 г. и 2017 г. в около 3.5 млн. евро, приходите идващи от \"чужди пазари\". Според сръбския търговски регистър всичките ѝ мениджъри са били руски граждани. SPN е финансирала тайно и украинския клон на \"РИА Новости\" показва украинска съдебна заповед, с която \"Бъзфийд\" разполага. През май директорът на институцията Кирил Вишински е бил арестуван от украинските служби за сигурност по обвинения в измяна и провеждане на информационна война. Голямата машина През 2016 г. Связин – вероятно по погрешка – праща на Корнилов списък с теми, които показват какво руско отразяване на новините трябва да бъде публикувано в балтийските държави, Киргизстан, Беларус, Грузия, Молдова, Узбекистан, Казахстан, Азербайджан и Осетия.", "date": "2018.08.31", "title": "Как Русия провежда пропагандни операции в Източна Европа"}
{"url": "https://www.dnevnik.bg/sviat/2018/08/31/3303920_shveciia_shte_ima_nujda_ot_smireno_pravitelstvo/", "text": "Десноцентристкият фаворит за премиерския пост след изборите на 9 септември в Швеция казва, че за да оцелее бъдещото правителство, то трябва да бъде \"скромно\". С това той намеква, че предстоящите преговори за нова управляваща коалиция ще бъдат най трудните в съвременната история на фона на надигането на крайната десница. Въпреки че все още е в сянката на основните партии, партията \" Шведски демократи \" (основана през 80-те години от бели националисти) сега има подкрепата на един от петима избиратели и ще бъде трудна преграда пред шансовете на все нов премиер да състави жизнено правителство. \"Няма да поставям своите условия предварително. Отбелязвам, че ние носим отговорност пред избирателите си да опитаме да приложим своята политика и да направим всичко по силите си\", казва пред агенция \"Ройтерс\" лидерът на \"Умерената партия\" Улф Кристершон, предпазлив срещу големите очаквания. \"Това е изцяло нова парламентарна ситуация\", казва умереният в думите си 54-годишен Кристершон в интервю, дадено в партийната централа в луксозен централен квартал на Стокхолм. \"Всяко ново правителство по шведските стандарти трябва да бъде смирено правителство, което осъзнава, че парламентът държи властта, не правителството\", добавя той. Всички партии официално изключват възможността за преки преговори с националистите от \" Шведски демократи \", чието послание, че имиграцията разбива щедрата социална система, поляризира политиката. Малцина знаят цената от прекрачването на това табу по-добре от Кристершон, който миналата година оглави \"Умерените\", след като неговата предшественичка на партийния пост бе отстранена заради изявление, че иска да преговаря с \" Шведските демократи \". Докато Кристершон е фаворит на букмейкърите за премиер, неговите \"Умерени\" имат слаб рейтинг в анкетите и вероятно тяхната четирипартийна \"Умерена коалиционна партия\" ще се нуждае най-малкото от мълчаливата подкрепа на \"Шведските демократи\", за да измести оглавяваното от социалдемократите правителство. \"Ние няма да преговаряме с \"Шведските демократи\" за съставянето на правителство, нито за това дали правителството ще поеме властта, нито за бюджета\", казва той. Шведската агенция по миграцията прогнозира, че праз тази година северната страна ще приеме около 23 хиляди кандидати за убежище, най-малката бройка от пет години насам и далеч от рекордните 163 хиляди през 2015 г., когато над един милион мигранти се устремиха към Европейския съюз. Според Кристерсон \"Умерените\" са се отрекли от либералните възгледи за \"отворени граници\" на бившия си лидер и премиер Фредрик Райнфелт и все повече се доближават до имиграционната политика, натрапвана от десетилетия от \"Шведските демократи\". \"Трябва ни стриктна имиграционна политика, вероятно по-стриктна от сегашната, ако трябва да се грижим за големия брой имигранти, които вече имаме. Това е напълно очевидно за мен\", казва Кристершон. Освен това ветеранът проевропеец залага на обещания да се пребори с престъпността - която мнозина шведи свързват с имиграцията, - така че да неутрализира без преговори \"Шведските демократи\". Тази стратегия обаче може да има обратен ефект. \"Шведските демократи\" са заявили, че ще работят за свалянето на всяко правителство, което не се вслушва в тях. Това праща Кристерсон на несигурния път да постигне победа и да удържи властта. Социалдемократите на премиера Стефан Льовен имат около 25 на сто подкрепа и изпреварват \"Умерените\" и \"Шведските демократи\". Но нито техният левоцентристки блок, нито съперниците от \"Умерената коалиционна партия\" ще спечелят мнозинство на 9 септември. Сложната парламентарна аритметика сочи, че Кристершон би победил Льовен при гласуване на депутатите след изборите, но ще му бъде трудно да измести социалдемократите. Ако се разбере, че прави отстъпки пред \"Шведските демократи\", Кристершон може да бъде бламиран от своите центристки и либерални съюзници. Възходът на \"Шведските демократи\" е трансформирал политическия пейзаж, който задълго беше определян от ясно разграничени здрави левоцентристки и десноцентристки блокове в Риксдага (парламента). И наистина едни предсрочни избори може да станат реалност за пръв път от 69 години насам. \"Няма да съставям или да продължавам да ръководя правителство, което нищо не е направило\", казва Кристершон. \"Така че със сигурност има такъв риск\", добавя той. /БТА", "date": "2018.08.31", "title": "Швеция ще има нужда от смирено правителство, предупреди фаворитът за премиер"}
{"url": "https://www.dnevnik.bg/evropa/2018/08/31/3303313_bez_shtipka_sol_frenskata_bageta_skoro_moje_da_stane/", "text": "Любимата на французите багета скоро може да загуби част от вкуса си заради законодателство, което би принудило пекарите да намалят съдържанието на сол, предаде \"Ройтерс\". След месеци проучвания и изслушвания парламентарна комисия стигна до заключението, че доброволното съгласие за намаляване на високото съдържание на сол не се спазва и че е време да се наложат норми чрез законодателство. Комисията ще представи предложенията си през септември, но няколко човека, запознати с разговорите, издадоха подробности. \"Това е истински проблем за общественото здраве\", коментира Лоик Прюдом, един от 20-те членове на комисията, която разглежда въпроса. Мишел Крузе, друг член на комисията, заяви, че ежедневният прием на сол във Франция (около 10 до 12 грама), е двойно по-висок от препоръчвания от Световната здравна организация. Прекомерната употреба на сол се свързва със сърдечносъдови заболявания, които са втората най-честа причина за смърт сред здравословните проблеми. По думите на Крузе комисията може да предложи данък върху солта, подобен на въведения във Франция за съдържанието на захар в газираните напитки. Според някои обаче мярката не е ефективна, защото производителите прибягват до други подсладители. \"Това, което можем да кажем сега, е, че доброволните споразумения не работят и е време да се премине към задължителни ограничения\", заяви Прюдом. В случая с багетата и като цяло с хляба доброволните споразумения от 2012 г. целят да ограничат солта до 18 грама на килограм брашно в рамките на пет години, обясни той. Около 16 години по-късно целта все още не е постигната.", "date": "2018.08.31", "title": "Без щипка сол: френската багета скоро може да стане по-здравословна"}
{"url": "https://www.dnevnik.bg/sviat/2018/08/31/3304113_juliia_timoshenko_shte_se_kandidatira_za_prezident/", "text": "Бившият министър-председател на Украйна Юлия Тимошенко ще се кандидатира за президент, обяви самата тя на сайта си. Тя дойде на власт след Оранжевата революция от 2004 г., а впоследствие лежа в затвора за злоупотреба със служебно положение. В съобщение на партията се казва, че \"Отечество\" няма да се обединява с други политически субекти и че ще яви на изборите самостоятелно. \"Няма да поддържаме друг кандидат и аз със сигурност ще се кандидатирам\", заявява на своя сайт Тимошенко, която води в социологическите проучвания. Според социологически данни от началото на август бившата министър-председателка би получила 17,7% от гласовете, а следващият вероятен кандидат – бившият министър на отбраната Анатолий Гриценко – е на 7 на сто от нея. Тимошенко стана световно известна с протестите през 2004 г. срещу резултатите от тогавашните президентски избори. Нейният съюзник Виктор Юшченко в крайна сметка спечели след разпоредено от съда повторно преброяване на бюлетините срещу Виктор Янукович, който първоначално бе обявен за победител. Тя пое премиерския пост, но Юшченко я уволни девет месеца по-късно. Тя стана отново премиер през 2007 г., а през 2010 г. бе победена от Янукович в президентските избори. След това тя бе осъдена на затвор за злоупотреба със служебно положение, но бе освободена през 2014 г., след като Янукович избяга от страната заради масови протести.", "date": "2018.08.31", "title": "Юлия Тимошенко ще се кандидатира за президент"}
{"url": "https://www.dnevnik.bg/sviat/2018/08/31/3303898_v_kitai_robotite_sa_i_vuzpitateli/", "text": "Възпитаниците на тази детска градина в Пекин избухват в смях, докато опитват да разгадаят гатанка, зададена им от новия \"възпитател\" - малък сладък робот с кръгла глава и тъчскрийн лице. Висок 60 сантиметра, автономният образователен асистент Кико вече се използва в 600 детски градини в Китай. Той разказва приказки и дава на децата логически задачи. Този бял закръгленичък робот няма ръце и се придвижва на малки колелца. Вградените в него камери му помагат да се ориентира в пространството, а децата могат да записват благодарение на тях видеа. В Китай роботите вече доставят покупки, придружават възрастни хора или обясняват закони. Създателите на фирмата \"Кико\" се надяват да разпространят масово образователните си асистенти по класните стаи. В детската градина в предградията на Пекин децата слушат в захлас как малкият възпитател андроид разказва с детски глас приказка за изгубен в пустинята принц. Задачата им е да помогнат на героя от историята да намери верния път, като подредят квадратни рогозки, представляващи пътя, по който той върви. На всеки верен отговор Кико реагира с ентусиазъм, а на екрана му се появяват мигащи очи във формата на червени сърца. \"Образованието в днешно време не върви в една единствена посока с учител, който преподава и ученици, които учат\", заяви за АФП Канди Сюн, която обучава учители как да ползват Кико. \"С тези напълно кръгли глава и тяло, роботът е истински сладур. Когато децата го видят, веднага го възприемат\", обяснява тази бивша учителка. Освен в китайските детски градини, производителят на роботите Кико се надява да пласира продуктите си и в други страни в Азия. Пекин вече инвестира масово в изкуствен интелект по програмата \"Произведено в Китай 2025\", целяща да развие сектора на високите технологии. Според Международната федерация по роботика Китай е страната, която в света. В китайските фабрики има 340 хил. такива. Китайският пазар за роботи в сферата на услугите (от медицинско оборудване до автоматични прахосмукачки) миналата година е бил с обем от 1,32 милиарда долара (910 милиона евро). Очаква се до 2022 г. тази сума да достигне 4,9 милиарда според консултантската агенция \"Рисърч ин Чайна\". Пекин съвсем скоро бе домакин на международна конференция по роборика. В програмата имаше роботи хирурзи, бадминтонисти и барабанисти. Китайска фирма представи миналата година и ултрареалистични роботи, които могат да разговарят, да пускат съдомиялната, да правят сложни гримаси и дори да осъществяват сексуални контакти. Китайският образователен робот Айпал, снабден с изкуствен интелект и висок колкото петгодишно дете, бе представен тази година. Той върви по стъпките на Пепър, малкият андроид, който е на пазара от 2015 г. и е дело на японската компания \"Софтбанк роботикс\". Но Се И, директорката на детската градина, където се изпробват роботите, смята, че е необходимо още време, докато роботите заменят преподавателите от плът и кръв. \"За да преподавате, трябва да сте способни да си взаимодействате, да имате човещина, визуален контакт, изражения на лицето. Всичко това е образование\", смята тя. \"Не става въпрос само за език и съдържание\". Роботите Кико, на цена от 10 хил. юана (1280 евро) за един брой - тоест колкото месечната заплата на възпитател в детска градина - си имат обаче и своите предимства, смята г-жа Се. \"Кое най ми харесва при тези роботи? Емоционално са по-стабилни от хората\", смее се тя. /БТА", "date": "2018.08.31", "title": "В Китай роботите вече са и възпитатели"}
{"url": "https://www.dnevnik.bg/bulgaria/2018/08/31/3304114_ostava_tejko_sustoianieto_na_tri_jeni_v_pirogov/", "text": "Три от пострадалите при жестоката катастрофа край Своге, остават без промяна в реанимацията на спешния медицински център Пирогов, съобщиха от лечебното заведение. Една от пострадалите е преместена в Неврохирургията. В началото на следващата седмица ще бъде оперирана от екипа на проф. Габровски. Тя ще претърпи оперативна интервенция на гръбначния стълб. Все още не може да се правят прогнози кога тя ще бъде изписана. Вчера бе изписана една от пациентките, които бяха настанени в спешния медицински център. Настанените 6 жени бяха и с гръдни травми. Припомняме, че на 25 август, автобус се обърна край Своге. Починаха 17 души, а 21 бяха ранени.", "date": "2018.08.31", "title": "Остава тежко състоянието на три жени в \"Пирогов\", пострадали при инцидента край Своге"}
{"url": "https://www.dnevnik.bg/evropa/2018/08/31/3304115_predlojenieto_na_es_za_avtomobilnite_mita_ne_e/", "text": "Президентът на САЩ Доналд Тръмп заяви в интервю за агенция \"Блумбърг\", че предложението на ЕС да се откаже от мита върху вноса на американски автомобили не е достатъчно, предаде \"Франс прес\". \"Не е достатъчно. Техните потребители са свикнали да купуват техните коли, а не нашите\", каза Тръмп, който често е изразявал раздразнение, че вижда мерцедеси по улиците на Ню Йорк. Европейският комисар за търговията Сесилия Малмстрьом  заяви вчера в Брюксел , че ЕС е готов да включи автомобилостроенето в евентуално търговско споразумение със САЩ, за да се сложи край на сегашния търговски конфликт с Вашингтон. \"Готови сме да сведем до нула митата си, дори върху автомобилите. Всички мита се нулират, ако и САЩ направят същото. Трябва да е взаимно\", каза Малмстрьом пред комисия на Европейския парламент. Тръмп заплашва да въведе 25-процентни мита върху вносните автомобили и е възложил на търговското министерство на САЩ да проучи въпроса. /БТА", "date": "2018.08.31", "title": "Предложението на ЕС за автомобилните мита не е достатъчно, каза Тръмп"}
{"url": "https://www.dnevnik.bg/bulgaria/2018/08/31/3304118_prokuraturata_proveriava_ofisi_v_hotelite_marinela_i/", "text": "Специализираната прокуратура извършва следствени действия в офиси, в столичния хотел \"Маринела\" и в пловдивския хотел \"Марица\" в рамките на образувано досъдебно производство за организирана престъпна група за избягване на данъци, съобщават от институцията. И двата хотела са собственост на пловдивски бизнесмен Ветко Арабаджиев. Офисите са ползвани от физически и юридически лица. Проверяващите са установили, че в периода 2017 – 2018 г. реални търговски дружества са подправяли счетоводните си регистри, като в тях са включвали фактури от типа \"липсващи търговци\". Те са осчетоводявани под контрола на организираната престъпна група и по този начин се е избягвало плащането на данъчни задължения. Според разследващите в периода 2016 – 2018 г. са били извършвани финансови операции и е прикриван произход на имущество, придобито чрез тежко умишлено престъпление Действията по разследването са възложени на следователи от Следствения отдел към Специализираната прокуратура.", "date": "2018.08.31", "title": "Прокуратурата проверява офиси в хотелите \"Маринела\" и \"Марица\""}
{"url": "https://www.dnevnik.bg/sviat/2018/08/31/3304121_trump_zaplashi_da_izvadi_sasht_ot_svetovnata_turgovska/", "text": "Президентът Доналд Тръмп заплаши в интервю за агенция \"Блумбърг\" да извади САЩ от Световната търговска организация (СТО), ако тя не подобри работата си, предадоха \"Ройтерс\" и ТАСС. \"Ако не се променят, ще се изтегля от СТО\", каза той. Доналд Тръмп многократно се е оплаквал, че САЩ са подложени на несправедливо отношение в световната търговия и обвинява СТО, че е допуснала това. Той е заявявал, че СТО от дълги години \"се държи лошо\" със САЩ и че организацията трябва да промени политиката си. През април Тръмп написа в \"Туитър\", че СТО дава преференции на Китай и се държи несправедливо към САЩ. В началото на юни на съвещание на кабинета си Тръмп нарече \"бедствия\" Северноамериканското споразумение за свободна търговия (НАФТА) и СТО. Тръмп също е заявявал, че САЩ ще се стремят към реформиране на тази организация. Световната търговска организация е създадена на 1 януари 1995 г. и в нея членуват над 160 държави. Седалището й е в Женева. Още мита за Китай Според \"Блумбърг\" Тръмп може допълнително да ожесточи търговската война с Китай и е казал на свои сътрудници, че е готов да наложи 25-процентни мита върху нови китайски стоки за 200 милиарда долара, щом приключи срок за публично обсъждане на този план следващата седмица. Белият дом отказа коментар по новината, която се позовава на шест анонимни източника. Някои от тях са казали, че Тръмп още не е взел окончателно решение по въпроса. Срокът за обществено обсъждане на предложението приключва на 6 септември. Вашингтон настоява Пекин да подобри достъпа до пазара си за американски компании и да даде по-добри гаранции за защита на интелектуалната им собственост и да съкрати субсидиите за индустрията си. Двете най-големи световни икономики вече си наложиха  взаимно мита  върху стоки за десетки милиарди долара. /БТА", "date": "2018.08.31", "title": "Тръмп заплаши да извади САЩ от Световната търговска организация"}
{"url": "https://www.dnevnik.bg/sport/2018/08/31/3304120_djokovich_otnovo_zagubi_set_no_produljava_napred_v_nju/", "text": "Шампионът от \"Уимбълдън\" Новак Джокович загуби сет във втори пореден мач, но продължава уверено напред в US Open. Носителят на 13 титли от Големия шлем надигра американеца Тенис Сандгрен с 6:1, 6:3, 6:7 (2), 6:2 за 2.46 часа. Джокович беше стабилен на начален удар, вкара 71% от първите си сервиси и допусна само един пробив в мача. Той дойде в пети гейм на третия сет, но сърбинът успя веднага да го върна и да изравни за 3:3. При 5:4 бившият №1 дори стигна до възможност да приключи мача в три сета. Сандгрен показа борбеност и характер, отрази мачбола и стигна до тайбрек. В него американецът, който  беше голямата сензация в тазгодишния Australian Open , се възползва от няколко грешки на съперника, спечели шест от първите седем точки, след което реализира втория си сетбол. Джокович все пак не допусна изненада и спечели по безапелационен начин четвъртата част. Той реализира два пробива от четири възможности и не даде нито един шанс на съперника, за да стигне до деветата си поредна победа в турнирите от Големия шлем. Световният №6 завърши мача с по-малко печеливши удари - 31 срещу 44, но направи и значително по-малко непредизвикани грешки - 30 срещу 51. Сърбинът имаше цели 16 възможности за пробив, като оползотвори шест от тях и спечели 44% от точките, когато посрещаше. В третия кръг Джокович ще се изправи срещу поставения под №26 Ришар Гаске. Французинът отстрани друг сърбин - Ласло Джоре, с 6:3, 7:6 (5), 6:3. Победителят от мача между Джокович и Гаске ще играе с Лука Пуи или Жоао Соуса в осминафиналите. Тези двубои са в последната четвърт на схемата, където водач е петкратният шампион в Ню Йорк Роджър Федерер. 37-годишният швейцарец  победи Беноа Пер в три сета и му предстои мач с Ник Кириос . При нов успех рекордьорът по титли от Големия шлем ще срещне Джон Милман или Михаил Кукушкин. Напред в турнира продължава и шампионът от 2014 г. Марин Чилич. Хърватинът постигна най-убедителната победа във втория кръг - 6:2, 6:0, 6:0 срещу полския квалификант Хуберт Хуркач. Следващият съперник на световния №7 е австралийският талант Алекс де Минор. Oт поставените за третия кръг се класираха още Александър Зверев, Давид Гофен, Диего Шварцман и Кей Нишикори. Рафаел Надал - Карен Хачанов Николоз Басилашвили - Гуидо Пея Доминик Тийм - Тайлър Фриц Денис Шаповалов - Кевин Андерсън Хуан Мартин дел Потро - Фернанрдо Вердаско Борна Чорич - Даниил Медведев Джон Иснър - Душан Лайович Милош Раонич - Стан Вавринка Марин Чилич - Алекс де Минор Ян-Ленард Щруф - Давид Гофен Диего Шварцман - Кей Нишикори Филип Колшрайбер - Александър Зверев Новак Джокович - Ришар Гаске Лука Пуи - Жоао Соуса Джон Милман - Михаил Кукушкин Ник Кириос - Роджър Федерер", "date": "2018.08.31", "title": "Джокович отново загуби сет, но продължава напред в Ню Йорк"}
{"url": "https://www.dnevnik.bg/evropa/2018/08/31/3304124_salvini_posuvetva_makron_da_proiavi_dobur_vkus_i_da_ne/", "text": "Франция е върнала над 40 хил. мигранти в Италия от миналата година досега, така че френският президент Еманюел Макрон трябва да престане да поучава Италия за мигрантите. Това заяви вчера италианският вътрешен министър Матео Салвини, цитиран от АНСА. \"Над 48 хил. мигранти са върнати от френската граница с Италия от миналата година досега. Това е доста далеч от солидарността и приема на мигранти. Макрон трябва да прояви добър вкус, да замълчи и да не поучава италианците\", написа Салвини в страницата си във \"Фейсбук\". Вътрешният министър каза също така, че Италия сега преценява дали да продължи да е част от  мисията на ЕС \"София\"  за спасяване на мигранти в Средиземно море. Салвини коментира също и случая с кораба на италианската брегова охрана \"Дичоти\", който бе блокиран дни наред със 150 мигранти на борда в пристанището на Катания, след като Рим отказваше да издаде разрешение за свалянето на мигрантите. Салвини разказа, че той е бил един от хората, които са се обадили на Конференцията на италианските епископи с призив да се погрижат за мигрантите. Италианските власти са потърсили Ирландия и Албания със същата цел. \"Ние се свързахме с Ирландия, Албания и епископите, а не те\", подчерта Салвини. Мигрантите от \"Дичоти\"  бяха свалени на италианска територия , след като Конференцията на италианските епископи, Ирландия и Албания казаха, че ще се погрижат за тях, припомня АНСА. \"Европа за пореден път отмести поглед и твърдеше, че нищо не се е случило\", каза Салвини. Министърът на вътрешните работи съобщи още, че неговото правителство се е свързало с \"други страни, за които се надява, че може да помогнат при други подобни случаи\". Същевременно вчера италианският министър на отбраната Елизабета Трента изрази разочарование от това, че в ЕС засега няма единодушие по италианското предложение за ротация на пристанищата, в които корабите от мисията \"София\" да докарват мигрантите.Тя изрази надежда, че нещата може да се променят на днешната среща на външните министри на страните от ЕС. На  срещата на министрите на отбраната от ЕС във Виена  Италия предложи да има ротация на пристанищата. От създаването си през 2015 г. мисия \"София\", в която участват всички страни от ЕС без Словакия и Дания, е спасила почти 45 хил. мигранти и е задържала над 150 трафиканти. Сред задачите на мисията влиза и подготовката на служители на бреговата охрана на Либия. Съгласно правилата на мисията сега всички спасени мигранти се карат в италиански пристанища. /БТА", "date": "2018.08.31", "title": "Салвини посъветва Макрон да прояви добър вкус и да не поучава италианците"}
{"url": "https://www.dnevnik.bg/evropa/2018/08/31/3304126_geert_vilders_se_otkaza_ot_konkursa_za_karikatura_na/", "text": "Холандският депутат Геерт Вилдерс, известен с антиислямските си изказвания, съобщи, че е отменил подготвяния от него конкурс за карикатура на пророка Мохамед. Решението е било взето заради заплахите, отправени към него лично, и за да не бъдат излагани на риск други хора. В разпространено писмено изявление Вилдерс посочва, че спира  конкурса , за да \"избегне риск от жертви на ислямско насилие\". Политикът, който от години живее с денонощна охрана заради смъртни заплахи, отправени срещу него заради антиислямската му реторика, казва, че не иска други освен него да бъдат изложени на опасност заради планирания за ноември конкурс. Заради конкурса в Пакистан в сряда започна протестно шествие. Във вторник в Хага бе арестуван 26-годишен мъж, обвинен, че във социални мрежи е заплашвал да нападне Вилдерс. Според някои източници мъжът е пакистанец. /БТА", "date": "2018.08.31", "title": "Геерт Вилдерс се отказа от конкурса за карикатура на Мохамед"}
{"url": "https://www.dnevnik.bg/skorost/2018/08/30/3304014_putiat_svoge_-_sofiia_shte_e_zatvoren_dnes_ot_10_do_18/", "text": "Пътят през Искърското дефиле от Своге до София ще бъде затворен днес от 10 до 18 часа, заради провеждането на процесуално-следствени действия, съобщиха от пресцентъра на МВР. Те са свързани с катастрофата на автобуса в събота, при която загинаха 17 души. Като обходен маршрут ще се ползва третокласният път Своге - Бучин проход, след което включване във второкласния Костинброд - София.", "date": "2018.08.31", "title": "Пътят Своге - София ще е затворен днес от 10 до 18 часа"}
{"url": "https://www.dnevnik.bg/na_put/2018/08/31/3303219_godina_v_luksozni_hoteli_rabotata_na_mechtite_ochakva/", "text": "Веригата \"Виданта\", която включва шест луксозни хотелски комплекса на мексиканското крайбрежие, обяви свободна позиция, мечтана вероятно от мнозина. Компанията планира да назначи \"посланик\", който в продължение на година ще живее в луксозните хотели, ще ползва безплатно техните услуги и въз основа на натрупаните знания и опит ще убеждава хората в цял свят да ги посетят. Спечелилият конкурса кандидат ще има възможност да опознае изцяло и в детайли всеки от шестте курортни комплекса, ще се отправи на екскурзия до древните градове на маите, ще плува в басейните, ще готви с шефовете, ще се гмурка в подводния свят на Мексиканския залив и тихоокеанското крайбрежие, ще спортува, а вечерите си ще прекарва в изискани ресторанти и нощни клубове, танцувайки салса и пеейки караоке. Какви ще са задачите на посланика Негова отговорност ще е публикуването на постове в социалните мрежи, които да привличат вниманието и да провокират интереса на потенциалните клиенти. Избраният кандидат ще мине обучение, което не само ще обогати познанията му за бранда \"Виданта\", но и ще му помогне в по-нататъшната кариера, казват работодателите. Идеалният кандидат трябва да има опит в продажбите или в хотелиерството, да е общителен и готов за нови предизвикателства и, разбира се, да има възможност и желание да прекара една година в Мексико. Предвижда се годишната му заплата да е 120 хил. долара като работодателят ще покрие и разходите за пътуване до Мексико. Срокът за кандидатстване е 21 октомври на сайта   https://www.worldsbestjob.com/ > Резултатът ще бъде обявен на 1 ноември.", "date": "2018.08.31", "title": "Година в луксозни хотели: работата на мечтите очаква кандидати"}
{"url": "https://www.dnevnik.bg/kultura/2018/08/31/3302594_otkus_ot_balkanska_rapsodiia_na_mariia_kasimova-moase/", "text": "Излезе от печат \"Балканска рапсодия\" – първият роман на журналистката Мария Касимова-Моасе. \"Балканска рапсодия\" заплита съдбите на героите си в свят на религиозни табута, суеверия и закостенели морални норми – някъде между бежанските пътища на Албания, неукрепналата все още България и модерна Турция на Кемал Ататюрк. Докато тече това драматично повествование, напоено с болка, но осветено от свободата да обичаш и да бъдеш обичан, една съвременна жена води вътрешен диалог с предците си, за да си обясни решенията на онези, чиято кръв тече във вените й. Така, скрепявайки ловко два паралелни сюжета, отдалечени във времето, книгата разгръща една магична и въздействаща балканска история, в която единствено важни остават заветите на духа. Мария Касимова-Моасе завършва българска филология в Софийския университет \"Св. Климент Охридски\". Кариерата й на журналист започва във в. \"Стандарт\", където пише за театър, кино и музика. Била е сътрудник на всекидневниците \"24 часа\", \"Сега\", \"Демокрация\". Заемала е отговорни редакторски позиции в лайфстайл списанията \"Едно\", ELLE, \"Капитал LIGHT\" и е един от основателите на сп. НЕЯR. \"Близки срещи със смесени чувства\" е първата й книга – вълнуващ сборник с есета, статии, импресии и \"бележки под линия\". \"Балканска рапсодия\" ще бъде представена от Мария Касимова-Моасе в книжарница \"Хеликон\" - Бургас, на 3 септември от 19:00 ч. и в Созопол, в рамките на Аполония, на 4 септември от 20:00 часа. Търкулна се по крака й. Тромава, плътна капка кръв. Изхлузи се от дълбините на кльощавото й тяло и хукна между краката й. Спъна се отстрани до острото й коляно, където за секунда спря, за да огледа пътя пред себе си. Пое по вътрешната страна на прасеца, между крехките руси косъмчета на момичешкия й мъх и челно се удари в белия й чорап. Пфффф!... Памукът мигновено я пое. Тъмното червено се вля в нишките му, забави скоростта си и залъкатуши към дъното на охлузената й като плешиво теме обувка. Там някъде се шмугна в невидимото и утихна. Мириам се закова на място. Пред нея момичетата тичаха една през друга, плитките им се вееха във въздуха и когато примижаваше, ги виждаше като мрежа. Сега мрежата сякаш се пълнеше от само себе си с още и още нишки от коса и зачеркваше пътя пред нея. Пространството, така безкрайно и въздушно допреди миг, се затваряше с шеметна скорост. Само белите чорапи на тичащите презглава напред момичета бягаха като слънчеви зайчета и проблясваха някъде неопределено далече. Белите им бели чорапи.... Мириам метна встрани платнената торба с нещата за плажа, тръсна разнищените си от търчането плитки встрани и клекна. Обгърна с две ръце крака си, като внимаваше да не топне пръст в кървавата вада, бликнала из тялото й, и стисна очи. Стисна ги толкова силно, че за момент й се стори, че ако напъне още малко, клепачите й ще се пукнат през средата. Горният завинаги ще остане недостатъчен, за да стъмни погледа, а долният ще се отпусне върху контура на окото и ще го избута надолу. Ще му натежи и на окото ще му стане тъжно. Тъгата е изпусната тежест, стоварена там, където не могат да я понесат. \"И тогава вече очите ми ще гледат възрастно – помисли си Мириам, – като ма...\" – Майкааааааа – изкрещя някой и Мириам отвори очи. – Майка те вика, Мияаааа... Прибери се за малкооооо, иначе ще те намерят и ще те накажаааааат... Мила, малката й сестра. Разбира се... Както обикновено, това тантуресто малко момиче, което вечно боледуваше в полите на майка им, я беше проследило. Правеше така, откакто Мириам се научи да излиза тайно в ранния следобед през прозореца на малката им стая в къщата и да се впуска в кварталните си пътешествия. Мила, този дребен, миловиден семеен шпионин, имаше способността да се появява изневиделица и да научава всичко още преди да се е случило. Движеше се като сянка зад по-голямата си сестра и я усещаше подкожно. Сутринта, когато се събуди, видя Мириам да седи на ръба на леглото си и да се клати напред-назад. Лявата й ръка стоеше като залепена за корема й, а с дясната усукваше до скъсване завивката си около показалеца. – Мия, що въртиш завивката, ще я скъсаш?... – Знаех си, че не спиш, маймунек! – беше се засмяла Мириам. – Не ти е работа да знаеш – магия правя, затова! Завит-завит-заврът, набий сестричка с прът! После смехът й заля стаята с все леглата и усуканата завивка, прозореца с пердето на ягоди, с все цариградския килим и посивялата Мадона от иконата. Разстели се наоколо, прехвърли се през отворения прозорец и отвън пое нанякъде, докато сам си се смееше. Мила познаваше този смях. Беше първото нещо, което реално чу в живота си, и сега всеки път когато го долавяше наоколо, се успокояваше. Пустата Мириам, това въглено момиче, както майка им я наричаше! Как успяваше всеки път да разсее облаците?! Откъде й идваше тая дяволска веселост, която можеше да духне като пухчета на глухарче всички мънички мъки мъкести?... – Мънички мъки мъкести – повтори Мила и сама се стресна от гласа си. – Мъки мъкести мъчисти се мъчат на мъчното мъкаво мъкавене и мъкат за мъцане! – разсмя се Мириам и докато повтаряше поредната си измишльотина пред ококорената Мила, преметна крака си през прозореца, скочи бодро в малкото пространство между стената и оградата на съседния двор и припряно си оправи полата. После шумно въздъхна, за последно се преви надве от поредния спазъм в слабините си и с отработен отскок се прекатури през оградата. На прозореца на стаята им Мила стоеше като нарисувана. Малката й пухкава ръчичка успя само да се вдигне във въздуха и да помаха след подскачащите плитки на сестра й. – Мия – изшептя силно Мила, – ако си забравиш нещата за плажа, аз ще ти ги донеса, където и да си! – Ейййй... – челото на Мириам изникна над ръба на дървената ограда и след миг очите й светнаха като морски фарове, – адски съм изперкала! Добре, че ме подсети! Я ми подай чантата, под леглото ми е! \"Ей, че съм тъпааааа...\" – помисли си Мила и затътри подпетените си пантофки към царството на сестра си. Подпря се на леглото й, наведе се и измъкна изпод него безформената торба с плажните принадлежности на Мириам. За миг й се прииска да се навре в мекото съдържание на това съкровище, да се преметне и тя през оградата, а после да висне на Мииното рамо и там да се клатушка по всичките нейни тайни пътеки. Знаеше, че няма да стане. Мириам не обичаше да чака – тя си беше сама за себе си. Тя си беше... – Айде ма, Мило, к’во се туткаш сега?! Хвърляй торбата, че майка ей сега ще се появи на вратата и после не знам!... Пръстите на Мия държаха ръба на оградата като фина бродерия, а зачервените й от притеснение бузи току изгряваха над дървените пръти. Гласът й се възвисяваше над притихналия следобед и ако момичешката разправия продължеше още малко, майка им щеше все да се материализира отнякъде. Тя ги можеше тези неща – да я няма и ни най-малко да не я очакваш, а като се обърнеш, тя спокойно да е застанала някъде зад теб. Всичко чуваше майка им. И всичко знаеше. Тя беше дори... – Дръж, Мия! Ама... ако нещо има, ще те намеря, чуваш ли? – обясняваше Мила, докато с ръка засилваше торбата за полет над оградата. – Чувам де, да не са ми поникнали дървета в ушите, я! Ти винаги ме намираш, Миле, знам си аз. Айде, и не казвай на мама, че... \"мила Мила, милиана, ще те метна с олио в тиганаааа...\". Гласът на Мириам се навря заедно с нея в разхвърляните потайности на съседния двор и след секунди замря. Тишината се настани отново над летния следобед и само гларусите я дращеха от време на време с крясъците си. Мила седна на ръба на леглото на сестра си, погали с ръка мястото, където доскоро седеше и се превиваше, и отпусна рамене. Имаше не повече от половин час, докато майка им разбере за поредното бягство на Мириам. Още само трийсет минути и можеше да изхвръкне по дирите й. Щеше да я намери, където и да е. Мия лудетината. Мия безстрашната. Мия вълшебницата...", "date": "2018.08.31", "title": "Откъс от \"Балканска рапсодия\" на Мария Касимова-Моасе"}
{"url": "https://www.dnevnik.bg/citat_na_deniia/2018/08/31/3304128_citat_na_denia_es_e_pochti_tolkova_losh_kolkoto_kitai/", "text": "Европейският съюз е почти толкова лош, колкото Китай, само че по-малък\". Това заяви президентът на САЩ Доналд Тръмп  в интервю за агенция \"Блумбърг\" .", "date": "2018.08.31", "title": "Цитат на деня: ЕС е почти толкова лош, колкото Китай, само че по-малък"}
{"url": "https://www.dnevnik.bg/zelen/2018/08/31/3304134_na_silistar_ne_e_zabraneno_vsichko_ne_ne_e_i/", "text": "На плаж \"Силистар\" не е забранено всичко, но не е разрешено всичко\", така обобщи ситуацията днес по Би Ти Ви министърът на околната среда и водите Нено Димов. Защитената зона отново е във фокуса на вниманието, след като през миналата седмица  Общинският съвет на Царево одобри план  за застрояване на парцел в местността. Впоследствие  премиерът Бойко Борисов нареди  първо на кмета, а после и на областния управител да спрат решението, докато се провери неговата законност.  Вчера се самосезира  и прокуратурата. Днес Димов уточни, че Общинският съвет в Царево е взел решението в нарушение на Закона за устройство на територията, който изисква да бъде сезирана Районната инспекция по околната среда, която да се произнесе каква процедура трябва да се следва. Той приключи коментара по темата с позицията, че повече може да каже, когато министерството получи запитване за конкретния проект. За \"Корал\" нямало заявени намерения за строеж Коментирайки евентуално строителство в района на плаж \"Корал\", Нено Димов обяви, че за момента няма инвестиционно намерение. В отговор на въпрос той обяви, че ако такова се появи, държавата би могла да откупи терена, ако собственикът реши да продава. Нено Димов използва случая да произнесе дълъг монолог, в който атакува хората, които ползват \"Корал\". \"Там има нерегламентирано сметище и \"Корал\" е далеч от природен плаж\", обяви министърът. Отговаряйки на въпрос за  влизането на хоро  в едно от рилските езера Димов отново атакува плажуващите в района. \"Реакцията показва двойни стандарти. Проблем е влизането в езерото, но то няма толкова големи екологични отражения, колкото едно незаконно сметище\", посочи Нено Димов. По европейските стандарти разлив край Созопол няма На въпрос за ситуацията с изтичането на мазут от потъналия кораб край Созопол Димов обяви, че според данните от снимките на сателита, който следи за петролни замърсявания в Европа, такова в района няма. \"Техните класификации са за малки, средни, големи разливи, по тях разлив край Созопол няма\", обобщи Димов. Според него не може да се говори за екологична катастрофа и призова да се използват малко по-внимателно думите. На въпрос за това има ли мазут по плажовете Димов каза, че е имало такива случаи и са направени предписания за почистване към концесионерите, а където няма такива, към кметовете.", "date": "2018.08.31", "title": "На \"Силистар\" не е забранено всичко, но не е и разрешено всичко, смята министър Димов"}
{"url": "https://www.dnevnik.bg/sport/2018/08/31/3304131_iznenadite_v_jenskiia_us_open_produljiha_s_otpadaneto/", "text": "Изненадите в женския US Open продължиха с отпадането на световната №2 Каролине Вожняцки. Шампионката от Australian Open допусна тежка загуба с 4:6, 2:6 от украинката Леся Цуренко. Вожняцки направи доста неубедителен мач и допусна нетипично много за играта си непредизвикани грешки - 35 срещу 38 за Цуренко. В същото време украинката беше много по-агресивна и пласира 20 завършващи удара срещу скромните седем за датчанката. Първият сет беше много драматичен, като премина през цели 16 точки за пробив. Десет от тях се откриха пред Вожняцки, която започна по-добре мача. Световната №2 проби още в първото подаване на съперничката и поведе с 2:0. Цуренко веднага върна пробива, но още в следващия гейм се пропука и изостана с 1:3. Украинката обаче отговори по впечатляващ начин и спечели 11 от следващите 14 гейма, за да стигне до победата след 1.41 ч. игра. Във втория сет заемащата 36-ото място в света Цуренко беше изключително убедителна. Тя вкара 82% от първите си сервиси, не даде нито един шанс за пробив на Вожняцки и реализира две от трите възможности, които имаше в подаванията на датчанката. След загубата на Вожняцки в турнира вече ги няма победителките в три от предишните пет турнира от Големия шлем. Световната №1 и шампионка от \"Ролан Гарос\"  Симона Халеп отпадна още на старта , а носителката на трофея от миналогодишния \"Уимбълдън\"  Гарбине Мугуруса беше елиминирана във втория кръг . Едва за втори път след \"Ролан Гарос\" през 2014 г. първите две поставени в основната схема на турнира от Големия шлем си тръгват още преди третия кръг. Извън отпадането на Вожняцки до други изненади при жените в четвъртия ден на US Open не се стигна. Шампионката от \"Уимбълдън\" и поставена №4 Анжелик Кербер спечели тежък двубой с Йохана Ларсон от Швеция - 6:2, 5:7, 6:4. Следващата й съперничка е Доминика Цибулкова. Носителката на пет титли от Големия шлем Мария Шарапова също се класира за третия кръг. Рускинята победи румънката Сорана Кърстя с 6:2, 7:5. В следващия кръг тя ще се изправи срещу поставената под №10 Йелена Остапенко. Шампионката от миналогодишния \"Ролан Гарос\" надигра Тейлър Таунзънд от САЩ с 4:6, 6:3, 6:4. Напред от поставените в долната половина на схемата продължават още №5 Петра Квитова, №6 Каролин Гарсия, №13 Кики Бертенс, №14 Мадисън Кийс, №20 Наоми Осака, №26 Арина Сабаленка и №30 Карла Суарес Наваро. Кая Канепи - Ребека Петерсон Серена Уилямс - Винъс Уилямс Каролина Мучова - Ашли Барти София Кенин - Каролина Плишкова Слоун Стивънс - Виктория Азаренка Барбора Стрицова - Елиз Мертенс Екатерина Макарова - Анастасия Севастова Цян Уан - Елина Свитолина Каролин Гарсия - Карла Суарес Наваро Мария Шарапова - Йелена Остапенко Мадисън Кийс - Александра Крунич Доминика Цибулкова - Анжелик Кербер Петра Квитова - Арина Сабаленка Наоми Осака - Аляксандра Саснович Кики Бертенс - Маркета Вондроушова Катерина Синякова - Леся Цуренко", "date": "2018.08.31", "title": "Изненадите в женския US Open продължиха с отпадането на световната №2"}
{"url": "https://www.dnevnik.bg/bulgaria/2018/08/31/3304135_rabotata_na_meteorolozite_e_blokirana_zaradi_lipsa_na/", "text": "Не може един директор да бъде отстранен преди да има друг. Дори да се намери външен човек, той няма с кого да работи, защото цялото ръководство подаде оставка и няма кой да подписва документи за оперативната дейност. Това коментира наскоро  уволненият директор  на Института по метеорология и хидрология (НИМХ) проф. Христомир Брънзов в ефира на \"Нова телевизия\". \"Все още не съм получил писмен документ за уволнението ми, явно защото все още не могат да намерят заместник. Мотивите за отстраняването ми ги знам от медиите, а срокът да ги подготвят официално е три дни\", каза той. Брънзов акцентира, че институтът по принцип работи добре и имат намерение всички да излязат компактно от БАН. Той добави, че е изненадан от решението да бъде отстранен, защото е смятал, че  \"протегнатата ръка ще бъде приета\" . Друг метеоролог - Анастасия Стойчева, информира пред телевизията, че е момента работата е много затруднена. \"Трябваше дори да изготвим становище за метеорологичната обстановка по време на катастрофата край Своге, но сме блокирани, защото няма кой да подпише\", даде пример тя. Стойчева съобщи, че днес ще бъде изпратен призив заедно с КНСБ да не продължават \"некоректните действия от страна на БАН\". Позиция изразиха и от  ръководството . \"Директорът на НИМХ е отстранен заради нарушение на законите и недопускане на финансова проверка, което е документирано писмено. Ние спазваме закона. Не е сериозно да се твърди, че заради изваждането на един човек ще се срути цяла структура. Няма незаменими хора\", информира Кристалина Стойкова от ръководството на БАН. Тя акцентира, че БАН не възразява срещу отделянето на института, но ако се спазва нормативната база. След 10 дни ще започне процедура за отделяне, а самото решение може да е факт най-рано на 1 януари.", "date": "2018.08.31", "title": "Работата на метеоролозите е блокирана заради липса на ръководство, каза бившият директор"}
{"url": "https://www.dnevnik.bg/evropa/2018/08/31/3304117_zapodozreniiat_za_ubiistvoto_v_kemnic_e_tursil/", "text": "Иракският имигрант, който е арестуван във връзка с убийството, предизвикало протести на крайнодесни в град Кемниц, е кандидатствал за убежище в България, преди да отиде в Германия. Съгласно политиката на ЕС той е трябвало да бъде депортиран обратно в България, но това не е било направено, съобщи в.\"Велт\". Екстрадицията му била насрочена за 13 май 2016 година, но била обжалвана и отложена с шест месеца, посочва \"Дойче веле\". В този срок властите е трябвало да вземат ново решение за неговото екстрадиране. След изтичането и на този срок Германия вече е била отговорна за иракчанина. Според Дъблинското споразумение, отговорна за търсещите убежище е онази страна-членка на ЕС, в която те за първи път са се регистрирали. В случая с Юсиф А. това е България, поради което иракчанинът е трябвало да бъде върнат в страната. Но както съобщава германският \"Ди Велт\", Дъблинският регламент се изпълнява доста рядко. Така например през 2016 година германските власти са установили, че в общо 4 899 случая на търсещи убежище отговорност носи България. Българските миграционни власти са потвърдили отговорността си за 2 643 от тях, но в крайна сметка в България са били върнати само 95 души, посочва \"Ди Велт\". Германските медии съобщават, че Юсиф А. вече има криминално досие. През 2017 година е бил осъден на осем месеца лишаване от свобода за тежка телесна повреда, но присъдата е била заменена с условна. Юсиф А. има и присъди за пътнотранспортни провинения, за притежаване на наркотици и за измама. Междувременно снощната демонстрация на около 900 крайнодесни привърженици в източния германски град Кемниц приключи без инциденти, съобщи полицията на провинция Саксония, цитирана от БТА. По същото време местни политици се събраха на публичен форум, за да обсъдят с местни жители насилието в града, след като в неделя 35-германец бе убит с хладно оръжие. Арестувани са двама заподозрени - сириец и иракчанин. Обстановката на  демонстрацията  е била напрегната, но не и заплашителна. Предвидени са обаче и нови протести в Кемниц. Крайнодесните протестираха срещу - според тях, бездействието на полицията към  извършвани от мигранти престъпления  и критикуваха властите на Саксония. На политическия публичен форум взе думата премиерът на провинция Саксония Михаел Кречмер. Там присъстваха повечето членове на правителството на тази източна германска провинция.", "date": "2018.08.31", "title": "Заподозреният за убийството в Кемниц е търсил убежище първо в България"}
{"url": "https://www.dnevnik.bg/ot_vas/novini_ot_vas/2018/08/31/3303142_bukuresht_-_suvremie/", "text": "Днес 10% от населението на Румъния живее в Букурещ. През 2016 г. Букурещ има БВП на глава от населението, равняващ се на 20 500 евро, което е 122% от средното за Европейския съюз и над двойно повече от средното за Румъния. Мрежата на градския транспорт на Букурещ е най-голямата в страната и една от най-големите в Европа.Съставена е от Букурещкото метро и наземна транспортна система от автобуси, трамваи, тролеи и лекорелсов транспорт.", "date": "2018.08.31", "title": "Букурещ - съвремие"}
{"url": "https://www.dnevnik.bg/sviat/2018/08/31/3304137_orban_otiva_v_moskva_na_18_septemvri_za_nova_sreshta_s/", "text": "Унгарският премиер Виктор Орбан ще посети на 18 септември Москва и ще се срещне с президента на Русия Владимир Путин, съобщи унгарското правителство, цитирано от ТАСС и БТА. \"Потвърждавайки информацията, разпространена на 15 юли след среща на Орбан с Путин, прессекретарят на премиера Берталан Хаваши заяви, че министър-председателят Орбан отново ще се срещне с руския държавен глава Владимир Путин на 18 септември в Москва\", се казва в съобщението на унгарския кабинет. През юли помощникът на Путин Юрий Ушаков съобщи, че през септември се очаква визита на Орбан в Москва. Двамата размениха няколко посещения за последните 2 години.", "date": "2018.08.31", "title": "Орбан отива в Москва на 18 септември за нова среща с Путин"}
{"url": "https://www.dnevnik.bg/sport/2018/08/31/3303617_predstavianeto_na_bulgarskite_otbori_v_evroturnirite_v/", "text": "България отново ще има отбор в групите на един от двата европейски клубни турнира. \"Лудогорец\" спази традицията да се представя силно и  продължава в същинската фаза на Лига Европа . Другите три български представителя приключиха участието си в квалификациите. \"Левски\" рухна още на старта в предварителните кръгове, като беше отстранен от \"Вадуц\". \"Славия\" преодоля \"Илвес\", но отстъпи срещу \"Хайдук\" (Сплит). ЦСКА премина през две изпитания - \"Рига\" и \"Адмира\", но не можа да се справи с \"Копенхаген\". Ето и някои акценти в числа от представянето на българските отбори в мачовете дотук.  В трите домакински мача на ЦСКА в евротурнирите нямаше нито една запалена факла или димка по трибуните. На фона на случващото се в двубоите от вътрешното първенство, където червените почти след всяко домакинство са принудени да плащат глоби за подобни провинения, в срещите от Лига Европа публиката показа коренно различно поведение и създаде атмосфера, без да използва забранена пиротехника.  Само един български отбор стигна до групите на европейските клубни турнири този сезон.  За пети път \"Лудогорец\" участва в групите на някой от евротурнирите. Дебютът беше в Лига Европа през 2013-14, когато съставът стана първи и впоследствие стигна осминафиналите. Последваха две участия в групите на Шампионската лига, а миналия сезон отборът отново игра в същинската фаза на Лига Европа.  победи постигнаха българските отбори в 20-те мача, които изиграха. С най-голям принос беше \"Лудогорец\", който постигна пет победи при две равенства и една загуба. ЦСКА приключи участието си с три победи и три загуби, \"Славия\" - с две победи и две загуби, а \"Левски\" с един успех и едно поражение.  \"Славия\" се завърна в Европа с победа с срещу \"Илвес\" във Финландия в мач, в който всичките 14 футболисти, които играха за белите, бяха българи - 11 титуляри и трима резерви.  гола са отбелязали българските отбори в мачовете си. От тях седем са вкарани от българи, а останалите са от чужденци (заб. - \"Лудогорец\" имаше два автогола в своя полза срещу \"Крусейдърс\"). Всичките пет гола на \"Славия\" са вкарани от българи (три гола има Галин Иванов), а другите два \"български\" гола са на Кирил Десподов от ЦСКА срещу \"Адмира\" на \"Българска армия\".  За първи път от 54 години и общо за втори в историята си \"Славия\" спечели мач от евротурнирите като гост. Белите стигнаха до 1:0 срещу \"Илвес\".  евро глоба ще  трябва да плати \"Левски\" за поведението на привържениците си в срещите с \"Вадуц\"  обяви УЕФА. Освен това сините са наказани в следващите си два мача в евротурнирите да играят без публика.  eвро си заслужи \"Лудогорец\" от участието си в евротурнирите дотук. Общо 660 хил. евро дойдоха от мачовете в първия и втория квалификационен кръг в Шампионската лига, 280 хил. евро са от третия предварителен кръг в Лига Европа, а 2.92 млн. евро са за влизането в групите. В групите всяка победа носи 570 хил. евро, а всяко равенство - 190 хиляди. Победителят в групата взима 1 млн. евро, а вторият - 500 хиляди.", "date": "2018.08.31", "title": "Представянето на българските отбори в евротурнирите (в числа и факти)"}
{"url": "https://www.dnevnik.bg/sviat/2018/08/31/3304138_suprugata_na_netaniahu_e_zapodozriana_v_korupciia/", "text": "Сара Нетаняху, съпругата на израелския премиер Бенямин Нетаняху, е заподозряна във вземане на подкупи в дело за корупция, предадоха \"Асошиейтед прес\" и ТАСС. Израелският вестник \"Аарец\" съобщи, че полицейски следовател е заявил в съд в Тел Авив, че Сара Нетаняху е заподозряна по разследването на израелския телекомуникационен гигант \"Безек\". За компанията се смята, че се е съгласила да отразява положително премиера в замяна на изгодни за компанията регулации за стотици милиони долари. Полицията вече е разпитвала  премиера и съпругата му  в това разследване, но до момента нито един от двамата не бе официално посочен като замесен.", "date": "2018.08.31", "title": "Съпругата на Нетаняху е заподозряна в корупция"}
{"url": "https://www.dnevnik.bg/evropa/2018/08/31/3304158_stachka_shte_blokira_feribotite_v_gurciia_v_ponedelnik/", "text": "Работници в гръцките фериботни линии ще стачкуват за 24 часа в понеделник, съобщава \"Асошиейтед прес\". Синдикалният спор се отнася до възнагражденията им след  края на последната спасителна програма  за страната. Очаква се стачката да прекъсне всички фериботни връзки между островите и континентална Гърция. В сряда Гръцката моряшка федерация поднови искането си за увеличение на възнагражденията на фериботните работници с 5 процента след осемгодишното замразяване на заплатите в сектора. Работодателите предлагат увеличение с 1 процент.", "date": "2018.08.31", "title": "Стачка ще блокира фериботите в Гърция в понеделник"}
{"url": "https://www.dnevnik.bg/sviat/2018/08/31/3304149_rusiia_e_suobshtila_na_organizaciiata_za_himicheskite/", "text": "Русия е предала на генералния директор на Организацията за забрана на химическите оръжия (ОЗХО) Фернандо Ариас информация за готвеща се в Сирия провокация с използване на химическо оръжие, съобщи руският постоянен представител в ОЗХО Александър Шулгин, цитиран от ТАСС и БТА. Освен това сирийците са изпратили в техническия секретариат на организацията материалите, с които разполагат по случая, добави той. \"Беше ни обещано, че тези материали ще бъдат много внимателно проучени\", каза Шулгин. Той съобщи, че Русия ще проведе в началото на следващата седмица среща с редица делегации в ОЗХО, която ще е посветена на готвената в Сирия провокация с химическо оръжие. От седмица Съединените щати и Русия разменят остри реплики за употребата на химически оръжия. Предупрежденията на Вашингтон са към режима на Башар ал Асад и поддържащата го Москва, тъй като Асад според Белия дом може да ги използва в предстоящата офанзива срещу контролираната от бунтовниците провинция Идлиб. Русия от своя страна твърди, че в близките дни ще бъде извършена инсценировка на химическа атака.", "date": "2018.08.31", "title": "Русия е съобщила на организацията за химическите оръжия за \"провокация\" в Сирия"}
{"url": "https://www.dnevnik.bg/sviat/2018/08/31/3304151_vuorujenite_konflikti_v_afrika_sa_prichinili_smurtta/", "text": "Въоръжените конфликти на африканския континент, болестите и гладът, които те причиняват, може би са станали причина за смъртта на пет милиона деца, ненавършили 5-годишна възраст, между 1995 и 2015 г. според изследване, публикувано днес и цитирано от \"Франс прес\". Около три милиона от тези деца са били кърмачета на възраст до 12 месеца или по-малко - число, което е три пъти по-голямо от броя на убитите в конфликти на континента. Изследването, отпечатано в медицинското сп. \"Лансет\", сравнява данни за 15 441 конфликта, в които са били убити почти 1 млн. души според изследователите. Те са използвали данните, за да изчислят риска, на който едно дете е изложено да умре в район, който обхваща зона на 100 км от въоръжен конфликт, до 8 години след него. Учените са определили приблизителния брой на загиналите деца, предизвикан от многобройните войни в Африка. Числото 5 млн. е много по-голямо от предишни оценки, посочват авторите - д-р Ерън Бендавид от университета в Станфорд и колегите му. \"През последните 30 години в Африка е имало въоръжени конфликти, които са били по-чести и по-интензивни от тези на други континенти\", пишат изследователите. \"Този анализ показва, че въздействието на въоръжените конфликти отива отвъд смъртта на бойците и физическото унищожение: въоръжените конфликти увеличават значително риска от смърт на малки деца през дълъг период от време.\" Освен че директно водят до нараняване на деца, конфликтите допринасят за смърт и нарастващо изоставане \"в продължение на дълги години и в обширни зони\", обобщава екипът. Причина са непостоянните медицински грижи за бременни жени и за новородени деца, разпространението на болести, а санитарните услуги и водоснабдяването са в окаяно състояние, липсват лекарства и има недохранване.", "date": "2018.08.31", "title": "Въоръжените конфликти в Африка са причинили смъртта на 5 млн. деца"}
{"url": "https://www.dnevnik.bg/sviat/2018/08/31/3304159_kosovskiiat_premier_promiana_na_granicata_sus_surbiia/", "text": "Косовският премиер Рамуш Харадинай предупреди, че ако се промени границата на страната му със Сърбия, ще се стигне до война. В интервю за в. \"Айриш таймс\", от което сайтът на изданието публикува акценти, Харадинай обясни, че \"ако повторно се засегне въпросът, който вече е договорен, това ще значи повторно засягане на теми от миналато, а в нашия регион това значи начало на войни\". Вестникът отбелязва, че Харадинай потвърждава различията си по въпроса с президента  Хашим Тачи , който се застъпва за идеята за \"корекция на границата\" със Сърбия. Публикацията на \"Айриш таймс\" е излязла преди срещата на двамата политици в Прищина,  след която премиерът обяви , че независимо от исканията в Белград няма да има корекции на границите. Попитан кой би спечелил от подобна ситуация, Харадинай отговаря: \"Само един човек - Владимир Путин.\" \"Това значи отваряне на кутията на Пандора и ще заплаши не само нашата стабилност, но и стабилността на нашите съседи,\" добави Харадинай и поиска  световните лидери да са категорични  в настояването си да се спазват досегашните договори, пише вестникът.", "date": "2018.08.31", "title": "Косовският премиер: Промяна на границата със Сърбия значи война, а от нея печели Путин"}
{"url": "https://www.dnevnik.bg/biznes/2018/08/31/3304170_prez_noemvri_evroparlamentut_shte_glasuva_po-niski/", "text": "През ноември Европейският парламент се очаква финално да гласува по доклада, с който се предвижда таксите за банков превод и в страните, които не ползват евро, да поевтинеят. Очаква се по-ниските такси да се прилагат от началото на 2019 г. Това се разбира от изказване на Ева Мейдел, евродепутат от ЕНП/ГЕРБ, публикувано на сайта й. Тя е основен докладчик по темата.", "date": "2018.08.31", "title": "През ноември европарламентът ще гласува по-ниски такси за банковите преводи"}
{"url": "https://www.dnevnik.bg/evropa/2018/08/31/3304222_evrokomisiiata_shte_predloji_da_se_otmeni_zimnoto/", "text": "Председателят на Европейската комисия Жан-Клод Юнкер заяви, че Брюксел днес ще предложи да се отмени смяната на времето в ЕС два пъти годишно, като идеята е за постоянно да се запази лятното часово време, предаде \"Ел паис\". В обществена консултация на комисията  80% от гласувалите поискаха  да се премахне дългогодишната практика. От хората,  искащи да спре смяната на часовото време , повечето предпочитат да се запази за постоянно лятното часово време. \"Направихме допитване до общественото мнение по въпроса. То протече от началото на юли до средата на август. Милиони хора отговориха на въпросите, те са на мнение, че в бъдеще трябва да остане за постоянно лятното часово време и ние ще направим това\", каза Юнкер. \"Когато се допитваме до гражданите по даден въпрос, трябва после да направим онова, което те искат\", подчерта той. Окончателното решение ще трябва да бъде одобрено от Европейския парламент и от държавите членки в Съвета. Въпросът стана особено актуален, след като няколко държави от ЕС ( Литва ,  Финландия  и  Естония ) поискаха съюзът да отмени практиката. В началото на февруари Европейският парламент  настоя да се направи задълбочена оценка  на смяната на зимно и лятно часово време и ревизия на режима, ако е необходимо. Евродепутатите отбелязаха, че множество проучвания не са успели да достигнат до заключителен резултат, но от друга страна, има индикации за негативни последици за човешкото здраве. Режимът в момента се регулира от  Директивата на Европейския парламент и Съвета за разпоредби за лятното часово време . Тя предвижда хармонизирана дата и час за началото и края на лятното часово време в целия ЕС, като целта е да се подпомогне ефективното функциониране на вътрешния пазар. Еврокомисията многократно заяви, че в Европа  трябва да има единно правило  или всички да въртят часовниците си два пъти годишно, или никой не го прави. В противен случай биха възникнали практически проблеми.", "date": "2018.08.31", "title": "Еврокомисията ще предложи да се отмени зимното часово време, обяви Юнкер"}
{"url": "https://www.dnevnik.bg/sport/2018/08/31/3304169_machut_za_superkupata_v_basketbola_shte_e_v_sofiia/", "text": "Мачът за Суперкупата в българския баскетбол беше преместен в София. Двубоят между \"Левски Лукойл\" и \"Рилски спортист\" на 8 септември от 18.00 часа ще се играе в \"Универсиада\"  вместо в \"Арена Ботевград\", както беше планирано . От Националната баскетболна лига (НБЛ) обосноваха решението си с липсата на телевизионно излъчване и намаляване на разходите по организацията. Двата клуба са дали съгласието си за промяната. \"Събитието се организира от три години, като до момента домакин на всички издания е зала \"Универсиада\" в София. Изборът на място за провеждане бе променен едва след УС на БФБ вчера, на който се разгледаха и анализираха опциите - \"Арена Ботевград\", \"Арена Самоков\" и \"Универсиада\". Условията, които трите зали предложиха, бяха сходни и почти еднакво приемливи за НБЛ като организатор\", посочиха от лигата. НБЛ е в партньорски отношения с БНТ. Националната телевизия обаче няма да излъчва мача за Суперкупата заради натоварената програма около световните първенства по художествена гимнастика, волейбол и гребане. \"Екипът на НБЛ потърси съдействие за излъчване от други тв компании, но такова не бе осигурено поради ранния час, който \"Канал 3\" предложи, и твърде малкия срок за организиране на продукция за телевизии като А1 (\"Макс спорт\") или липса на възможности. Оставайки без директно излъчване на събитието, намирането на потенциални партньори и спонсори стана още по-трудна задача за екипа на НБЛ\", се казва в информацията до медиите. Вариантите за датата също са ограничени заради натоварената програма на клубовете в евротурнирите, както и тази на националния отбор. Според генералния мениджър на НБЛ Лили Борисова това е възможност да се провери дали липсата на телевизионно излъчване ще доведе повече зрители в залата. \"Лошото за нас като организатор е, че решението бе взето доста късно и нямаме много време да организираме събитие, каквото бихме искали и каквото заслужава зрителят, който ще дойде в залата. Не разполагаме с нужното време да промотираме добре мача, но се надявам, че хората са зажаднели за баскетбол в София\", посочи тя.", "date": "2018.08.31", "title": "Мачът за Суперкупата в баскетбола ще е в София заради липсата на телевизионно излъчване"}
{"url": "https://www.dnevnik.bg/politika/2018/08/31/3304232_borisov_poiska_ostavkite_na_trima_ministri_zaradi_svoge/", "text": "Оставките на вътрешния министър Валентин Радев, транспортния Ивайло Московски и регионалния Николай Нанков е поискал премиерът Бойко Борисов на извънредно заседание на Министерския съвет днес. Оставките са поискани заради  катастрофата в Своге  в събота, при която загинаха 17 души. Още в неделя сутринта тримата са заявили готовност да понесат политическа отговорност заради инцидента. \"Трябва да има виновни от държавната администрация\",  коментира вчера  министърът на регионалното развитие Николай Нанков, след като даде показания като свидетел пред Националната следствена служба. \"В качеството си на министър в морален аспект винаги бих могъл да отговарям. Вчера също заявих това. Политическата отговорност невинаги се носи с даване с оставки. Политическата отговорност понякога е в правилното отреагиране в дадена ситуация, да се предприемат действия в бъдеще, а и да се подпомогне максимално разкриването на истината\", каза Нанков вчера.", "date": "2018.08.31", "title": "Борисов поиска оставките на трима министри заради Своге (допълнена)"}
{"url": "https://www.dnevnik.bg/bulgaria/2018/08/31/3304247_v_obshtina_svoge_niama_danni_za_mantinelata_ot/", "text": "В община Своге няма информация за мантинелата от автобусната катастрофа. Това коментира заместник-кметът на града Валентин Михайлов в ефира на Би Ти Ви. \"Цялата документация от общината е предадена на разследващите. Може лесно да се установи кой е поставил съоръжението, но това не е направено от общината\" уточни той. Вчера стана известно, че  отговорност за съоръжението няма и Агенция  \"Пътна инфраструктура\" (АПИ). \"Мантинелата не е била поставяна от АПИ\", коментира председателят й Светослав Глосов вчера пред журналисти, след като даде показания в Националната следствена служба. Той акцентира, че в отговорностите на АПИ влиза участък \"от бордюр до бордюр\", а в конкретният случай има и друг критерий – участъкът е в урбанизирана територия. Днес от 10 ч. трасето от пътя край Своге  беше затворено  по искане на прокуратурата и следствието, за да бъдат взети нови проби от пътната настилка. По предварителна информация той ще бъде отворен в 18 часа.", "date": "2018.08.31", "title": "Община Своге не е поставяла мантинелата край града, каза заместник-кметът"}
{"url": "https://www.dnevnik.bg/biznes/2018/08/31/3304239_prez_23017_g_nai-mnogo_chujdi_investicii_ima_v/", "text": "По предварителни данни преките чуждестранни инвестиции в нефинансовия сектор към края на 2017 г. възлизат на 24.4 млрд. евро, което е с 3.6% повече в сравнение с 2016 година, съобщава Националният статистически институт. Данните идват на фона на  анализа на Българската стопанска камара, който показва , че делът на местните инвестиции в общия обем на инвестициите нараства драстично при успореден срив на чуждите вложения в периода 2007-2017 г.  През 2017 г. най-голяма е стойността на направените преки чуждестранни инвестиции в промишлеността - 10.5 млрд. лв., или с 4.3% повече спрямо предходната година. Следващ по обем e секторът на услугите (търговия, ремонт на автомобили и мотоциклети, транспорт, складиране и пощи, хотелиерство и ресторантьорство) - 5.7 млрд. евро, което е с 2.6% по-малко спрямо 2016 година. В сектор \"Строителство\" преките чуждестранни инвестиции през 2017 г. са 626 млн. евро, или с 2.8% повече в сравнение с предходната година. По предварителни данни през 2017 г. разходите за придобиване на дълготрайни материални активи във всички сектори на икономиката са 17.6 млрд. лв. и в сравнение с предходната година намаляват с 0.2%. Тъкмо тези вложения са показателни за дългосрочните планове на инвеститорите. Най-голям обем инвестиции по тази линия са вложени в промишления сектор - 5.4 млрд. лв., което е с 4.4% по-малко спрямо 2016 година. Следващ по обем е секторът на услугите (търговия, ремонт на автомобили и мотоциклети, транспорт, складиране и пощи, хотелиерство и ресторантьорство) - 4.5 млрд. лева, което в сравнение с предходната година е с 4% по-малко.  В сектор \"Строителство\" през 2017 г. инвестициите са 1.1 млрд. лв., или с 4.3% повече в сравнение с 2016 година.  През 2017 г. в структурата на разходите за придобиване на дълготрайни материални активи по видове се наблюдава нарастване на направените инвестиции в сгради, строителни съоръжения и конструкции, като относителният им дял нараства с 2.3 пункта повече в сравнение с предходната година. ", "date": "2018.08.31", "title": "През 2017 г. най-много чужди инвестиции има в промишлеността"}
{"url": "https://www.dnevnik.bg/evropa/2018/08/31/3304237_zashto_politikata_za_migrantitie_na_es_zapochna_da_se/", "text": "Европейският съюз най-после тръгва в посоката, която ние предлагаме за миграционната политика, казват страните от Вишеградската четворка (Полша, Унгария, Чехия и Словакия). Двама чешки евродепутати обаче посочват, че приносът на групата към промяната може би е ограничен, пише EurActiv. Срещата на върха на ЕС през юни  за миграционната политика бе описана от много чешки политици като победа за Вишеградската четворка. Държавите членки се съгласиха, че ЕС трябва да засили охраната по границите си, а разселването на мигранти да бъде само на доброволна основа, без да се използва задължителната квотна система. Според Кай-Олаф Ланг, политически анализатор в Берлинската фондация за наука и политика, в момента се наблюдава значителна промяна на тона за основните цели на европейската миграционна политика - приоритетите са защита на външните граници и сътрудничество с трети страни, а идеята за налагане на задължителни квоти вече не е популярна сред повечето държави членки. Не за всички обаче натискът от страна на Вишеградската четворка е основната причина за промяната, а квотната система далеч не е мъртва. Чешкият евродепутат Томаш Здеховски смята, че макар да изглежда, че ЕС се е поддал на натиска на четирите държави, промяната в мнението е по-постепенна и много други фактори трябва да се вземат предвид. \"Отношението към мигрантите бе повлияно повече от българското председателство, баварските политици и избора на Себастиан Курц в Австрия. Успехът на няколко крайни антисистемни и популистки партии на определени избори също изигра роля\", коментира той. \"Вишеградската четворка вече не е сама в преговорите. Повратният момент бе решението на Ангела Меркел след германските избори да не насърчава системата за задължителните квоти\", допълва той. Друг чешки евродепутат, Петр Йежек, смята, че на ЕС му е отнело известно време да осъзнае колко голям е проблемът, но след това е използвал различни инструменти, за да спре вълните от мигранти. \"Затова броят на нелегалните мигранти значително намаля. Представителите на Вишеградската четворка не говорят за това\", допълва Йежек. Томаш Юнгвирт от Консорциума на организациите, подпомагащи мигранти, смята, че промяната рано или късно е щяла да се случи. Важно е да се има предвид, че много държави започнаха да гледат на това като на политически приоритет едва след като броят на търсещите убежище значително намаля\", смята анализаторът.", "date": "2018.08.31", "title": "Защо политиката на ЕС за мигрантите започна да се променя"}
{"url": "https://www.dnevnik.bg/sport/2018/08/31/3304147_sudiia_predizvika_skandal_na_us_open_s_okurajavashti/", "text": "Спорен момент беляза четвъртия ден от Откритото първенство по тенис на САЩ. Мароканският съдия Мохамед Лаяни предизвика вълна от негодувание, след като проведе необичаен разговор с Ник Кириос по време на мача между австралиеца и французина Пиер-Юг Ербер. Кириос започна двубоя доста неубедително. В продължение на един сет и половина австралиецът изглеждаше много разконцентриран и без желание за игра. Когато той изостана с 4:6, 0:3, Лаяни слезе от стола си, за да разговаря с него. \"Искам да ти помогна, искам да ти помогна. Гледал съм твоите мачове. Ти си страхотен за тениса. Знам, че това не си ти\", обърна се главният рефер към австралийския тенисист. Ербер успя да задържи аванса си до 5:2. Кириос обаче значително подобри играта си и загуби само четири от следващите 21 гейма, за да обърне мача и да спечели с 4:6, 7:6 (6), 6:3, 6:0. \"Не знам какво да мисля. Не знам дали този разговор е променил нещо. Просто след този момент Ник заигра много по-добре и беше 100% концентриран. Съдията не трябва да говори с него изобщо. Той може да му каже само да внимава, защото, ако продължава по същия начин, ще получи предупреждение. Дори няма нужда да слиза от стола, за да му го казва. Няма нужда да му казва думите, които чух от видеото след мача. Мисля, че това не е негова работа. Той не трябва да взима позицията на треньор. Той не е треньор, а съдия и трябва да си стои на стола\", заяви Ербер на пресконференцията след двубоя. Французинът си обясни действията на съдията на стола с това, че е бил загрижен за отношението на Кириос към мача. \"Мохамед е много добър съдия. Всичко го знаят. Той беше загрижен за Ник и за шоуто на корта, защото в началото стадионът беше пълен, но след първия сет хората започнаха да си тръгват, като видяха лошото настроение на Ник. Не знам дали разговорът промени нещо, но съдията не трябваше да го прави.\" \"Ник може да бъде невероятен тенисист. Просто понякога мислено не е на корта, не е изцяло фокусиран. Не знам къде беше в първите два сета. Но знам, че след това беше на корта, защото ми срита задника и игра много по-добре от мен\", каза още Ербер. Кириос заяви, че разговорът с Лаяни не се е отразил на мача. Според него думите на мароканския рефер не са били окуражаващи, а по-скоро предупреждение като тези, които често получава в свои мачове, когато демонстрира липса на желание за игра. \"Той просто беше притеснен от начина, по който играя. Не съм сигурен, че бяха окуражаващи думи. Просто ми каза, че ме харесва, и това, което се случва, не изглежда добре\", обясни австралиецът, който няколко пъти в кариерата си беше глобяван и наказван за отношението си към играта. \"Вижте, не се чувствах добре. Знам, че това, което правех на корта, не беше добре. Реално дори не го слушах, когато ми говореше, но знам, че не изглеждаше добре. Този разговор по никакъв начин не ми помогна\", каза още той. Според него случилото се не е нещо необичайно. Кириос се върна към последните си две участия на мастърса в Шанхай. През 2016 г. той загуби демонстративно мача си от втория кръг с Миша Зверев и беше наказан да не играе осем седмици. Миналата година в първия кръг австралиецът прекрати участието си само след един сет игра срещу Стив Джонсън. \"Всички знаем, че имах момент в Шанхай, когато съдията ми каза същото: \"Това не е добре за почтеността на спорта, не изглежда никак добре.\" Случва се и в другите спортове. Във футбола, когато някой играе грубо, получава предупреждение. Ако продължи да го прави, бива наказван. Същото е. Не оказа никакво влияние, защото малко след това губех с 2:5\", каза още Кириос. Следващият му съперник - Роджър Федерер, обаче се изказа критично за действията на Лаяни. Рекордьорът по титли от Големия шлем заяви, че не е редно рефер да разговаря по този начин с играч, независимо какво му е казал. \"Разбирам какво (съдията) се опитваше да направи. Ник се държи по начина, по който се държи. Но съдията трябва да взима решенията от стола си. Не е негова работа да слиза от стола и да говори с играчите\", каза Федерер на пресконференцията си след победата над Беноа Пер. \"Не знам какво му е казал и не ме интересува. Но не беше просто да го попита как се чувства и веднага да се върне на стола. Той беше твърде дълго долу. Беше си разговор, а разговорите могат да променят нагласата ти. Дали ще е с физиотерапевт, с доктор или в този случай със съдията на стола. Но това не трябва да се случва и всичко го знаят\", допълни швейцарецът. Американската тенис асоциация (USTA) бързо излезе с изявление по случая, като оправда действията на Лаяни. \"Когато Кириос изоставаше с 0:3, съдията слезе от стола, за да провери какво е състоянието му. Той напусна стола си, защото на стадиона беше много шумно по време на почивката и искаше да е сигурен, че комуникацията им ще бъде ефективна.\" \"Лаяни се притесняваше, че Кириос може да се нуждае от медицинско внимание. Той каза на Кириос, че ако не се чувства добре, може да му бъде осигурена медицинска помощ. Той също така информира Кириос, че ако вижда липса на интерес към мача, като съдия на стола трябва да предприеме мерки. След това отново каза на Кириос, че може да получи медицинска помощ. При следващата смяна на полетата, когато състезателят изоставаше с 1:4, той получи помощ от физиотерапевта\", се казва в обяснението на организаторите. От USTA не обява дали ще предприемат някакви мерки по случая. Според Кириос няма основание Лаяни да бъде наказван. \"Не мисля, че той заслужава това. Искам да кажа, че не се е случвало на другите съдии. Реферът в Шанхай не беше наказан. Преди две седмици срещу Дел Потро в Синсинати се случи абсолютно същото нещо. Просто не правех най-доброто си представяне. Същото се случи и днес. Реферът просто искаше да ми каже, че не мога да правя това, защото не изглежда добре\", каза австралиецът.", "date": "2018.08.31", "title": "Съдия предизвика скандал на US Open с окуражаващи думи към Ник Кириос"}
{"url": "https://www.dnevnik.bg/citat_na_deniia/2018/08/31/3304255_citat_na_denia_lakomiiata_i_glupostta_ni_dvijat/", "text": ", каза днес по Би Ти Ви лидерът на \"Движение 21\" Татяна Дончева в коментар на катастрофата край Своге и скандалите от последните дни. Тя посочи, че хората са спрели да бъдат хора, което се доказвало от това колко малко са спрелите да помогнат при инцидента край Своге. Дончева попита и защо живеещите в Своге протестират чак сега, а не когато са станали предишните по-леки инциденти в района. Тя се възмути, че гаранцията за един път е две години, а вместо да се оправят опасните места, по шосетата се слагат табели за намаляване на скоростта. \"Катаджиите са малко повредени по отношение на скоростта. Оказва се, че нашите пътища са направени колите да не се карат бързо. Ами щом е така, да ги ограничат да не вдигат повече от 50 км/ч. Може ли да е държавна политика да сложим табели\", обяви Дончева. Коментирайки скандала около  общинския съветник от БСП в Бургас Бенчо Бенчев и Митьо Очите , Дончева посочи, че \"Бенчев не може да си каже заглавието, буквално\". Според нея обаче за съжаление няма с кого да бъдат заменени крадците и бандитите, които управляват.", "date": "2018.08.31", "title": "Цитат на деня: Лакомията и глупостта ни движат жестоко и трайно към пропастта"}
{"url": "https://www.dnevnik.bg/sport/2018/08/31/3304225_kontrolata_na_voleibolistite_s_egipet_v_ponedelnik/", "text": "Приятелската среща на мъжкия национален отбор по волейбол с Египет в понеделник ще бъде открита за зрители и медии, обявиха от българската федерация. Контролата е в зала \"Конгресна\" във Варна от 18.00 часа. След това двата състава ще имат още една двустранна игра. Това ще са последните контроли за България преди началото на световното първенство, на което страната е домакин съвместно с Италия. Четвъртото място би изпратило отбора в Италия. Националите ще изиграят мачовете си от първата фаза във Варна между 9 и 18 септември. В мача на откриването те приемат Финландия, а в групата са още Иран (13 септември), Пуерто Рико (14 септември), Куба (16 септември) и световният шампион Полша (18 септември). Ако завърши сред първите три, българският отбор ще се класира за втората фаза в София. Египтяните ще играят в Русе, където са в група с Бразилия, Франция, Канада, Холандия и Китай. Билетите за световното се продават в мрежата на Eventim.", "date": "2018.08.31", "title": "Контролата на волейболистите с Египет в понеделник ще е открита за зрители"}
{"url": "https://www.dnevnik.bg/detski_dnevnik/2018/08/31/3303249_s_decata_v_pochivnite_dni_1_i_2_septemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота -  - Космосът е темата на детския научен център \"Музейко\" през септември. Акцентът в програмата ще бъдат разговорите с истински астрономи. В събота младите любители на космоса ще имат две възможности за среща с доц. д-р Евгени Овчаров, ръководител на \"Катедра астрономия\" към Софийски университет \"Св. Климент Охридски\". Разговорите са от 11 до 11.30 ч. и от 12 до 12.30 ч. Още за програмата на \"Музейко\" през деня -  тук . -   - Демонстрации, които имат за цел да представят по интересен и забавен начин различни аспекти на физиката, химията, математиката, информатиката, ще има в новия интерактивен технологичен център за деца и младежи TechnoMagicLand. В неделя демонстрациите са на тема \"Цветна химия\" (12.30 ч.) и \"Метали\" (15.30 ч.). Продължителността на всяка е 30 минути, а входът е с билета за посещение на центъра. Децата под 12 години трябва да бъдат придружавани от пълнолетен възрастен. Повече подробности -  тук .  - Открит урок по фехтовка в магазин \"Декатлон\" в кв. \"Подуяне\". Желаещите ще имат възможност да се запознаят с трите разновидности на този спорт в зависимост от използваното оръжие - сабя, шпага и рапира, както и да направят първи стъпки в боя с шпага. Урокът започва в 11 ч. Участието е безплатно, но е необходимо предварително записване. Подробности -  тук . -   - Фестивал на настолните игри кани младите хора да изоставят за ден технологиите и да предизвикат съобразителността и уменията си. Varna Games Fest ще се състои в Морската градина - в пространството между Морското казино и сцена \"Раковина\", от 10 до 20 ч. в събота и неделя. Пространството ще бъде разделено тематично на десет зони, в които ще има демонстрации и турнири. Тазгодишното издание събира партньори от цяла България, които ще предложат на посетителите над 200 различни игри, четири от които разработени от български компании. Още - на  страницата на фестивала .  - За осма поредна година градът ще е домакин на Фестивал на хартиените фенери. Малко преди слънцето да залезе напълно, участниците ще запалят и пуснат едновременно във въздуха своите летящи фенери, които се издигат бавно нагоре, докато се превърнат в малки светещи точки, приличащи на звезди. Вечерта ще завърши с хоро на мегдана, а организаторите обещават много изненади, които ще се пазят в тайна до последно. Място: на площада пред общината (пл. \"Възраждане\"). Час: 20 ч., вход свободен. - Над 30 културно-образователни инициативи включва първото издание на Детския панаир в града, организиран от фондацията \"Изиарт\". Работилниците ще бъдат разположени на площад \"Независимост\", пред Общинския културен център и в пространството пред художествена галерия \"Проф. Илия Петров\" и ще са отворени от 11 до 20 ч. Децата ще могат да направят първи стъпки в стъклописа, архитектурата, плъстите, грънчарството. Музикалното ателие ще е посветено на цигулката, а в специален кът посетителите ще се запознаят с тайните на калиграфията и ще пишат на глаголица. По традиция ще бъде показана и истинска пожарна кола, на която децата ще могат да се качат. Входът е свободен. Неделя За четвърта поредна година поредицата \"Концерти на възглавници\" ще гостува на Детския екостационар \"Бели брези\", при това не с обичайната класическа програма, а с джаз в изпълнение на певицата Весела Морова и нейния бенд в състав: Денис Гоев (тромпет), Калин Жечев (пиано) и Иван Андреев (перкусии). Концертът започва в 11 ч., час преди него отваря врати \"Работилница на възглавници\", в която децата ще имат възможност да декорират своя собствена възглавница за спомен. Подробности за програмата и билетите -  тук .  -   - Демонстрации, които имат за цел да представят по интересен и забавен начин различни аспекти на физиката, химията, математиката, информатиката, ще има в новия интерактивен технологичен център за деца и младежи TechnoMagicLand. В неделя демонстрациите са на тема \"Цветна химия\" (12.30 ч.) и \"Метали\" (15.30 ч.). Продължителността на всяка е 30 минути, а входът е с билета за посещение на центъра. Децата под 12 години трябва да бъдат придружавани от пълнолетен възрастен. Повече подробности -  тук . \"Космическата програма\" на \"Музейко\" продължава с наблюдение на слънцето от Зеления покрив на детския научен център, водено от Ганчо Ганчев, докторант в катедра \"Астрономия и популяризация на астрономията\". Началният час на наблюдението е 12 ч. Още за програмата на \"Музейко\" през деня -  тук . -  - Инициативата  \"Джаз за деца\"  кани публиката на благотворителен концерт в подкрепа на деца със специални нужди. на сцената ще излязат Венцислав Благоев (тромпет и водещ), Димитър Благоев (китара), Димитър Шанов (контрабас), Невена Григорова (барабани) и Боряна Йорданова (вокал). Входът е свободен, а музикантите очакват младите почитатели на джаза и техните родители в 17 ч. в кино \"Кабана\" в парка пред НДК.  - Урок по народна топка ще има в магазин \"Декатлон - Витоша\". Заниманието започва в 11 ч., като топката и игрището са ангажимент на организаторите. Урокът е безплатен, но е нужна предварителна регистрация. Подробности -  тук . -   - В Морската градина (в пространството между Морското казино и сцена \"Раковина\") продължава фестивалът на настолните игри Varna Games Fest. Пространството ще бъде разделено тематично на десет зони, в които ще има демострации и турнири. Тазгодишното издание събира партньори от цяла България, които ще предложат на посетителите над 200 различни игри, четири от които разработени от български компании. Време: от 10 до 20 ч. Още - на  страницата на фестивала . - Продължава Детският панаир в града. В работилниците, разположени на площад \"Независимост\", пред Общинския културен център и в пространството пред художествена галерия \"Проф. Илия Петров\", посетителите ще могат да направят първи стъпки в стъклописа, архитектурата, плъстите, грънчарството. Музикалното ателие ще е посветено на цигулката, а в Етнографския музей е предвидена специална игра.По традиция ще бъде показана и истинска пожарна кола, на която децата ще могат да се качат. Входът е свободен, а работилниците ще са отворени от 11 до 20 ч.", "date": "2018.08.31", "title": "С децата в почивните дни (1 и 2 септември)"}
{"url": "https://www.dnevnik.bg/analizi/2018/08/31/3304272_purzalkata_na_smurtta_fakti_bez_posledstvie/", "text": "Жестоката катастрофа в Искърското дефиле взе 17 жертви, включително дете на 13 г., а няколко от ранените все още се борят за живота си. Според обвинението виновник за инцидента е шофьорът, който карал с превишена скорост и бил разсеян, защото в момента на произшествието разговарял с пътничка. Основният въпрос обаче остава без отговор. Коректно ли е изобщо да използваме думата \"инцидент\" за описание на случилото се? Отговарям направо – не. Редица факти показват, че е било въпрос на време тази трагедия да се случи.  и съдържа варовик, който се \"полира при честа употреба\". Просто казано, с течение на времето той неизбежно се превръща в пързалка на смъртта. От фирмата изпълнител \"Трейс\", очаквано, защитават работата си – всичко в рецептата на настилката било съобразено с европейските изисквания и стандарти. Предстои по качеството на асфалта да се произнесе и международна лаборатория. . Подобни \"инциденти\", които поставят въпроса за състоянието на асфалта, са ставали и преди. Въпреки увъртанията им – т.е., че се опитвали да принудят \"Трейс\" да вземе мерки – \"компетентните органи\" всъщност не са направили по същество нищо, за да предотвратят задаващата се зад завоя трагедия. Трябваше да се случи тежък \"инцидент\", да загинат много хора, вместо, цинично казано, двама-трима, за да се \"размърдат\" властите. . след експертизата на частна лаборатория, чийто ръководител е синът на шефа на \"Трейс\". От холдинга са категорични, че няма конфликт на интереси. . Има основания да се смята, че \"Трейс\" е фирма, близка до властта. Сегашният заместник-министър на регионалното развитие Деница Николова е била служител на \"Трейс интернешънъл ЕООД\" (собственост на \"Трейс груп холд АД\"). Била е и зам.-министър на Лиляна Павлова (когато последната ръководеше Министерството на регионалното развитие). Председателят на надзорния съвет на холдинга проф. Михайлов определя министъра на културата Вежди Рашидов като \"мой близък приятел\". Идеята за построяването на главния софийски офис на холдинга, на чието откриване присъства и министър-председателят Бойко Борисов, е дадена от Рашидов. Има ли нужда да анализирам тези факти? Публична тайна е, че е честа практика близки до силните на деня фирми – и тук не визирам само управлението на ГЕРБ, разбира се – да печелят нагласени обществени поръчки. Кой \"държавен орган\" сериозно ще потърси сметка или ще санкционира пропуските в работата на аверите, на сътрапезниците? Системата е проста, но ефективна. Става дума за прехвърляне на средства от единия джоб в другия. \"Нашите фирми ни удрят по едно рамо при избори, ние пък им даваме зелена светлина, когато се отвори възможност за някоя апетитна далаверка.\" Министър-председателят Борисов отново намери верния тон, за да коментира случилото се. Обещава да няма милост за виновниците. Но за кои виновници иде реч? На обществото вече бе хвърлен шофьорът. Вината му тепърва предстои да се установи категорично. Но е много възможно да се повтори развръзката от трагедията в Хитрино, когато в крайна сметка \"пешкирът опра\" машинистът. Томислав Дончев лансира идеята за нов орган, под чиято шапка няколко институции да се борят с войната по пътищата. Това е много слаб кризисен PR. Сформирането на нова комисия няма да реши нищо. Вече има достатъчно подобни институции. По-скоро резултатът ще бъде пръкването на по-ефикасен инструмент за погребването на факти, за заличаване на истини. Промяната на закона, ако такава най-после се случи, и въвеждането на задължение на собствениците на автобуси да ги оборудват с колани, ще бъде важна, но палиативна мярка. Не очаквам ефект и от готвения от БСП трети вот на недоверие. Той трудно ще получи необходимата парламентарна подкрепа, за да успее. . Защото те няма да накърнят далавераджийската основа на значителна част от т.нар. бизнес. Написах го, но ще повторя. В момента столицата е барикадирана като Сталинград от ремонтите на пътища, тротоари и пр. Не ми се мисли колко подобни афери се реализират буквално пред очите ни всеки ден. Или смятате, че случаят с катастрофата в Своге е изолиран? Ще хвръкне някоя и друга министерска глава (тази сутрин Борисов е поискал оставките на Валентин Радев, Ивайло Московски и Николай Нанков, но да изчакаме – в ГЕРБ всичко е предпоследно). Ще изгърмят, както обикновено, бушоните, но системата ще продължи да работи безотказно. Може да охладнеят и връзките между силните на деня и фирми, които са компрометирани. И какво от това, има върволици или по-точно констелации от \"обръчи\" от юридически лица, които са в симбиоза с политическия елит. Така проблемът всъщност не е в дъжда, мантинелата, асфалта, скоростта, коланите и пр. А в апетита. В любовта към суджука.", "date": "2018.08.31", "title": "Пързалката на смъртта – факти без последствие"}
{"url": "https://www.dnevnik.bg/bulgaria/2018/08/31/3304261_nikolai_kolev_bosiia_prekrati_gladnata_si_stachka_sled/", "text": "Николай Колев-Босия, който вече 81 дни е в гладна стачка с искане за оставката на транспортния министър Ивайло Московски, днес прекрати протеста си. Това потвърди той пред \"Дневник\" веднага след като стана окончателно и беше официално обявено решението Московски да напусне поста. Транспортният министър подаде оставка по искане на премиера Бойко Борисов заради  катастрофата в Своге  в събота, при която загинаха 17 души. Николай Колев-Босия започна протеста си на 13 юни с искане на оставката на транспортния министър Ивайло Московски заради корупция.  На 65-ия ден от гладната стачка той прибави и искания  за още оставки - на заместник-министъра Ангел Попов. Преди това пък призова за  отстраняването на Дамян Войновски  от ръководната позиция в агенция \"Автомобилна администрация\", откъдето той впоследствие беше отстранен. По случая със стачката на Николай Колев–Босия и неговите твърдения за корупция в транспортния сектор  беше сформирана и временна парламентарна комисия , която проведе три  заседания  преди лятната ваканция на депутатите. Пия първия си чай с лъжичка мед, направих си го след новината за оставката, каза Колев пред \"Дневник\". Добави обаче, че действията му няма да спрат дотук, а ще продължи с инициативите за прекратяване на корупцията на всички нива. Първите стъпки са за изчистване на транспортното министерство и на Народното събрание, отбеляза той. \"Немислимо е да спрем по средата на пътя\", заяви Колев.", "date": "2018.08.31", "title": "Николай Колев–Босия прекрати гладната си стачка след оставката на Московски"}
{"url": "https://www.dnevnik.bg/bulgaria/2018/08/31/3304259_nankov_i_radev_obiaviha_che_s_ostavkite_si_poemat/", "text": "Подаваме оставка като министри, защото носим политическа и морална отговорност. Така се прави по белия свят и ГЕРБ го прави - така министрите на регионалното развитие и на вътрешните работи Николай Нанков и Валентин Радев формулираха причините да си тръгнат от кабинета. Час и половина по-рано от публикации в медии се разбра, че е имало извънредно заседание на Министерския съвет, а премиерът е наредил на Нанков, Радев и транспортния министър Ивайло Московски да напуснат заради катастрофата край Своге от събота,  в която загинаха 17 души . Тримата бяха изпратени да дадат изявления за медиите и да обяснят аргументите за оставките си. Московски не се появи пред медиите, а колегите му обясниха, че бил в болнични. Мотиви няма, разговаряхме с премиера В изявленията си и двамата министри обясниха, че нямат написани мотиви за оставките си и не е нужно. \"Мотиви не сме писали. Разговаряли сме с премиера за това. Няма какво да го убеждаваме и да пишем мотиви за пред вас\", каза Валентин Радев. Той отбеляза, че има и много други виновни, но кои са те ще реши прокуратурата. Николай Нанков многократно подчерта, че още в неделя е заявил готовност да поеме отговорността. Вчера след разпита му в следствието той уточни, че политическата отговорност невинаги се носи с даване с оставки и понякога се изразява \"в правилното отреагиране в дадена ситуация\". \"Очевидно министерствата ни не са били в състояние да ни предпазят от такава трагедия\", посочи Радев като причина за оставките. Колегата му допълни, че вижда проблем в комуникация между ведомствата, отговарящи за пътната безопасност. Министърът на вътрешните работи в оставка изрично подчерта, че броят на загиналите при катастрофи в България намалява в последните години, но си давал сметка, че е трудно да се обясни това при подобен инцидент. \"Оставките никога не решават проблема\", каза още Валентин Радев. Той обяви, че в сектора на пътната безопасност се прави революция с трите нови закона, който ще заменят Закона за движение по пътищата. Законите, които се подготвят в последните няколко месеца, все още не са стигнали до Народното събрание. От отговорите на министрите стана известно също, че двамата нямат яснота какво ще правят занапред. Двамата допуснаха, че може да се върнат в Народното събрание, тъй като са избрани за депутати, но се застраховаха, че решението ще бъде взето след консултации в партия ГЕРБ. Пресконференцията продължи двадесетина минути. След това двамата министри в оставка си тръгнаха, въпреки че присъстващите журналисти имаха още много въпроси. Разделение в \"Обединени патриоти\" за оставките Новината за оставките раздели за пореден път партиите в коалиционния партньор на ГЕРБ \"Обединени патриоти\". Вицепремиерът и лидер на Националния фронт за спасение на България (НФСБ) Валери Симеонов обяви, че виновен за катастрофата е шофьорът на автобуса и не вижда смислени аргументи за напускането на тримата министри. Той добави, че утре ще се проведе национален съвет на партията, на който трябва да се реши  дали да останат в управлението.  Подобно мнение, но без идеите за напускане на властта, изказаха и от ВМРО. От ръководената от министъра на отбраната Красимир Каракачанов политическа сила обясниха, че не разбират защо се е стигнало до крайното решение, като уточниха, че никой от ГЕРБ не се е консултирал с тях. Единствено лидерът на \"Атака\" и председател на парламентарната група на \"Обединени патриоти\" Волен Сидеров подкрепи премиера Бойко Борисов за действията му. Според него тримата министри са от квотата на ГЕРБ и заради това Борисов може да им поиска оставката без да се консултира с коалиционните си партньори. Опозицията иска оставка на кабинета Заместник-председателят на БСП Кирил Добрев каза от своя страна, че \" колкото по-бързо има предсрочни избори и оставка на това правителство,  толкова по-добре за страната\".  \"Камилите се сменят, керванът си върви. От 10 години този керван се води от един и същи човек. Оставка на цялото правителство е единственият изход от политическата криза\", заяви Добрев. От извънпарламентарното обединение  \"Демократична България\" също настояха за оставка на правителството.  Лидерът на политическата сила Христо Иванов уточни, че със смяната на трима министри не могат да се решат големите проблеми в българската политика. Официално обвинен остава само шофьорът Четири дни след катастрофата с автобуса премиерът  Бойко Борисов обяви , че всички длъжности лица ще си понесат отговорността - съдебна и политическа. За момента единственият  обвиняем за нея е шофьорът - Григор Григоров , който е под домашен арест. Има съмнения обаче, че до инцидента се е стигнало  заради състоянието на пътя , който е ремонтиран преди две години. Отговорността за състоянието на пътя е на Агенция \"Пътна инфраструктура\", която е на подчинение на министъра на регионалното развитие и благоустройството. Една от причините броят на жертвите да е толкова голям е, че пътуващите са били без обезопасителни колани, подобно на предишната голяма катастрофа от тази година - на магистрала \"Тракия\" през април. Министърът на транспорта  Ивайло Московски от 2011 г. се зарича да въведе законово задължение за поставяне на колани  във всички автобуси за междуградски превоз. Досега това не е станало. Текстове по темата има в обсъжданите три нови закони за пътищата, но кога ще бъдат приети те не е известно. Вчера в прокуратурата  започнаха разпити на длъжностните лица , които имат отношение към състоянието на пътя - министър Николай Нанков, сегашни и бивши ръководители на пътната агенция и други.", "date": "2018.08.31", "title": "Нанков и Радев обявиха, че с оставките си поемат отговорност, макар че са работили добре"}
{"url": "https://www.dnevnik.bg/sviat/2018/08/31/3304291_turciia_uvelichi_danuka_vurhu_depozitite_v_chujda/", "text": "Турция повиши данъка върху депозитите в чужда валута и отмени данъка върху депозитите в турски лири в рамките на усилията си да подкрепи затруднената си валута, съобщава \"Асошиейтед прес\", цитирана от БТА. Според публикуваното днес решение данъкът при източника върху депозитите в чужда валута със срок до шест месеца се увеличава от 18 на 20 процента. Същевременно данъкът при източника на депозитите в турски лири със срок над една година се намалява от 10 на нула процента. Курсът на лирата се повиши с 2.1 процента след решението и достигна до 6.51 лири за долар, след като снощи бе паднал до 6.8994. Турската валута загуби около 40 процента от стойността си тази година заради безпокойството от икономическата политика на президента Реджеп Тайип Ердоган и заради продължаващия търговски и дипломатически спор със САЩ, пише АП.", "date": "2018.08.31", "title": "Турция увеличи данъка върху депозитите в чужда валута"}
{"url": "https://www.dnevnik.bg/sport/2018/08/31/3304316_cheferin_zagovori_za_vuvejdane_na_videopovtoreniiata_v/", "text": "Президентът на УЕФА Александър Чеферин даде знак, че технологията за видеоповторенията (VAR) може да бъде въведена в евротурнирите от следващия сезон. Той сведе до минимум  вероятността системата да бъде използвана за решителните срещи в Шампионската лига тази година . \"Планът засега е да я ползваме от следващия сезон. Като първият мач от следващия сезон ще е двубоят за Суперкупата\", посочи Чеферин, цитиран от \"Евроспорт\". Дълго време той твърдеше, че употребата на технологията все още не е достатъчно убедителна. Дори след положителните оценки след дебюта на VAR на световното първенство словенецът остава на същото мнение. \"Видеоповторенията не са напълно ясни към момента. Но също така знаем, че вече няма връщане назад\", посочи президентът на УЕФА. По думите му остава голямо поле за подобрения и затова не иска да гарантира кога точно технологията ще стане част от евротурнирите. \"Не отхвърлям възможността (VAR да се използва още във финала в Шампионската лига този сезон), но засега няма изгледи да стане\", добави Чеферин.", "date": "2018.08.31", "title": "Чеферин заговори за въвеждане на видеоповторенията в евротурнирите от 2019 г."}
{"url": "https://www.dnevnik.bg/bulgaria/2018/08/31/3304312_kratki_novini_obshtina_burgas_preduprejdava_za/", "text": "Малък самолет излезе от пистата при излитане от Бургас Малък самолет \"Чесна\" е излязъл от пистата при излитане от бургаското летище, съобщава БНР. Той е с капацитет 10 пътници, но по време на инцидента в него бил само екипажът от трима души. Никой от тях не е пострадал. Има нанесени леки щети по предния колесник. Машината вече е издърпана от тревните площи. В Пазарджик задържаха надзирател, убил дете на пътя Инцидентът се е случил на четвъртък около 20.30 часа на пътя между селата Ивайло и Сарая. Надзирател от затвора в Пазарджик при пътен инцидент с личен автомобил извън работно време причини смъртта на 16-годишно дете, съобщават от Министерство на правосъдието. Надзирателят незабавно е отстранен от длъжност и срещу него е образувано дисциплинарно производство от Главна дирекция \"Изпълнение на наказанията\". Той е задържан от органите на МВР и срещу него се води разследване. Община Бургас предупреждава за потенциална опасност от западнонилска треска  В момента има недоказано, но съществуващо съмнение за жена, която проявява голяма част от симптомите на това заболяване, съобщават от пресцентъра на институцията. От общината акцентират, че няма повод за паника. През следващите дни са планирани засилени дезинсекционни мероприятия на местата, където се събират много хора, и в биотопите, където се развъждат комари. Общината също така е предупредила всички болници на своя територия да следят внимателно за евентуални случаи. Защото 80% от заразените не проявяват никакви симптоми. Здравната инспекция забрани да се пие водата от седем чешми в Хасково Причината е нарушение на микробиологични и химични показатели, съобщават от пресцентъра на община Хасково. Засегнатите обекти са чешмите под бившия Техникум по автотранспорт; на улица \"Бачо Киро\"; улица \"Ахрида\"; улица \"Балатон\"; улица \"Каменни\"; чешма\"Георги\" в парк \"Кенана\", както и чешмата в същия парк \"Три чучура\". Предписанието задължава общината да обозначи седемте чешми с неизтриваем надпис. Проверява се второ огнище на африканска чума по свинете То е разположено на около 5 км от границата ни с Румъния, съобщават от Областната дирекция по безопасност на храните в Силистра, цитирани от БНР. \"Взетите проби в областта до момента не са дали съмнения за наличие на болестта\", съобщи пред медията директорът ѝ д-р Себахтин Халид. Заради съмнения за африканска чума по свинете в четвъртък от агенцията по храните взеха проби и от заден двор в провадийското село Тутраканци.", "date": "2018.08.31", "title": "Кратки новини: В Пазарджик задържаха надзирател, убил дете на пътя"}
{"url": "https://www.dnevnik.bg/sviat/2018/08/31/3304322_botovete_v_shvedskiia_tuitur_sa_se_udvoili_40_ot_tiah/", "text": "Правителствено изследване в Швеция е установило, че напоследък рязко се е увеличил броят на автоматизираните акаунти в \"Туитър\". В доклада се посочва, че 40 на сто от тях вероятно ще подкрепят антиимигрантската партия \" Шведски демократи \", предаде агенция \"Асошиейтед прес\". Проучването на шведското военно разузнаване става на фона на ширещи се опасения, че преди парламентарните избори на 9 септември ще се разпространява дезинформация. Изследователят Йохан Фернквист твърди, че от юли до август броят на туитър ботовете, които обсъждат политика, почти се е удвоил.  В доклада се подчертава, че потребителите \"може да бъдат накарани да вярват, че някое съдържание има по-широка подкрепа или е повече общоприето, отколкото е в действителност\".  Шведските власти многократно са говорили за потенциалния риск от външна намеса във вота. Според анкетите \" Шведските демократи \" може да се класират втори на изборите, отбелязва агенцията. ", "date": "2018.08.31", "title": "Ботовете в шведския \"Туитър\" са се удвоили, 40% от тях подкрепят крайнодесните"}
{"url": "https://www.dnevnik.bg/evropa/2018/08/31/3304319_evrokomisiiata_obiaviavi_godishniia_si_uchilishten/", "text": "Дирекцията за писмени преводи на Европейската комисия приканва средношколци от цяла Европа да изпробват преводаческите си умения в 12-ото издание на своя годишен конкурс Juvenes Translatores, предаде пресслужбата на институцията. Тази година юношите с афинитет към езиците ще превеждат текст на тема, свързана с културното наследство. Изборът на темата е свързан с обявяването на 2018 г. за Европейска година на културното наследство. Участниците ще могат да избират да превеждат измежду общо 552-те възможни езикови комбинации от 24-те официални езика на ЕС. Сред участниците в миналогодишния конкурс имаше ученици, които превеждаха от полски на финландски, от чешки на гръцки, от хърватски на шведски. Това са само няколко примера за 144-те използвани комбинации. За да участват в конкурса, училищата трябва да преминат през двуетапен процес на регистрация. На първия етап средните училища трябва да се регистрират  тук . Регистрацията започва на 1 септември 2018 г., продължава до 20 октомври 2018 г. на обед и може да бъде направена на който и да било от 24-те официални езика на ЕС. На втория етап Европейската комисия ще прикани общо 751 училища, избрани на случаен принцип, да номинират между двама и петима ученици за участие в конкурса. Учениците могат да бъдат от която и да е националност, но трябва да са родени през 2001 г. Конкурсът ще се проведе на 22 ноември и ще тече едновременно във всички участващи в конкурса училища. Победителите (по един за всяка държава) ще бъдат обявени в началото на февруари 2019 г. Те ще получат наградите си през пролетта на 2019 г. на специална церемония в Брюксел. По време на посещението си в Брюксел средношколците ще имат възможността да се срещнат с преводачи от Генерална дирекция \"Писмени преводи\" на Европейската комисия (хората, които оценяват техните преводи) и да разговарят за работата с езици.", "date": "2018.08.31", "title": "Еврокомисията обяви годишния си училищен конкурс по превод"}
{"url": "https://www.dnevnik.bg/evropa/2018/08/31/3304333_evrokomisiiata_iska_krai_na_smianata_na_vremeto_dva/", "text": "Посланието на европейците е много ясно: 84% от тях не желаят повече часовниците да бъдат премествани. Ние ще предприемем съответните действия и ще изготвим законодателно предложение до Европейския парламент и до Съвета, които след това заедно ще вземат решение.\" Това заяви еврокомисарят по транспорта Виолета Булц при официалното представяне на резултатите  от обществената консултация  за преминаването към лятно часово време в Европа, предаде пресслужбата на Европейската комисия. Консултацията се проведе между 4 юли и 16 август 2018 г., получи 4.6 милиона отговора от всичките 28 държави членки - най-големият брой отговори, получаван някога при обществена консултация на комисията. Според предварителните резултати 84% от отговорилите предпочитат да бъде прекратено преместването на часовниците два пъти годишно. От хората, искащи да спре смяната на часовото време, повечето предпочитат да се запази за постоянно лятното часово време. Резултатите показват също, че повече от три четвърти (76%) от отговорилите смятат, че опитът им с преместването на часовниците два пъти годишно е много отрицателен или отрицателен. Изтъкнатите от участниците в допитването основания за прекратяване на смяната на времето са свързани с отрицателните последици за здравето, увеличения брой пътни произшествия или липсата на икономия на енергия. Окончателните резултати от обществената консултация ще бъдат публикувани през следващите седмици. Сега комисията ще изготви предложение до Европейския парламент и до Съвета с оглед промяна на настоящите разпоредби за смяна на часовото време, се посочва в съобщението. По-рано днес председателят на Европейската комисия Жан-Клод  Юнкер заяви, че  Брюксел днес ще предложи да се отмени смяната на времето в ЕС два пъти годишно, като идеята е за постоянно да се запази лятното часово време. Въпросът стана особено актуален, след като няколко държави от ЕС ( Литва ,  Финландия  и  Естония ) поискаха съюзът да отмени практиката. В началото на февруари Европейският парламент  настоя да се направи задълбочена оценка  на смяната между зимно и лятно часово време и ревизия на режима, ако е необходимо. Евродепутатите отбелязаха, че множество проучвания не са успели да достигнат до заключителен резултат, но от друга страна, има индикации за негативни последици за човешкото здраве. Повечето държави членки имат стара традиция в разпоредбите за смяна на времето, която в много случаи датира от Първата и Втората световна война или от петролната криза през 70-те години. От 80-те години насам Европейският съюз започна постепенно да приема законодателни актове, въз основа на които всички държави членки да се споразумеят да преминават едновременно от зимно към лятно часово време и обратно и да бъдат премахнати националните графици. От 1996 г. всички европейци преместват часовниците си с един час напред в последната неделя на март и с един час назад в последната неделя на октомври. Целта на правилата в ЕС не беше да хармонизира режима на смяна на времето в ЕС, а да преодолее проблемите, особено в секторите на транспорта и логистиката, които възникват поради некоординирано прилагане на смяната на времето през годината. Паралелно с разпоредбата за преминаване към лятно часово време в Европейския съюз държавите членки използват три различни часови зони или стандартно време. Решението за стандартното време е от национална компетентност.", "date": "2018.08.31", "title": "Еврокомисията иска край на смяната на времето два пъти годишно"}
{"url": "https://www.dnevnik.bg/sport/2018/08/31/3304287_berbatov_i_shampion_ot_24-te_chasa_na_lyo_man_shte/", "text": "Нападателят Димитър Бербатов и победителят в \"24-те часа на Льо Ман\" от 2010 г. Ник Левентис ще се изправят един срещу друг в демонстративен мач на 24 септември. Събитието се организира от фондациите на двамата, като двубоят ще даде началото на спортен празник за деца. Мачът ще започне в 11.30 часа на футболния терен на комплекса \"Спортна София\" в парк \"Възраждане\". В срещата ще се включат още известни имена от спорта и шоубизнеса, допълват организаторите. През деня всички желаещи ще могат да изпробват уменията си в почти 30 различни спорта. Всяко дете, което се включи в пет вида спорт, ще участва в разпределението на награди.  Спортният празник е част от кампанията \"С усмивка\", която фондацията на Левентис \"Вълшебен свят\" започна тази година. Тя е насочена срещу агресията сред децата.", "date": "2018.08.31", "title": "Бербатов и шампион от \"24-те часа на Льо Ман\" ще играят демонстративен мач в София"}
{"url": "https://www.dnevnik.bg/bulgaria/2018/08/31/3304338_bivsh_shef_na_putnata_agenciia_ne_namira_propuski/", "text": "Бившият шеф на Агенция \"Пътна инфраструктура\", а сега член на управителния съвет на ведомството Дончо Атанасов, обяви, че не намира пропуски в работата на агенцията, довели до трагедията край Своге, при която загинаха 17 души, а 21 бяха ранени. Коментарът му е пред журналисти, след като бе разпитан по случая в Националната следствена служба. \"По завоя, където стана инцидентът, никога никой нищо не е коментирал. Има протоколи – всички документи са представени пред следствието. Никой никога не е коментирал за реконструкция на пътя този завой да бъде изправен\", каза Атанасов, цитиран от агенция \"Фокус\". Обяснява, че договорът с изпълнителя на ремонта е по изискванията на FIDIC (Международната федерация на инженерите консултанти). По думите му това са договори, които се изпълняват в целия свят. На въпрос дали държавата има механизъм да накара строителната фирма да си свърши работата, той отговори, че по договорите по FIDIC това е трудно. \"Тези договори са доста особени. Направили сме всичко, което е могло да направим, съгласно договорите за текущ ремонт. Ремонтирането е в гаранционен срок – т.е. трябва фирмата да го направи. Препоръките са достигали до нея - тя е била известена с писма. В рамките на договорите, които изтичат в края на 2018 г., е трябвало да има отремонтиране.\" Той повтори няколко пъти, че всичко, което пътната агенция е могла да направи, е направила. \"Сложи ли сме знаци, ограничили сме скоростта драстично. Според наши измервания обаче превишението на скоростта в този участък е с 30-40% от всички автомобили – и леки, и тежкотоварни, и автобуси. Откровено казано, не намирам пропуски в работата на АПИ, довели до трагедията\", коментира Атанасов. Той обяви, че излиза като свидетел от следствието, а не с обвинение. В същото качество от следствието излезе и негов предшественик Лазар Лазаров. \"Когато излязат всички резултати във връзка с пътя край Своге, тогава ще се направят констатации за отговорности и вина\", обяви той, цитиран от \"Фокус\". Отказа да отговори на въпрос дали по негово време е бил подписан договорът с фирмата изпълнител за изграждане на пътя Своге – София. \"Държавната приемателна комисия е съгласно закона за устройство на територията, нейните действия са разписани във всички наредби. Тя е независим орган, излиза с Акт 16, на база на който се издава разрешението за ползване - всичко е кристално ясно и регламентирано\", каза още той.", "date": "2018.08.31", "title": "Бивш шеф на пътната агенция не намира пропуски, довели до инцидента край Своге"}
{"url": "https://www.dnevnik.bg/sviat/2018/08/31/3304352_na_trump_shte_mu_e_trudno_da_redaktira_rezultatite_na/", "text": "Нападките му срещу \"Гугъл\" излязоха на първа страница на вестниците, но на американския президент Доналд Тръмп ще му е доста трудно да наложи регламентиране на резултатите, появяващи се при търсенето на новини в интернет търсачките. След като Тръмп обвини във вторник технологичния гигант, че манипулира резултатите на търсачката си във вреда на консерваторите и провокира съмнения дали евентуално няма да наложи някакви мерки, експертите изразиха мнение, че \"Гугъл\" (дъщерна компания на \" Алфабет \") и другите интернет компании се ползват от същите конституционни права за свобода на изразяването, от които и печатните издания. Тази защита изключва според тях всякаква възможност за намеса от страна на президента, недоволен от излизащите в търсачката резултати. \"Редакторският избор на търсачките е доста сходен с избора на редакторите\" в традиционните новинарски компании, коментира професорът от Калифорнийския университет в Лос Анджелис и автор на ръководство от 2012 година за конституционната защита на търсачките Еуген Волох. В своя блогърска публикация в сайта Reason.com той твърди, че разработените от \"Гугъл\" алгоритми са \"редакторска преценка на това какво потребителите на интернет ще намерят за интересно и полезно. Цялата тази дейност е изцяло под закрилата на  първата поправка \" на конституцията, която гарантира именно свободата на изразяването и на печата. \"Търсачките отговарят изцяло на изискванията за закрила от първата поправка, що се отнася до резултатите от търсенията. Многобройни случаи от повече от 15 години са потвърдили това\", обяснява Ерик Голдман, съдиректор на отдел \"Високи технологии\" на юридическия факултет на калифорнийския университет \"Санта Клара\". \"Всеки опит на Тръмп да \"поправи\" резултатите от търсачките ще наруши първата поправка. Това дори не стои като въпрос\", добавя той. Изказванията на Тръмп въпреки това провокираха дебат по отношение на така наречените от президента \"манипулирани\" резултати. Според него има резултати, които са предварително свързани с \"леви\" медии, а не с консервативни сайтове. Тръмп изложи твърденията си след думите на водача на мнозинството в Камарата на представителите, републиканеца  Кевин Маккарти , че \"мнението на консерваторите често е заглушавано\" в интернет. Стопанинът на Белия дом продължи вчера с критиките си и заяви, че \"Гугъл\", \"Фейсбук\" и \"Туитър\" третират консерваторите и републиканците доста несправедливо\". Наблюдателите обаче твърдят, че би било опасно да се промени начинът, по който действат търсачките, за да се угоди на правителството или на дадена политическа партия. \"Гугъл\" е частна компания със свои собствени алгоритми и правителството не упражнява абсолютно никакъв контрол върху начина, по който тя управлява дейностите си\", коментира Кен Полсън, бивш журналист от всекидневника \"Ю Ес Ей тудей\", а сега председател на центъра \"Първа поправка\" при института \"Нюзиъм\". Според него истинската заплаха \"се крие в това, че най-могъщият човек на света постоянно повтаря, че може да се има доверие само на него, но не и на новинарските компании или на търсачките\". Дори и без конституционна закрила опитът за налагане на регламент върху милиардите търсения в \"Гугъл\" би бил и без това невъзможна за изпълнение задача. \"По своя воля не регулираме всяко икономическо взаимодействие, защото знаем, че това е немислимо\", обяснява Дейвид Балто, бивш адвокат в Комисията по конкуренцията и в министерството на правосъдието. Балто е на мнение, че критиките на Тръмп са \"идея в стил Оруел\" и че със сигурност биха намерили място в \"1984\" (роман на Джордж Оруел, станал нарицателен за полицейски и тоталитарни режими), но са изцяло несъвместими с демократичните ни принципи\". Други специалисти твърдят, че коментарите на Тръмп целят да сплотят електората му и да дискредитират медиите, които го разследват. \"Авторитарните режими ценят възможността да контролират търсачките. Американското правителството трябва да се опълчи на подобен вид цензура\", казва Ед Блек, оглавяващ Асоциацията за компютърна и комуникационна индустрия, която цели да насърчава индустрията на информационните технологии. Нейни членове са \"Фейсбук\" и \"Гугъл\".", "date": "2018.08.31", "title": "На Тръмп ще му е трудно да редактира резултатите на интернет търсачките"}
{"url": "https://www.dnevnik.bg/bulgaria/2018/08/31/3304350_specprokuraturata_obiavi_che_razsledva_vetko/", "text": "Специализираната прокуратура разследва собственика на хотелите \"Маринела\" в София и \"Марица\" в Пловдив Ветко Арабаджиев. Това потвърди зам. главният прокурор и шеф на спецпрокуратурата Иван Гешев. По-рано днес беше съобщено за  акция на прокурорите в двата хотела , като се твърдеше, че се проверяват офиси, намиращи се в сградите. \"Собственикът на хотела, ако използвам думата \"собственик\", по официални данни от началото на август месец не се намира в страната заедно с хора от семейството си. Обект на разследване за извършени престъпления са и това лице, хора от семейството му, както и управители и собственици на различни фирми\", каза Гешев, цитиран от агенция \"Фокус\". Той съобщи, че около 10 души са задържани до този момент след акцията, а разследването продължава, като се извършват множество претърсвания и изземвания на различни места в София и Пловдив. Предстояло изземване на автомобили като веществено доказателство. По думите на Гешев до момента са намерени \"дребни суми от рода на 150 хил. лв.\", но очаква доста по-големи суми до края на деня. Част от парите били намерени в кутия за обувки. Прокурорът даде да се разбере, че разследването е за пране на пари: \"Насоката на разследването е, че е извършено пране на пари, като престъплението е данъчно такова, което не изключва да има обвинение и в посока организирана престъпна група.\" Гешев посочи, че делото по случая е било образувано преди 10 дни, а разследваният период е от началото на 2018 г. досега. В първата половина на годината,  докато България председателстваше евросъюза, хотел \"Маринела\" беше домакин  на много от официалните гости. Той беше избран с обществена поръчка. В отговор на въпрос Гешев уточни, че сред арестуваните има както служители на Арабаджиев, така и хора, които нямат формална връзка с него, но през свързани фирми са точили данъци. Бизнесът на Арабаджиев Хотелската група, свързана с Ветко Арабаджиев, включва както градски, така и ваканционни имоти, като купеният през 2015 г. \"Кемпински\" в София (сега \"Маринела\") е номер 14 по ред. Сред морските обекти попадат четири хотела в \"Слънчев бряг\" и шест в \"Елените\", където има и над 250 вили. Част от веригата \"Виктория\" са още хотел \"Пампорово\" в едноименния курорт и хотел \"Марица\" в Пловдив. Преди години той придоби и софийския \"Амбасадор\", но сградата е съборена и строителство на нов обект не е предприето, припомня  \"Капитал\" . Арабаджиев придоби бившия Японски хотел в София през 2014 г. чрез фирмата \"Виктория груп ВМ\". Малко след това името беше сменено на \"Маринела\" - по името на съпругата на Арабаджиев, която е и изпълнителен директор на \"ВГ\", както е преименувано дружеството - собственик на активите. В Съвета на директорите влизат двете им дъщери - Златомира и Александра Арабаджиеви, сочи справка в Търговския регистър. През 2016 г. започна надстрояване на едноетажната нежилищна сграда, която се намира в близост до кулата на хотела. Това предизвика поредица от скандали - от  обвинения за нарушаване на авторско право , до съдебни  дела за законността на строежа . В крайна сметка Върховният административен съд се произнесе, че  пристройката е незаконна и трябва да бъде съборена . Фамилията демонстрира висок стандарт на живот. Според публикации в медиите през 2015 г. родителите са подарили на сина си Вълчо Арабаджиев за дипломирането му в колеж в Швейцария нов автомобил \"Астън Мартин\" на стойност над 1 млн.лв.", "date": "2018.08.31", "title": "Спецпрокуратурата обяви, че разследва Ветко Арабаджиев за пране на пари (допълнена)"}
{"url": "https://www.dnevnik.bg/evropa/2018/08/31/3304347_nad_80_ot_bulgarite_sa_podkrepili_premahvaneto_na/", "text": "Осемдесет и четири процента от българите, участвали в анкета на Европейската комисия, искат да се сложи край на смяната на времето два пъти в годината. Това показват предварителните резултати от проведената обществената консултация по въпроса. Според тях най-голям процент желаещи да бъде отменена сегашната практика има във Финландия и Полша (и двете по 95%), а най-малък - в Гърция (44%). Средно за ЕС 84% от отговорилите предпочитат да бъде прекратено преместването на часовниците два пъти годишно. Консултацията се проведе между 4 юли и 16 август 2018 г., получи 4.6 милиона отговора от всичките 28 държави членки -  най-големият брой отговори , получаван някога при обществена консултация на комисията. Резултатите показват също, че повече от три четвърти (76%) от отговорилите смятат, че опитът им с преместването на часовниците два пъти годишно е много отрицателен или отрицателен. Изтъкнатите от участниците в допитването основания за прекратяване на смяната на времето са свързани с отрицателните последици за здравето, увеличения брой пътни произшествия или липсата на икономия на енергия. Най-много са гласувалите в Германия (3.79 процента от населението), следвана от Австрия (2.94%) и Люксембург (1.78%), а най-малко - във Великобритания (0.02%), Румъния и Италия (0.04%). В България са гласували 0.18%. При представянето на данните еврокомисарят по транспорта  Виолета Булц заяви : \"Посланието на европейците е много ясно: 84% от тях не желаят повече часовниците да бъдат премествани. Ние ще предприемем съответните действия и ще изготвим законодателно предложение до Европейския парламент и до Съвета, които след това заедно ще вземат решение.\" Окончателните резултати от обществената консултация ще бъдат публикувани през следващите седмици. Сега комисията ще изготви предложение до Европейския парламент и до Съвета с огледпромяна на настоящите разпоредби за смяна на часовото време. По-рано днес председателят на Европейската комисия Жан-Клод  Юнкер заяви, че  Брюксел днес ще предложи да се отмени смяната на времето в ЕС два пъти годишно, като идеята е за постоянно да се запази лятното часово време.", "date": "2018.08.31", "title": "Над 80% от българите са подкрепили премахването на смяната на времето"}
{"url": "https://www.dnevnik.bg/politika/2018/08/31/3304432_kolkoto_po-burzo_ima_predsrochni_izbori_tolkova/", "text": "Колкото по-бързо има предсрочни избори и оставка на това правителство, толкова по-добре, каза заместник-председателят на БСП Кирил Добрев в коментар на  оставките на тримата министри  заради катастрофата в Своге. \"Камилите се сменят, керванът си върви. От 10 години този керван се води от един и същи човек. Оставка на цялото правителство е единственият изход от политическата криза\", заяви Добрев. Според него това, че \"трима министри от правителството на стабилността си отиват\", се нарича правителствена криза. В БСП намират оставките за доста закъснели, тъй като са предизвикани от други събития, не от политически. Задължителна е оставката на Цецка Цачева заради изчезнали и избягали затворници и заради срива на Търговския регистър, както и на Румен Порожанов заради кризата в Странджа, смята Добрев. \"Оставките са признание за провала на 10-годишната политика на рязане на ленти\", каза още заместникът на Корнелия Нинова. Добрев ироничнo предложи от името на БСП Лиляна Павлова да оглави МВР. \"Къде е Лиляна Павлова, защо не е в следствието и защо не я разпитват\", попита още Добрев, тъй като пътят през Своге е пуснат в експлоатация през 2016 г., когато тя е била регионален министър. \"Или чакаме днес да я \"изперем\" и заедно с Лазар Лазаров (бивш шеф на АПИ - бел. авт.) да ги върнем, и керванът да продължи да си върви и схемата да си работи\", попита Добрев. Според него големият въпрос е \"Има ли взаимовръзка между строителни фирми и политически лица\". \"Докато не отговорим, няма да намерим отговора и на това защо пътищата ни са некачествени и защо хората умират\", каза още Добрев. Депутатът Георги Свиленски каза, че БСП нямали вина за нито един път, може би само за виадуктите по магистрала \"Хемус\". Заместник-председателят на БСП в парламента Крум Зарков заяви, че ще подкрепят оставките на тримата министри в пленарна зала. Неговият \"голям въпрос\" е дали ще има промяна в политиките, които ще водят новите министри и ГЕРБ. В понеделник депутатите от БСП се събират да решат какви ще са действията им и дали ще поискат поредния вот на недоверие към кабинета.", "date": "2018.08.31", "title": "Колкото по-бързо има предсрочни избори, толкова по-добре според БСП"}
{"url": "https://www.dnevnik.bg/sport/2018/08/31/3304355_ludogorec_shte_igrae_s_baier_leverkuzen_v_liga_evropa/", "text": "Лудогорец\" ще играе с \"Байер\" (Леверкузен) в Лига Европа. Двата отбора попаднаха в група А заедно с носителя на Купата на Швейцария\" Цюрих\" и носителя на Купата на Кипър АЕК (Ларнака). Първите мачове от груповата фаза на Лига Европа ще се изиграят на 20 септември. Следващите се на 4 октомври, 25 октомври, 8 ноември, 29 ноември и 13 декември. Първите два отбора от всяка група ще се класират за 1/16-финалите, където ще се включат и завършилите на трето място в групите на Шампионската лига. \"Лудогорец\" ще участва в групите на Лига Европа за трети път. Дебютът беше през сезон 2013-2014, когато тимът от Разград завърши на първо място в група с ПСВ (Айндховен), \"Динамо\" (Загреб) и \"Черноморец\" (Одеса). След това съставът, воден от Стойчо Стоев, отстрани \"Лацио\" и стигна до осминфиналите, където беше спрян от \"Валенсия\". През миналия сезон българският шампион отново успя да излезе от груповата фаза, след като завърши на второ място в конкуренцията на \"Брага\", \"Истанбул Башакшехир\" и \"Хофенхайм\". В 1/16-финалите отборът, воден от Димитър Димитров-Херо, отпадна от \"Милан\". Една от най-интригуващите групи през този сезон ще е група В, където попаднаха двата отбора на \"Ред бул\" - германският \"Лайпциг\" и австрийският \"Залцбург\". Другите два тима са шотландският шампион \"Селтик\" и първенецът на Норвегия \"Розенборг\". Финалистът от миналия сезон \"Марсилия\" ще играе с \"Лацио\", \"Айнтрахт\" и \"Аполон\" (Лимасол). Носителят на рекордните пет трофея в турнира \"Севиля\" попадна в група с \"Краснодар\", \"Стандарт\" (Лиеж) и \"Акхисарспор\". Лек жребий имаха два от големите фаворити в турнира - лондонските \"Челси\" и \"Арсенал\". \"Челси\" е в група с ПАОК, БАТЕ (Борисов) и \"МОЛ Види\". \"Арсенал\" се събра със \"Спортинг\" (Лисабон), \"Карабах\", \"Ворскла\" (Полтава). Пълният жребий \"Байер\" (Леверкузен), \"Лудогорец\", \"Цюрих\", АЕК (Ларнака); \"Залцбург\", \"Селтик\", \"Лайпциг\", \"Розенборг\"; \"Зенит\", \"Kопенхаген\", \"Бордо\", \"Славия\" (Прага); \"Андерлехт\", \"Фенербахче\", \"Динамо\" (Загреб), \"Спартак\" (Търнава); \"Арсенал\", \"Спортинг\" (Лисабон), \"Карабах\", \"Ворскла\" (Полтава); \"Олимпиакос\", \"Милан\", \"Бетис\", \"Дюделанж\"; \"Виляреал\", \"Рейнджърс\", \"Спартак\" (Москва), \"Рапид\" (Виена); \"Лацио\", \"Марсилия\", \"Айнтрахт\" (Франкфурт), \"Аполон\" (Лимасол); \"Бешикташ\", \"Генк\", \"Малмьо, \"Сарпсборг\"; \"Севиля\", \"Краснодар\", \"Стандарт\" (Лиеж), \"Акхисарспор\"; \"Динамо\" (Киев), \"Астана\", \"Рен\", \"Яблонец\"; \"Челси\", ПАОК, БАТЕ (Борисов), \"МОЛ Види\".", "date": "2018.08.31", "title": "\"Лудогорец\" ще играе с \"Байер\", \"Цюрих\" и АЕК (Ларнака) в Лига Европа"}
{"url": "https://www.dnevnik.bg/sviat/2018/08/31/3304425_pedofilskite_skandali_vuv_vatikana_podkopavat_i/", "text": "Авторът на скандалното обвинение срещу папа Франциск за прикриване на сексуални посегателства наруши мълчанието си и отрече да е действал от желание за отмъщение или гняв. Неговите твърдения продължават да разделят католическата църква, и без това поляризирана заради  реформаторския дневен ред на папа Франциск. Макар че скандалите, изтичането на информация или заговорите не са чужди на Ватикана, обвиненията на архиепископ Карло Мария Вигано отслабиха позициите на папата, вече критикуван за слабото си справяне със случаите на сексуален тормоз, и разпалиха отдавна тлеещата идеологическа битка между десница и левица за душата на католическата църква. Вигано заяви пред италиански журналист, че е спокоен и в мир със себе си след публикуването на своята пълна с обвинения декларация, макар и наскърбен от последвалите опити да се поставят под съмнение мотивите му. \"Заговорих, защото  покварата вече е стигнала  до върха на църковната йерархия\", каза Вигано. За консерваторите в църквата 11-страничният манифест на Вигано, публикуван в края на миналата седмица, е смело разобличаване на покварата и прикриването на сексуалните посегателства. За реформаторите, които подкрепят Франциск, това е жлъчно словоизлияние на един архиепископ хомофоб, озлобен, че така и не е успял да получи червената кардиналска шапка, за която толкова е копнеел. И двете страни обаче са съгласни, че обвиненията на Вигано изискват отговор, предвид факта, че като бивш главен дипломат на Ватикана в САЩ той е бил в позиция да разполага с определена информация. Решението на Франциск да бави отговора - \"Няма да кажа и дума за това\", заяви той в неделя, нито помогна на каузата му, нито задоволи вярващите. \"Наистина мисля, че това е криза на доверието и авторитета, която реално се доближава до лутеранската реформация в началото на 16-и век, каза Кристофър Белито, църковен историк в университета \"Кийн\" в Ню Джърси. \"Това е като в брака: когато доверието е поставено под съмнение, човек може и да продължи напред, но вече не е същото\", поясни той.  В писмото си Вигано обвини дълъг списък от служители на САЩ и Ватикана - включително папа Бенедикт Шестнайсети и папа Франциск, че са прикривали бившия кардинал  Тиодор Маккарик , бивш архиепископ на Вашингтон, чиято склонност да спи със семинаристи очевидно е била публична тайна в някои църковни кръгове повече от десетилетие. Миналия месец Франциск лиши Маккарик от кардиналския сан и му наложи доживотно покаяние и молитви, след като вътрешно разследване на американската църква потвърди достоверността на твърдението, че през 70-те години е опипвал дякон тийнейджър. Дотогава единствените обвинения срещу Маккарик бяха, че е спял с пълнолетни семинаристи - явна злоупотреба с власт, която може би тихомълком е била толерирана във времената преди  #MeToo , но сега вече не минава без последствия. Вигано заяви, че е информирал Франциск за историята на Маккарик със семинаристи по време на среща на 23 юни 2013 г., и обвини папата, че си е затварял очите и практически е реабилитирал Маккарик от наказанията, наложени според него от Бенедикт през 2009 и 2010 г. Има предостатъчно доказателства обаче, че санкциите, ако съществуват, никога не са били приведени в действие напълно, тъй като през онези години Маккарик е пътувал много като представител на църквата и е участвал в официални църковни прояви, включително редом с Вигано, който е отговарял за прилагането на санкциите. Вигано настоя, че Франциск трябва да се оттегли, имайки предвид избухването на скандала с Маккарик в САЩ и поредица от други гей сексуални посегателства и случаи на прикриване в църквата в Чили, Хондурас и Австралия, в които бяха замесени няколко от висшите съветници на Франциск. Според Масимо Франко, журналист от водещия италиански всекидневник \"Кориере дела сера\", мълчанието на Ватикана е красноречиво. \"Мисля, че ако твърденията бяха \"фалшиви новини\", според мен все някой щеше да проговори от името на папата\", каза той за АП. \"Поразяващото в случая е общото мълчание\". Ватикана отказа коментар извън казаното от Франциск в неделя вечер, когато в самолета на връщане от Ирландия репортер го попита дали твърденията на Вигано са верни. \"Мисля, че текстът говори сам по себе си, а вие имате достатъчен журналистически капацитет да направите заключения\", каза той. \"Ако след време направите свои изводи, може би ще се изкажа.\" За мнозина наблюдатели на Ватикана последвалите събития са извадили на показ идеологическите противоречия, които са тормозили църквата през цялата й 2000-годишна история, но са се изострили при папството на Франциск - и са експлодирали в открит конфликт тази седмица. Фронтовата линия беше очертана през 2016 г., когато Франциск отвори вратите на църквата за разведени и сключили повторно граждански брак католици. По-късно същата година четирима кардинали официално поискаха от него да обясни дали променя учението на църквата за брака - рядък публичен упрек. Манифестът на Вигано стана първият директен изстрел. Коментаторът Филип Лоулър написа тази седмица във \"Фърст тингс\" (First Things), консервативно американско католическо списание, че макар прогнозата за \"открита война между епископите\" да е подстрекателско заглавие, разделенията мътят главите на редовите католици, които са \"изтощени и ядосани от серийните разкрития за прикриване и поквара\" в църквата. Прогресивният църковен историк Алберто Мелони обаче написа в левия италиански всекидневник \"Република\", че изстрелът на Вигано \"няма нищо общо с педофилията\", а всъщност цели обединяването на разнообразните сили противници на Франциск - от традиционалистите до по-умерената католическа политическа десница, в името на бъдещ конклав, който ще избере неговия наследник.  Според Белито, историка от университета Кийн, подобни машинации не са нищо ново. \"Всичко това е старо колкото самото християнство. Това, на което сме свидетели сега, не е нищо друго освен високотехнологична версия на \"Аз съм повече християнин от теб\", обяснява той. Американски епископи, както и редови католици, поискаха независимо разследване, което да установи кой и кога е знаел за злодеянията на Маккарик, и да разкрие как той е могъл да се издигне в йерархията. Бомбастичните обвинения на Вигано може да усложнят осъществяването на това искане, при условие че сега папата е замесен лично. Що се отнася до това, Вигано не даде никакви доказателства, че Франциск е отменил каквито и да било наказания, като каза само, че Маккарик излязъл от среща с папата през юни 2013 г. и заявил, че заминава за Китай. Такова пътуване би било напълно в съответствие с твърдия график за пътувания на Маккарик преди 2013 г., когато се предполага, че е бил под действието на санкции от Бенедикт. Вигано обаче каза, че Маккарик е станал близък съветник на Франциск, който се опитвал да назначи по пастирски настроени епископи, подобни на него самия, в църквата в САЩ, която според него била станала прекалено контролирана идеологически от дясното крило.  Франко, коментаторът на \"Кориере дела сера\", заяви, че аферата \"Маккарик\" за пореден път е показала опасността, която представлява склонността на Франциск да се доверява на безполезни стари приятелства като Маккарик или други компрометирани кардинали като съветници, вместо да разчита на официалните църковни канали за информацията си.  \"Не искам да кажа, че става дума за воля за пренебрегване или подценяване, но в крайна сметка бумерангът се върна\", поясни той. ", "date": "2018.08.31", "title": "Педофилските скандали във Ватикана подкопават и авторитета на папата"}
{"url": "https://www.dnevnik.bg/sviat/2018/08/31/3304442_v_germaniia_zapochva_delo_za_iznasilvane_sreshtu_osem/", "text": "В германски съд днес започва дело за групово изнасилване на 13-годишно момиче от осем тийнейджъри в гориста местност на югозападния град Фелберт, предаде ДПА. Осемте момчета на възраст от 14 до 17 години са обвинени, че са пресрещнали момичето, когато то се прибирало от плувен басейн, завлекли го в гората и го насилвали, докато не се намесила минаваща през гората жена. И осемте момчета са от български произход, но само шест от тях ще се явят днес в регионалния съд в град Вупертал. След престъплението другите две  избягаха в България със семействата си , но  бяха арестувани там и ще бъдат съдени отделно , отбелязва ДПА. Според прокурорите срещу момчетата има убедителни доказателства, включително видеозапис на деянието, заснет с мобилния телефон на едно от тях, ДНК проби, взети от жертвата, и показания на жената, прекъснала престъплението. ", "date": "2018.08.31", "title": "В Германия започва дело за изнасилване срещу осем момчета от България"}
{"url": "https://www.dnevnik.bg/sport/2018/08/31/3304447_sezonut_vuv_formula_1_dogodina_shte_prikljuchi_prez/", "text": "Формула 1 обяви предварителния календар за сезон 2019, в който няма никакви промени на домакините. В навечерието на  Гран при на Италия  беше обявен календар с 21 старта за втора поредна година и общо трети път в историята. Голямата новост е, че за пръв път Формула 1 ще завърши през декември. Последният старт е планиран за 1 декември на пистата \"Яс Марина\" в Абу Даби. Сезонът традиционно ще започне в Австралия на \"Албърт парк\", като стартът ще е на 17 март. Европа ще приеме 11 състезания, пет ще са в Азия, четири в Северна и Южна Америка и едно в Австралия. Гран при на Китай на 14 април пък ще влезе в историята като юбилеен №1000 след създаването на Формула 1 през 1950 г. Късният финал на сезона се дължи на желанието на отборите да няма провеждане на състезания в три последователни уикенда. Подобно нещо се въведе през 2018 г., когато Гран при на Франция, Австрия и Великобритания се проведоха между 24 юни и 8 юли. Паралелно с обявяването на календара беше съобщено, че са подновени договорите с две от състезанията. Гран при на Япония на легендарната писта \"Сузука\" остава част от Формула 1 до 2021 г., а очаквано Гран при на Германия на трасето  \"Хокенхайм\" запазва мястото си и през 2019 г . Оставането на Германия като домакин е гарантирано след намесата на \"Мерцедес\". Автомобилната компания става основен спонсор на надпреварата. \"Много съм щастлив, че можем да обявим още един сезон с 21 състезания във Формула 1. Това показва, че всички промотъри работят с дългосрочна стратегия и желание да се гарантира бъдещето на този спорт\", каза изпълнителният директор на \"Либърти медиа\" Чейс Кери.", "date": "2018.08.31", "title": "Сезонът във Формула 1 догодина ще приключи през декември за пръв път в историята"}
{"url": "https://www.dnevnik.bg/bulgaria/2018/08/31/3304466_zavoiat_ot_katastrofata_na_avtobusa_se_vzima_bez/", "text": "Хиляди коли минават през завоя, на който  катастрофира автобусът в събота , което значи, че се взима без проблем, каза днес пред журналисти бившият председател на управителния съвет на Агенция \"Пътна инфраструктура\" Лазар Лазаров. Днес той в продължение на четири часа даваше показания в Националната следствена служба. Пред журналисти Лазаров уточни, че все още е в качество на свидетел. \"Отговорих на всички въпроси, които бяха зададени. Правова държава сме, за това са компетентните органи – следствие, прокуратура, съд. Има достатъчно хора, които да се занимават със случая, така че нещата ще бъдат доведени докрай\", посочи той. Лазар Лазаров, както и миналия през НСлС по-рано днес  негов заместник на поста Дончо Атанасов , отказа да отговори на въпрос дали по негово време е бил подписан договорът с фирмата изпълнител за изграждане на пътя Своге – София. \"Когато излязат всички резултати, тогава ще се направят констатации за отговорности и вина\", каза още инж. Лазаров. Той стана председател на УС на АПИ в средата на септември 2011 година  и напусна поста през ноември 2016 година с мотив лични причини .  В края на април  бившият председател на управителния съвет на пътната агенция бе изпратен на съд за умишлена безстопанственост в особено големи размери и представляваща особено тежък случай. Лазаров и Атанасов, както и други длъжностни лица, разпитани вчера, бяха извикани в търсене на информация за ремонта на пътя, на който стана катастрофата.  Подозренията са , че състоянието на шосето има отношение към катастрофата.", "date": "2018.08.31", "title": "Завоят от катастрофата на автобуса се взима без проблем, обяви бивш шеф на пътната агенция"}
{"url": "https://www.dnevnik.bg/sport/2018/08/31/3304440_jusein_bolt_debjutira_neubeditelno_vuv_futbola/", "text": "Световният рекордьор в спринтовете на 100 и 200 метра Юсейн Болт изигра първия си мач във футбола. Ямаецът се появи като резерва за австралийския \"Сентрал коуст маринърс\" в приятелската среща с аматьорски отбор. Болт влезе в игра в 71-ата минута, когато резултатът вече беше 6:0. Във времето си на терена той имаше възможност в атаката, но не отигра добре. Голямата звезда в леката атлетика за последното десетилетие привлече погледите, но не успя да впечатли. \"Маринърс\" спечели мача от предсезонната си подготовка с 6:1.  Болт заяви пред \"Фокс спортс\", че се е насладил на дебюта си. И добави, че все още се нагажда към изискванията за подготовката във футбола. Бившият спринтьор често е показвал в миналото любовта си към футбола, като е играл в благотворителни и демонстративни мачове.", "date": "2018.08.31", "title": "Юсейн Болт дебютира неубедително във футбола"}
{"url": "https://www.dnevnik.bg/bulgaria/2018/08/31/3304491_i_demokratichna_bulgariia_poiska_ostavkata_na/", "text": "Правителството трябва да подаде оставка, защото управлението е в тежка политическа криза, за която Бойко Борисов носи лична отговорност, се казва в позиция на \"Демократична България\", изпратена до медиите. По-рано днес  оттегляне на кабинета поискаха и от БСП . \"Корупционният модел, укрепен и поддържан от Бойко Борисов вече трети мандат, руши българската държавност. Това са 10 години обслужване на мафията, блокиране на реформи и лобистко законодателство и грабеж на еврофондове\", посочват от \"Демократична България\". Поисканите от премиера и п одадени оставки от тримата министри днес  за партията са \"крайно закъснели козметични ремонти\", които удължават агонията и задълбочават липсата на доверие към институциите и държавността. \"Това недоверие ще доведе до идването на прокремълски и популистки политически субекти начело с БСП. Субекти, които още отсега проповядват промяна на европейския курс на България и изтласкването в Евразия\", предупреждават от \"Демократична България\". В заключение от партията призовават за обединение на демократичната общност и готовност за поемането на управлението на България.", "date": "2018.08.31", "title": "И \"Демократична България\" поиска оставката на правителството на Борисов"}
{"url": "https://www.dnevnik.bg/sviat/2018/08/31/3304487_koka-kola_kupuva_verigata_kafeneta_kosta/", "text": "Веригата кафенета \"Коста\" (Costa) ще бъде продаденa на американския гигант \"Кока-Кола\" (Coca-Cola) за 3.9 милиарда паунда (4.2 млрд. евро), съобщи днес собственикът на веригата - британската компания за хотелиерство и ресторантьорство \"Уайтбред\" (Whitebread), цитирана от \"Франс прес\". \"Уайтбред\" обяви в края на април проекта си да се раздели с две отделни структури от своето портфолио - евтините хотели \"Премиер ин\" (Premier Inn) и веригата кафенета \"Коста\", представени като най-голямата верига от кафенета във Великобритания, които компанията реши накрая да продаде. \"Продажбата на \"Коста\" на \"Кока-Кола\" е нов успех в 276-годишната история на \"Уайтбред\", изрази задоволството си генералният директор на компанията Алисън Бритън. Тя напомни, че \"Уайтбред\" е придобила \"Коста\" през 1995 година за 19 милиона паунда. Веригата, която тогава е притежавала само 39 кафенета, след това се е развила значително във Великобритания и чужбина. Тя има общо 2400 точки на продажба във Великобритания и 1400 обекта в чужбина. Марката управлява освен това 8000 кафе машини \"Коста експрес\" (Costa Express), които са достъпни в супермаркетите и бензиностанциите в осем страни. Оборотът на \"Коста\" е достигнал 1.29 млрд. паунда за отчетния период 2017-2018 година, а оперативната печалба - 123 милиарда паунда. \"Кока-Кола\" попълва празнина в широкия си обхват от дейности с напитки, като слага ръка върху международна марка кафенета. \"Топлите напитки са едни от редките области в сектора, в които \"Кока-Кола\" не притежава световна марка. \"Коста\" ни дава достъп до този пазар\", обясни Джеймс Куинси, изпълнителен директор на американската компания.", "date": "2018.08.31", "title": "\"Кока-Кола\" купува веригата кафенета \"Коста\""}
{"url": "https://www.dnevnik.bg/sport/2018/08/31/3304591_sedmiiat_etap_vuv_vueltata_beshe_beliazan_ot_nova/", "text": "Във втори пореден етап от Обиколката на Испания френски колоездач спечели етапната победа. В седмия ден Тони Галопен от AG2R се оказа най-бърз в етапа между Пуерто-Лумбрерас и Посо Алкон. Французинът измина разстоянието от 185.7 километра за 4:18.20 часа със средна скорост 43.13 км/ч. Галопен направи етака в последните километри и се откъсна от групата на фаворитите, които не успяха да го застигнат. Втори финишира световният шампион Петер Саган, а трети се нареди Алехандро Валверде. Двамата обаче дойдоха с пет секунди изоставане от Галопен. Победата е 12-а в кариерата на французина и втора в големите обиколки. През 2011 г. Галопен спечели 11-ия етап в Обиколката на Франция. Етапът донесе една сериозна промяна в генералното класиране и тя беше пропадането на Михал Квятковски от второ на шесто място. Полският състезател на \"Скай\" падна в едно спускане и не успя да се върне в групата на фаворитите. Той трябваше да сменя и велосипед, което доведе до пасив на финала от 25 спрямо съперниците си. Победителят Галопен пък се изкачи с две позиции до петото място. Лидер след седем етапа продължава да бъде Руди Молар, който има аванс от 47 секунди пред Алехандро Валверде. Испанският ветеран се изкачи с три места, защото взе четири секунди бонификация. Трети е Емануел Бухман (+0.48), а четвърти Саймън Йейтс, който изостава на 51 секунди. Благодарение на третото си място в етапа Валверде излезе начело в класацията по точки, като вече има 51, спрямо 48 за Квятковски. В събота предстои осмият етап, който е 195.1 километра между Линарес и Алмаден. В него има само едно изкачване от трета категория, но финалът отново е сложен и не е за чистите спринтьори.", "date": "2018.08.31", "title": "Седмият етап във Вуелтата беше белязан от нова френска победа"}
{"url": "https://www.dnevnik.bg/sport/2018/08/31/3304515_nad_900_sustezateli_ot_62_durjavi_shte_uchastvat_v/", "text": "Повече от 900 участници от 62 националности са заявили участието за световното първенство по гребане, съобщи Международната федерация по гребане. България е домакин на състезанието, което ще се проведе от 9 до 16 септември на гребната база в Пловдив. Състезателите ще си разпределят медали в 14 олимпийски и шест неолимпийски дисциплини, както и девет дисциплини за хора с увреждания. С най-голямо присъствие ще е отборът на САЩ, който е заявил 27 лодки за форума. Като част от подготовката й за игрите в Токио през 2020 г. в Пловдив ще участва една от легендите в спорта - двукратната олимпийска шампионка Екатерина Карстен. В началото на века 46-годишната беларускиня беше основната конкурентка на най-успешната българската състезателка в гребането - Румяна Нейкова. България ще бъде представена с една лодка при мъжете, три при младежите и една или две при подрастващите. Очаквания за добър резултат ще има единствено към Кристиан Василев и Борис Йотов, които ще формират двойка в дисциплината скул. Те са си поставили за цел да влязат във финала, като другите български състезатели ще участват за трупане на опит. Станимир Халаджов и Рангел Кацарски ще се състезават в двойка без рулеви, Лазар Пенев - в скиф лека категория, а евентуално Десислава Георгиева - в скиф жени. За нея този уикенд предстои участие в европейското първенство до 23 г. В навечерието шампионата председателят на българската федерация Свилен Нейков заяви, че  за организацията не достигат около 600 хиляди лева . По думите му отпуснатите средства от държавата не достигат, като се търсят възможности за допълнително финансиране.", "date": "2018.08.31", "title": "Над 900 състезатели от 62 държави ще участват в световното по гребане в Пловдив"}
{"url": "https://www.dnevnik.bg/biznes/2018/08/31/3304594_finansovoto_ministerstvo_ochakva_bjudjetut_da_zavurshi/", "text": "Министерството на финансите очаква излишък в размер на 2.46 млрд. лв. по консолидираната фискална програма (КФП, в която влизат освен републиканският бюджет, но и този на съдебната власт, университетите, държавните медии, общините и др.) към август 2018 година, съобщиха от пресцентъра на ведомството. Това съответства на 2.4% от прогнозния БВП. Приходите и помощите по КФП към август 2018 г. се очаква да бъдат 25.9 млрд. лв. (68% от годишния разчет), като спрямо същия месец през 2017 г. се отбелязва ръст от 2.68 млрд. лева. Ръстът спрямо предходната година се дължи основно на по-високите данъчни и неданъчни приходи, които нарастват с 2.39 млрд. лв. (10.8%), а постъпленията в частта на приходите от помощи са близки до отчетените за същия период на предходната година. Разходите по консолидираната фискална програма (вкл. вноската в бюджета на ЕС) към август 2018 г. са 23.5 млрд. лв., което е 59.8% от годишния разчет. За сравнение, разходите по КФП за същия период на 2017 г. са били размер на 21.1 млрд. лева. По данни от месечните отчети на първостепенните разпоредители с бюджет през юли бюджетът е с излишък от 2 млрд. лв. (1.9 % от прогнозния БВП) Към края на юли са събрани 60.2% от планираните данъчни приходи. В сравнение с юли 2017 г. приходите нарастват с 10.3%.", "date": "2018.08.31", "title": "Финансовото министерство очаква бюджетът да завърши август с излишък от 2.5 млрд. лв."}
{"url": "https://www.dnevnik.bg/sviat/2018/08/31/3304598_liderut_na_separatistite_v_doneck_zagina_v_eksploziia/", "text": "Лидерът на сепаратистите в Донецк Александър Захарченко е бил убит, съобщи агенция \"Ройтерс\", позовавайки се на медии на бунтовниците. Според \"Донецката информационна агенция\" Захарченко е загинал в експлозия в кафене \"Сепар\" в централната част на Донецк, която медията определи като \"терористичен акт\". Говорителката на руското външно министерство Мария Захарова побърза да заяви, че по всички личи, че Киев стои зад убийството и че Украйна навлиза в \"кървава битка\". Украинските служби за сигурност приписаха смъртта на Захарченко на конфликт между \"терористите и руските им спонсори\". Според източник на \"Интерфакс\" вече има задържани заподозрени. Има и поне трима ранени. През 2014 г. той оглави \"Донецката народна република\" и според негови съратници е бил посочен директно от Москва. Миналата година Захарченко и сепаратисти от Луганск обявиха създаването на  нова държава с името Малорусия . Няколко бивши лидери на сепаратистите са напускали региона, боейки се от вътрешните борби между действащите там сили, припомня агенция \"Ройтерс\".", "date": "2018.08.31", "title": "Лидерът на сепаратистите в Донецк загина в експлозия"}
{"url": "https://www.dnevnik.bg/sport/2018/08/31/3304597_pilot_na_zauber_katastrofira_tejko_vuv_vtorata/", "text": "Пилотът на \"Заубер\" Маркус Ериксон се отърва невредим след много тежка катастрофа във втората свободна тренировка преди Гран при на Италия, 14-и кръг за сезона във Формула 1. Шведът изгуби контрол над своя болид на старт-финалната права на пистата \"Монца\" със скорост над 250 км/ч. Инцидентът се случи около 2 минути след началото на вторите 90 минути за подготовка през уикенда. Ериксон ускори с пълна мощност на старт-финалната права, като беше с отворено задно крило, което допълнително увеличи прилепянето на болида му пистата. Системата DRS обаче даде грешка и крилото не се затвори, което направи колата на шведа неуправляема при опит той да започне спиране. Ериксон се удари в предпазната стена, завъртя се, след което неговият \"Заубер\" се преобърна. \"Добре съм, нищо ми няма. Лекарите ще ме прегледат за всеки случай, но наистина не мисля, че има нещо сериозно\", беше краткият коментар на пилотът на \"Заубер\". Болидът му обаче беше напълно унищожен, което отвори работа за механиците на \"Заубер\". Надеждите са Ериксон да се върне за третата свободна тренировка в събота по обяд или за квалификацията, която е по-късно през деня. Това е втори сериозен инцидент с болид на \"Заубер\" в рамките на седмица. В предишния кръг за Гран при на Белгия на пистата \"Спа\" Фернандо Алонсо прелетя над Шарл Леклер, след като беше блъснат от пилота на \"Рено\" Нико Хюлкенберг. Първата свободна тренировка за Гран при на Италия се проведе на мокра писта при много ниски температури. В нея пилотите направиха само опознавателни обиколки. Във вторите 90 минути за подготовка пистата изсъхна, а след прекъсването заради катастрофата на Ериксон, бяха направени и опити с висока скорост. Най-добро време даде соченият за фаворит Себастиан Фетел. Пилотът на \"Ферари\" направи 27 обиколки, а най-добрият му резултат беше 1:21.105. Германецът изпревари с 270 хилядни съотборника си Кими Райконен. Трети остана световният шампион и лидер в шампионата Люис Хамилтън (+0.287 сек).", "date": "2018.08.31", "title": "Пилот на \"Заубер\" катастрофира тежко във втората тренировка за Гран при на Италия"}
{"url": "https://www.dnevnik.bg/bulgaria/2018/08/31/3304600_kamarata_na_stroitelite_obvini_prezidenta_v/", "text": "В позиция, разпространена до медиите, Камарата на строителите в България обвини президента на страната Румен Радев в \"разпространение на откровено неверни твърдения, които могат да доведат до сериозни икономически вреди на бранша и уронват авторитета на строителната професия\". Повод за реакцията им стана  вчерашното изявление на държавния глава.  В него той обяви, че катастрофата край Своге, при която загинаха 17 души, осветлила порочната система в обществените поръчки и строителството, която се виждала и с невъоръжено око. \"Заради нея загиват хора. И независимо какво ще бъде заключението на следствието, пътят е лош и това е факт. А парите са \"изядени\", каза още Румен Радев. Според строителната камара \"трагедията се политизира и използва, като се поставя негативен знак върху строителния бранш като цяло\". Така се омаловажавали усилията на компаниите да модернизират инфраструктурата. \"Не приемаме използването на президентската институция за разпространение на откровено неверни твърдения, които могат да доведат до сериозни икономически вреди на бранша и уронват авторитета на строителната професия. Това говорене е изключително опасно, то ще доведе до блокиране на европейски средства, фалит на фирми, драстично увеличаване на безработицата, стачки и негативен имидж на България\", пишат от строителната камара. От бранша настояха Радев да се извини на всички работещи в сектора, като посочват, че това са около 200 хил. души. Заради тежката катастрофа днес трима министри -  Валентин Радев, Ивайло Московски и Николай Нанков подадоха оставки.", "date": "2018.08.31", "title": "Камарата на строителите обвини президента в разпространяване на неверни твърдения"}
{"url": "https://www.dnevnik.bg/bulgaria/2018/08/31/3304602_stolichnata_obshtina_globila_treis_s_blizo_500_hil_lv/", "text": "Столичната община е глобила компанията \"Трейс груп холд\" с 450 хил. лева. за забавяне на обект в район \"Младост\". Това каза кметът на София Йорданка Фандъкова, като уточни, че става въпрос за ремонта на кръстовището на булевардите \"Андрей Сахаров\" и \"Андрей Ляпчев\". Тя обясни, че причината за наложената глоба е била неизпълнение на сроковете по договора. По думите ѝ често забавянето на обект се дължи и на лошо изпълнение. Именно фирма, която е част от холдинга \"Трейс груп холд\", е правила ремонта на пътя край Своге, където преди седмица автобус катастрофира, като при инцидента загинаха 17 души. В момента се води следствие дали ремонтът е качествен и какви материали са използвани при полагането на асфалта. \"Компанията \"Трейс груп холд\" е работила и работи по под 10% от общите проекти в Столичната община, което е между 90 и 100 обекта, които сме изпълнявали и изпълняваме в момента\", каза още Фандъкова. В момента компанията се занимавала с един по-голям обект - преасфалтирането на бул \"България\". Движението по него трябва да бъде пуснато на 10 септември.", "date": "2018.08.31", "title": "Столичната община глобила \"Трейс\" с близо 500 хил. лв. заради ремонт в \"Младост\""}
{"url": "https://www.dnevnik.bg/sviat/2018/08/31/3304573_pestiat_pari_za_smetka_na_vuzrastnite_-_rusnacite_ne/", "text": "Марина Николаевна останала работата си миналата година и сега ѝ е трудно да си намери нова, защото работодателите предпочитат по-млади кандидати. \"Не ме вземат заради възрастта ми\", казва 53-годишната жена, която щеше да се пенсионира по настоящето законодателство. Само че сега правителството иска да увеличи пенсионната възраст. Марина Николаевна казва, че е \"категорично против\" повишаването на възрастта. \"Имам много приятели и никой от тях няма да ви каже, че е съгласен\". Много руснаци са против плана на държавата за увеличаване на възрастта за пенсиониране с най-малко 5 години - мярка, която президентът Владимир Путин защити в сряда в национално телевизионно обръщение, макар да призна, че предложението е \"неприятно\". Путин, който е на 65 години, заяви, че възрастта за пенсиониране трябва да се стане 60 години за жените и 65 за мъжете, тъй като Русия се бори със \"сериозни демографски проблеми\" и натискът върху пенсионната система се увеличава. Според данни на Световната банка отпреди две години 43 процента от руските мъже едва ли ще доживеят до 65 години при очаквана средна продължителност на живота в Русия от 66 години за мъжете и 77 за жените. Само един от руските участници в допитване на ДПА изрази подкрепа за увеличаването на възрастта. Владимир Николаевич, 57-годишен икономист, казва, че повишаването на прага ще му даде възможност да работи по-дълго и да печели повече пари, отколкото ако се пенсионира, при положение, че работниците често са принуждавани да се пенсионират, когато навършат изискваната възраст. \"Подкрепям увеличаването на пенсионната възраст, тъй като това ми дава шанс да остана на пазара и да продължа да работя и да печеля средства за семейството си\", казва този московчанин. Положението е доста по-различно за Марина Николаевна, която живее в промишления град Толиати, където преживяващото трудности автомобилостроително предприятие \"АвтоВАЗ\" е единственият работодател. Жената, която била съкратена от работа като заместник-директор на училище, казва, че получава около 4500 рубли (65 долара) месечно от социалните, а разходите ѝ за комунални услуги са 4200 рубли. Опитала се да си намери нова работа като продавачка. \"Те просто ви казват: \"Не сте подходяща заради възрастта\".\" Максим, 47-годишен графичен дизайнер от Московска област, е съгласен с нея, че за човек, който наближава традиционната пенсионна възраст, е трудно да си намери работа. Той описва своя бранш като \"много конкурентен\" и казва, че в него \"е лесно се взимат на работа млади хора\". \"Цените на хранителните стоки и лекарствата растат. Няма гаранции, че ще успееш да покриеш разходите си\", казва той. Максим отбелязва, че семейството му има късмета да притежава апартамент, който може да дава под наем, за да свързва двата края. Руският парламент вече даде първоначалното си одобрение за повишаване на пенсионната възраст от 55 години за жените и от 60 години за мъжете. Ако мерките бъдат приети, пенсионната възраст в Русия ще се вдигне за първи път от 80 години. Предложението предизвика протести в цялата страна и подкопа доверието в лидерските качества на Путин, показват допитвания. Равнището на доверието се е сринало от 60 процента преди половин година на 48 процента, сочат данните от сондажи на най-големия независим институт за социологически проучвания \"Левада центр\". Михаил Александрович, 68-годишен пенсиониран инженер от Москва, твърди, че Русия е северна страна с \"тежък климат, по-скоро некачествено здравеопазване и доста бедно население\". Ранното пенсиониране компенсира това, когато \"хората вече не могат да работят\", каза той и допълва: \"Правителството се опитва да покрие задълженията си, като използва парите на възрастните граждани\". Четиридесет и четири годишната Светлана, учител по чужд език в Москва, казва, че не може да си представи, че някой може да одобрява покачването на пенсионната възраст - \"освен нашите власти. . ., които заграбват цялото богатство и се възползват от другите\". \"Те крадат парите, които хората са изработили. Могат да правят каквото си щат. Като при феодализма. Не можем да се защитим\", възмущава се тя. Светлана също е съгласна, че за хората на възраст е трудно да си намерят работа. \"Те ще бъдат лишени от всякакви средства за оцеляване\", отбелязва тя. \"Тази промяна е глупост, не трябва да се пестят пари за сметка на възрастните\", казва 32-годишната Анастасия Палони, която работи в технологичния отрасъл в Москва. Според нея е трудно да се предскаже какво ще е положението, когато стане време тя да се пенсионира след 30 години. \"Аз не разчитам да получавам пенсия. Това очевидно не е приоритет за руското правителство\", казва тя и обяснява, че има двойно гражданство - руско и американско. Анастасия подчертава, че Русия не е единствената страна, която се затруднява да подсигури възрастните си граждани. \"Не разчитам на никакви осигуровки и в САЩ\", казва тя./БТА", "date": "2018.08.31", "title": "\"Пестят пари за сметка на възрастните\" - руснаците не харесват пенсионната реформа на Путин"}
{"url": "https://www.dnevnik.bg/sport/2018/08/31/3304612_ludogorec_prodade_misidjan_na_klub_v_bundesligata/", "text": "Лудогорец\" осъществи изходящ трансфер в последния ден от летния прозорец в Европа. Седемкратният шампион на България продаде Върджил Мисиджан на елитния германски \"Нюрнберг\". Това е втори трансфер от  \"Лудогорец\"  в Бундеслигата, след като през 2015 г. Жуниор Кайсара беше продаден на \"Шалке\" за 5 милиона евро. Параметрите по сделката между тима от Разград и Нюрнберг не бяха съобщени. От германския клуб обаче изразиха задоволството си, че осъещствиха сделката в последните часове от трансферния период. Мисиджан беше част от \"Лудогорец\" между 2013 и 2018 г. Той беше купен от \"Вилем II\" за 700 хиляди евро. В тима от Разград холандецът изигра 202 мача, в които вкара 47 гола и даде 35 асистенции. Нападателят спечели пет титли на България, взе веднъж Купата на България и два пъти Суперкупата. Той игра с \"Лудогорец\" два пъти в групите на Шампионската лига и два пъти в Лига Европа. \"Много съм щастлив, че подписвам в Бундеслигата. Прекарах пет прекрасни години в България, но сега е време за ново предизвикателство и за ново приключение за мен\", каза Мисиджан. Холандецът добави, че иска да е по-близо и до родината си. \"Имам семейство и дете, а сега очакваме и второ, така че това също е приоритет за мен\", добави Мисиджан. Той изигра последния си мач за \"Лудогорец\" в четвъртък, когато се разписа при  успеха с 4:0 над \"Торпедо\" (Кутаиси)  в плейофите на Лига Европа. Освен първото попадение в срещата Мисиджан даде и асистенция. \"Върджил е отлично попълнение за нашия отбор. Той е опитен и може да вдигне качеството в атаката ни. Допълнителен плюс е, че може да играе и на двете крила\", каза спортният директор на \"Нюрнберг\" Андреас Борнеман. Той описа холандското попълнение, като \"футболист способен да играе и с двата крака, който е много подвижен\". От германския клуб обявиха, че Мисиджан ще носи екипа с №24. През лятото нападателят беше осъден на четири месеца затвор  за нападение над възрастен мъж.  Инцидентът се случи в началото на годината  в град Розендал. От \"Нюрнберг\" съобщиха за ситуацията с 25-годишния нападател, но добавиха, че Мисиджан в момента обжалва присъдата си. \"Искаме да обявим, че клубът и играчът няма да коментират това\", казаха от \"Нюрнберг\". \"Нюрнберг\" започна  новия сезон в Бундеслигата  със загуба 0:1 при гостуването на \"Херта\". В събота тимът е домакин на \"Майнц\" в среща от втория кръг.", "date": "2018.08.31", "title": "\"Лудогорец\" продаде Мисиджан на клуб в Бундеслигата"}
{"url": "https://www.dnevnik.bg/evropa/2018/08/31/3304276_germanskata_provinciia_saksoniia_i_krainata_desnica_-/", "text": "Ловът\" на чужденци, разиграл се в Кемниц, е жестока илюстрация на спецификата на германската провинция Саксония, превърнала се още през 90-те години на миналия век в крепост на най-радикалните групи от крайната десница като цяло. \"Преди това, по времето на ГДР, нямахме право да произнасяме думата фашист\", си спомня Сабине Кюнрих, певица и музикантка, \"родена в Карлмарксщат\", днес Кемниц. Въпреки това в града от дълго време  прикрито съществува  \"цяла мрежа от радикални десни движения под формата на студентски обединения, граждански сдружения, неонацистки музикални прояви и футболни агитки\", казва енергичната жена, член на гражданското движение за демокрация и толерантност \"Арбайтсгрупе Фриденстаг\" (Arbeitsgruppe Friedenstag). А насилието в града придоби ново измерение. \"Много хора ми казват, че никога не са виждали такава омраза и такава склонност към насилие\", отбелязва тя по повод кадрите на хулигани и неонацисти, които нападат хора с чуждестранен произход след смъртта на 35-годишен германец  в края на миналата седмица . По случая са арестувани  иракчанин, подал молба за убежище , и сириец. Тежко минало \"Нищо ли не са научили в Саксония\", пита тази седмица сп. \"Тагесшпигел\", като прави дълъг списък на инциденти с расов характер след обединението на Германия. Още по-изненадващо е, че чужденците не представляват повече от 4.4 процента от населението от 4.1 млн. при 15 на сто в някои западни провинции например. Историята, изглежда, се повтаря в региона, който граничи с Полша и Чехия и от дълго време е бастион на десни екстремистки движения и център на противопоставяне на Ангела Меркел и нейната миграционна политика. Още през 1991 г., малко след обединението, хулигани вилняха няколко дни в център за търсещи убежище в Хойесверда и ги тероризираха с одобрението на съседите, а 230 чужденци трябваше да напуснат града под полицейски ескорт. Пак в тази провинция неонацистите постигнаха първите си изборни успехи през 90-те години и след 2000 г. По онова време Саксония вече имаше \"много голям проблем\", подчертава Анета Кане от антирасистката фондация \"Амадеу Антониу\". \"Саксония е имунизирана срещу \"десния екстремизъм\", обичаше въпреки това да казва консерваторът, който тогава я управляваше - Курт Биденкопф (1990-2002 г.). Той системно оставяше кметовете на градове в региона сами да се оправят с проблема, подчертава Анета Кане в интервю по новинарския телевизионен канал ntv. Днес антиимигрантската партия \"Алтернатива за Германия\" (AfD), която шумно влезе в парламента през 2017 г., е първа политическа сила в Саксония с 27 процента от гласовете. Пренебрегнат проблем Теренът без съмнение не е по-благоприятен за десните екстремистки движения от други региони на бившата ГДР като Тюрингия и Мекленбург, смята Дитер Рухт, берлински политолог, специалист по изследване на протестни движения. Но \"Саксония е специфична, защото управляващите партии в провинцията, особено ХДС на Ангела Меркел, \"много дълго време напълно отричаха проблема\", казва той. Регионът беше силно засегнат от масовото напускане на хора след обединението, след 1989 г. са го напуснали 750 хил. души. \"Те заминаха и в Саксония липсва цяло поколение, особено в селските райони\", посочва саксонският министър за интеграцията Петра Кьопинг пред всекидневника \"Зюддойче цайтунг\". Жителите, които останаха, както навсякъде в бившата ГДР, имат чувството, че са граждани втора класа с жизнен стандарт, който продължава да е много по-нисък, отколкото в западната част на страната. \"Цели слоеве на обществото се чувстват объркани\", защото с падането на комунистическата ГДР \"са загубили ориентацията си, идеологическата си стабилност\", обяснява Франк Рихтер, директор на Регионалния център за политическо образование в Саксония. Този фактор, съчетан с трудностите на приспособяването към либералната икономика на Запада, прави \"десния национализъм особено примамлив\", посочва той и вижда определена политическа и културна хомогенност между бившата ГДР и Полша или Унгария.", "date": "2018.08.31", "title": "Германската провинция Саксония и крайната десница - една стара история"}
{"url": "https://www.dnevnik.bg/bulgaria/2018/08/31/3304619_daniela_nacheva_e_edinstveniiat_kandidat_za/", "text": "Заместник-председателят на Специализираната прокуратура Даниела Начева е единственият кандидат за ръководител на институцията. Днес изтече срокът за участие в конкурса за шеф на спецпрокуратурата, като само тя е подала документи, съобщава lex.bg. От медията уточняват, че има вероятност някой желаещ да е изпратил документите си по пощата. Даниела Начева работи в съдебната система от 1997 г., като започнала като следовател. През 2006 г. е назначена за прокурор в Районната прокуратура в Пловдив, а от две години е в специализираната прокуратура. От тази пролет тя е зам.-шеф на спецпрокуратурата, а през юли прокурорската колегия на ВСС я определи и за изпълняващ функциите началник на звеното, след като тогавашният ръководител Иван Гешев стана заместник-главен прокурор. \"Работата ми като прокурор в Специализирана прокуратура ми даде възможност да опознавая в детайли състоянието и проблемните области, позволи ми да натрупам в достатъчна степен непосредствени впечатления за професионалните и нравствени качества на всеки от заетите в структурата магистрати и съдебни служители\", пише в концепцията на Даниела Начева. Тя е очертала два основни проблема, по които мисли да работи - лошите битови условия и недостатъчната кадрова обезпеченост.", "date": "2018.08.31", "title": "Даниела Начева е единственият кандидат за ръководител на Специализираната прокуратура"}
{"url": "https://www.dnevnik.bg/photos/2018/08/31/3304313_fotogaleriia_svetovnite_snimki_na_denia_-_31_avgust/", "text": "Пешеходна пътека в Красноярск, Русия.", "date": "2018.08.31", "title": "Фотогалерия: Световните снимки на деня - 31 август 2018"}
{"url": "https://www.dnevnik.bg/bulgaria/2018/08/31/3304628_bivshiiat_kmet_na_pazardjik_ivan_evstatiev_izleze/", "text": "Бившият кмет на Стрелча и Пазарджик Иван Евстатиев излезе предсрочно от затвора. Той беше осъден на 4 години за изнасилване на непълнолетно момиче от Стрелча, съобщава Би Ти Ви. С постановлението на съда остатъкът от година и два месеца се заменя с пробационна мярка. Иван Евстатиев ще трябва да се среща един път месечно с пробационен служител. Първоначално той получи 6-годишна присъда за сексуалното посегателство над 16-годишна ученичка, но след обжалване присъдата бе намалена на четири години. Преди това Иван Евстатиев прекара почти две години в ареста.", "date": "2018.08.31", "title": "Бившият кмет на Пазарджик Иван Евстатиев излезе предсрочно от затвора"}
{"url": "https://www.dnevnik.bg/sviat/2018/08/31/3304637_britanec_beshe_osuden_na_dojivoten_zatvor_za_zagovor/", "text": "Британец бе осъден на доживотен затвор по обвинение в заговор за убийството на премиера Тереза Мей в кабинета ѝ на \"Даунинг стрийт\" 10, съобщава БТА. По данни от полицейското разследване 21-годишният Нааймур Рахман, жител на северен лондонски квартал, е планирал да взриви самоделно устройство пред вратата строго охранявания премиерски офис и в предизвикания хаос да проникне вътре и да я убие с нож. Миналият месец той бе признат за виновен, че е подготвял терористичен акт и днес Централният наказателен съд на Англия и Уелс го осъди на доживотен живот, като мъжът ще трябва да излежи не по-малко от 30 години. \"Мишената на Рахман е била министър-председателят, но той не е изпитвал угризения, че би убил невинни минувачи в процеса докато стигне до нея\", каза Дийн Хейдън, главен национален координатор за борба с тероризма. По думите му заподозреният казал пред един агент под прикритие, че даже и да не може да се добере до Тереза Мей, поне ще всее страх сред хората. Когато е разработвал плана си, Рахман е смятал, че комуникира онлайн с членове на групировката \"Ислямска държава\", но те всъщност били служители на американското ФБР и британското контраразузнаване МИ-5. Младежът е бил арестуван през ноември м. г. след среща с полицай под прикритие, който му дал мнима самоделна бомба.", "date": "2018.08.31", "title": "Британец беше осъден на доживотен затвор за заговор за убийството на Тереза Мей"}
