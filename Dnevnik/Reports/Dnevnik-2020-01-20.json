{"url": "https://www.dnevnik.bg/photos/2020/01/20/4018707_fotogaleriia_svetovnite_snimki_na_denia_20_ianuari/", "text": "Дизайнерката Ирис ван Херпен представи в Париж пролетно-лятната си колекция висша мода за пролетта и лятото.", "date": "2020.01.20", "title": "Фотогалерия: Световните снимки на деня 20 януари 2020 г."}
{"url": "https://www.dnevnik.bg/evropa/2020/01/20/4018493_es_shte_vuvede_danuk_za_digitalnite_giganti_ako_oisr/", "text": "Европейският съюз ще въведе данък за дигиталните гиганти като \"Гугъл\" (Google) и \"Амазон\" (Amazon), ако страните членки на Организацията за икономическо сътрудничество и развитие (ОИСР) не успеят да постигнат консенсус, заяви европейският комисар за вътрешния пазар Тиери Бретон, цитиран от \"Ройтерс\". Бретон подчерта, че ако не се постигне споразумение, проблемът ще бъде разгледан на равнище Европейска комисия. ЕС ще вземе ответни мерки, ако Вашингтон увеличи митата за вноса на френски стоки,  както заплаши президентът Доналд Тръмп , допълни еврокомисарят. Идеята за облагане на мултинационалните гиганти разделя САЩ и европейските страни, особено Франция,  която си навлече гнева на Вашингтон , въвеждайки собствен данък.  Облагането на големите дигитални компании ще бъде обсъдено утре от американския държавен глава и председателя на Европейската комисия Урсула фон дер Лайен извън официалната програма на  Световния икономически форум в Давос . В интервю за Ел Се И (LCI) френският министър на икономиката и финансите Брюно льо Мер изрази надежда да бъде постигнато споразумение до сряда, 22 януари, предаде \"Франс прес\". Той призна, че преговорите със САЩ за дигиталния данък са много трудни и все още не е постигнато споразумение за избягване на санкциите, които могат да бъдат обявени в сряда. В отговор на френския дигитален налог за големите интернет компании Вашингтон заплаши да въведе допълнителни мита до 100 процента за някои емблематични френски стоки на обща стойност 2.4 милиарда долара. \"Това ще бъде ужасен удар за френското лозарство и винарство\", каза френският министър, който посочи, че е прекарал почти целия уикенд да преговаря, а тази вечер ще има нов разговор с американския си колега Стивън Мнучин. Льо Мер обаче отговори, че няма да отстъпи и да намали въведената от 1 януари 2019 година ставка от 3 процента върху оборота на дигиталните гиганти във Франция. /БТА", "date": "2020.01.20", "title": "ЕС ще въведе данък за дигиталните гиганти, ако ОИСР не успее, заяви еврокомисар"}
{"url": "https://www.dnevnik.bg/sviat/2020/01/20/4018486_bolnite_ot_noviia_virus_v_kitai_se_utroiha_dni_predi/", "text": "Китай обяви 139 нови случая на мистериозен вирус само за два дни, а управляващата Комунистическа партия предупреди, че правителството трябва да обяви цялата информация, с която разполага, дни преди стотици милиони китайци да тръгнат на път, пишат западни и местни медии. Вирусът със симптоми като висока температура и затруднено дишане за пръв път е засечен в китайския град Ухан и според здравните власти причинява пневмония. Пазарът за морска храна и диви животни, от който се смята, че е тръгнал, вече е затворен, но за броени дни бяха засечени 44-ма пациенти (към 31 декември), на 9 януари бе регистриран и първият смъртен случай, вчера  официалните данни увеличиха заразените  с още няколко десетки. Днес броят на потвърдените случаи на коронавируса ( както го определя  Световната здравна организация; научното наименование е 2019-nCoV) е 200, починалите - трима; освен в Ухан в централен Китай вече има заразени в Пекин, Шънджън и Гуандун, градове с десетки милиони жители. Има няколко заразени в Южна Корея, Япония и Тайланд и непотвърдени във Виетнам и Сингапур. Британски експерти твърдят, че броят на заболелите може да се окаже доста по-голям - по-близък до 1700 души към 12 януари.  Центърът за анализ на глобални инфекциозни заболявания  към \"Импириъл колидж\" в Лондон прави оценките на базата на компютърни модели. Тревожни прецеденти и новогодишна треска Китайските власти и колегите им в Източна Азия са притеснени; те си спомнят за острия респираторен синдром SARS (също вид коронавирус), отнел живота на 774 души, основно в азиатски страни, в началото на по-миналото десетилетие. През 2012 г. пък Близкоизточният респираторен синдром (MERS) бе диагностициран в Саудитска Арабия и довел до стотици смърти случаи - основно в страната, но и някои в Южна Корея, Обединените арабски емирства и други близкоизточни и европейски държави. За Пекин тревогата днес е сериозна и заради приближаващата китайска Нова година - стотици милиони китайци се очаква да пътуват за нея, за да си почиват и да се съберат със семействата си. Освен това учените знаят малко за незасичания досега коронавирус - все още не могат да разберат как се разпространява, нито знаят как да го лекуват, пише Би Би Си. Те откриват сходства със SARS, отколкото с други коронавируси. Китайските власти същевременно твърдят, че за момента не е известно някой да се е заразил от друг човек с вируса. Изследователи смятат, че все пак има и такива случаи (някои от заразените не са били на пазара в Ухан), но засега основната хипотеза е, че преносителят е животно. При един от случаите в град Шънджън например 66-годишна жена е показала симптоми на вируса след посещение при роднини в Ухан. \"Прикриването би довело до обществена паника\" Китайските власти прилагат мерки и призовават за повече прегледи в Ухан - Центърът за контрол и превенция на заболяванията, цитиран от в.  \"Саут Чайна морнинг пост\" , определя вируса като \"предотвратим и контролируем\". Мерки вземат и Съединените щати - от петък пътуващите от Ухан се преглеждат на летищата в Ню Йорк и Лос Анджелис. На централната жп гара в Пекин някои пътуващи носят маски, но не са твърде притеснени. В социалните мрежи обаче мнозина се питат колко от китайците, посетили Ухан (град с население над 11 млн. души) в последно време, може да са заразени. Ухан е важен транспортен възел и ще влезе отново в тази роля около празнуването на новата година, започваща тази година на 25 януари. Според  в. \"Глобъл таймс\" , публикуван от управляващата комунистическа партия, правителството трябва да обяви цялата информация, с която разполага, и да не повтаря грешките от времето на SARS, когато заразата на стотици жители бе прикривана седмици наред и единствено зачестилите смъртни случаи и слухове принудиха Пекин да обясни ситуацията. \"Прикриването би било сериозен удар по репутацията на правителството и би отключило по-голяма обществена паника\", се казва в материала. Засега Световната здравна организация не призовава да се ограничи пътуването до Китай, но потвърждава, че може да има малък брой случаи на предаване на вируса от човек на човек. Според преподавателя  Си Чен  от Йейлската школа за обществено здраве вероятността всъщност е \"голяма\" - трудно е да се допусне, че всички случаи могат да идват от същия пазар.", "date": "2020.01.20", "title": "Болните от новия вирус в Китай се утроиха дни преди новогодишната треска"}
{"url": "https://www.dnevnik.bg/bulgaria/2020/01/20/4018529_angel_djambazki_e_globen_s_1000_lv_i_otneta_shofyorka/", "text": "Евродепутатът Ангел Джамбазки, който беше заловен да шофира след употреба на алкохол, е глобен с 1000 лева, а шофьорската му книжка е отнета за една година. Това се разбра от отговор на въпрос от депутата Десислав Чуколов към министъра на вътрешните работи Младен Маринов, съобщи БНР. Джамбазки бил спрян на 8 декември около 1.15 часа за проверка от полицейски патрул, за да бъде проверен за употреба на алкохол. Дрегерът е отчел 1.55 промила концентрация на алкохол в кръвта на евродепутата. Полицаите са установили и че не е имал контролен талон. Евродепутатът не е бил съгласен с резултата от дрегера и поискал да даде кръвна проба. Тя е била взета в болницата в Самоков, а след това изпратена за изследване в болница \"Св. Анна\". Резултатът от нея е бил 1.08 промила алкохол в кръвта. От отговора на министър Маринов се разбира още, че към момента наложеното на Джамбазки наказание не е обжалвано.", "date": "2020.01.20", "title": "Ангел Джамбазки е глобен с 1000 лв. и е с отнета шофьорска книжка за 1 година"}
{"url": "https://www.dnevnik.bg/sviat/2020/01/20/4018501_parlamentut_na_iordaniia_zabrani_vnosa_na_gaz_ot_izrael/", "text": "Парламентът на Йордания прие днес проектозакон за забрана на вноса на газ от Израел само дни след началото на доставките по многомилиардна сделка от 2016 г., предаде \"Ройтерс\". Документът бе одобрен от 130-членната долна камара на йорданския парламент и ще бъде представен на правителството за окончателно приемане. Възможно е обаче да не влезе в сила заради законови пречки. Правителството заяви по-рано, че договорът, който среща широка съпротива в Йордания, е сделка между компании, а не политически въпрос. Контрактът на стойност 10 млрд. долара първоначално бе сключен между йорданската държавна компания за комунални услуги и американско-израелски консорциум начело с тексаската \"Ноубъл енерджи\" (Noble Energy) с цел осигуряване на газ за производство на електроенергия от йорданските централи. Договорът обаче не бе представен на парламента за одобрение. Сделката е обект на критики, тъй като според йордански депутати прави енергетиката на кралството зависима от Израел. Според правителството осигуряването на стабилни цени на енергията за идното десетилетие може да донесе годишни спестявания от поне 500 млн. долара и да допринесе за намаляване на хроничния бюджетен дефицит. Вносът на газ от Израел привлече голямо обществено внимание в Йордания и провокира протести и призиви за отхвърляне на сделката, както и на мирния договор между двете страни. Множество йорданци са потомци на палестинци, пристигнали в страната след създаването на Израел през 1948 г., и възприемат Израел като стар враг, прокудил дедите им от техните домове. /БТА", "date": "2020.01.20", "title": "Парламентът на Йордания забрани вноса на газ от Израел"}
{"url": "https://www.dnevnik.bg/biznes/2020/01/20/4018538_uizer_puska_direkten_polet_sofiia_sankt_peterburg/", "text": "Унгарският нискобюджетен превозвач \"Уизер\" (Wizz Air) обяви, че пуска директни полети София - Санкт Петербург. Полетите по маршрута започват от 2 юли и ще се изпълняват три пъти седмично във вторник, четвъртък и събота. Билетите вече са в продажба и могат да бъдат резервирани на  wizzair.com  или чрез мобилното приложение на WIZZ. Цените започват от 57.99 лв. в едната посока с малък салонен багаж. \"Уизер\" е единствената авиокомпания, която предлага директен полет от българската столица до руския град, наричан Северната Венеция заради живописните канали и специфичната си архитектура. Считан за културна столица на Русия, градът е известен с множество забележителности, включително над 70 театъра и 200 музея, сред които световноизвестният Ермитаж. От авиокомпанията напомнят, че за пътуване до Санкт Петербург е необходима електронна виза - тя е безплатна и е валидна за 30 дни, като разрешената продължителност на престой в града и в Ленинградска област е до 8 дни. Заявленията за визи следва да бъдат подадени онлайн най-малко 4 дни преди планираната дата на посещение.", "date": "2020.01.20", "title": "\"Уизер\" пуска директни полети София – Санкт Петербург"}
{"url": "https://www.dnevnik.bg/sviat/2020/01/20/4018502_nju_iork_taims_iznenadvashto_podkrepi_dve_jeni_za/", "text": "Ейми Клобушар и Елизабет Уорън са двете кандидатури за президентската номинация на демократите, подкрепени от американския в. \"Ню Йорк таймс\". Решението на редакционната колегия, която се спира на сенатора от Минесота от умереното крило на партията и сенатора от Масачузетс от прогресивното, е взето, за да се излъчат най-добрите кандидати от всяко крило. \"В разрез с приетото редакционната колегия избра да подкрепи двама отделни кандидати на демократите\", е акцентът на  публикацията , с която се оповестява решението. Обяснението е, че на американците се налага да изберат тази есен \"между три силно различаващи се визии за бъдещето\". Едната е тази на действащия президент Доналд Тръмп, който \"ясно показва накъде води Републиканската партия\" със защита на белите във вътрешнополитически план и едностранния подход \"Америка на първо място\" в чужбина, \"ширеща се корупция, културни войни, съдебна власт, препълнена с идеологически фигури и почит към митологично минало, където йерархията в американското общество е била определена и неоспорвана\", продължава вестникът. В Демократическата партия вариантите са два. В известен смисъл посоката на единия е \"прогресистка\", на другия - \"умерена\", макар почти всеки от кандидатите за номинацията да би бил \"най-прогресисткият президент от десетилетия по въпроси като здравеопазването, икономиката и начина, по който правителството разпределя ресурси\", а разликата между тях да е предимно за това как да го действат. Все пак демократите трябва да решат кой модел ще е най-добър да се \"поправят щетите на Републиката\". \"Време и за нови идеи, и за стабилност\" Екип на вестника провежда задълбочени интервюта с всеки кандидат, след това обсъжда впечатленията си - какви са добрите му страни, пред какви трудности ще се изправи - докато постигнат съгласие. В предишни изборни години вестникът често е изразявал подкрепа за кандидати за номинацията, популярни сред елита на Демократическата партия. През 2016 г. това бе Хилъри Клинтън, която вестникът предпочете и през 2008 г. пред недоказалия се новак Барак Обама (преди самите самите избори обаче не се спря нито на нея, нито на Тръмп). През 2004 г. \"Ню Йорк таймс\" застана зад Джон Кери, а през 2000 г. - зад Ал Гор. Всеки път вестникът подбира кандидат, който е любимец на партийния елит на демократите, с изключение на 2008 г., когато Обама спечели номинацията. Изборът на двама души - а не на един, и то на \"кандидата с по-традиционен подход\" - е свързан с със \"събитията от последните няколко години\" във време на въпроси дали \"демократичната система (на САЩ) не е разрушена\" - \"изборите стават по-малко честни и свободни, Конгресът и съдилищата са все по-пристрастни партийно, чужди държави заливат обществото с дезинформация, потоп от пари тече през политиката ни\", а \"икономическата мобилност, направила американската мечта възможна, изчезва\", пише изданието. \"И радикалният, и реалистичният модел изискват сериозно обмисляне. Подходящото време да сме отворени за нови идеи би било сега. Подходящото време да се търси стабилност би било сега.\" На изборите през ноември големи шансове за демократическата номинация има и Джо Байдън, който бе вицепрезидент по времето на Барак Обама, но възрастта му (77 години) и някои от гафовете му не работят в негова полза, отбелязва редакционната колегия. Повече за това как \"Ню Йорк таймс\" прави избора  четете тук .", "date": "2020.01.20", "title": "\"Ню Йорк таймс\" изненадващо подкрепи две жени за номинацията на демократите"}
{"url": "https://www.dnevnik.bg/analizi/2020/01/20/4018525_zavrushtaneto_na_planovata_ikonomika/", "text": "                         В последните години е модерно политици да се самоопределят като \"десни\", без да имат абсолютно никаква престава какво означава това в политически и икономически аспект. Падането на комунистическия строй и преминаването на България от планова към пазарна икономика увеличи доходите и подобри стандартa на живот на всички социални класи. Причините за това бяха възможността да правиш частен бизнес и приватизацията на неефективните държави предприятия, за да могат предприемачите под силите на търсенето, предлагането и конкуренцията да ги управляват по-ефективно и да създават стойност за цялата икономика. В първите дни на 2020 година, ако човек слуша новините, ще си каже, че в България тече процес на обръщане от пазарна в планова икономика. Ситуацията в страната е такава, че открито се говори за национализация на частни компании и създаване на нови държавни мегаструктури. Нещо, което се считаше за далечен спомен от комунизма. През изминалата седмица правителството обяви спешна мярка за борба с водната криза в страната – създаване на държавна мегаструктура с капитал 1 млрд. лева, която да консолидира в себе си всички държавни ВиК дружества. Цялата идея на управляващите е държавата под контрола на министъра на регионалното развитие да упражнява по-голям контрол над сектора, което в крайна сметка да повиши качеството на предлаганата услуга и да я направи по-достъпна и евтина. Практически и исторически е доказано, че държавата не може да доставя крайни услуги по достатъчно ефективен начин, така както това прави частният сектор. Нима БДЖ предлага качествена услуга? Държавните болници, които всяка година генерират нови и нови дефицити? Които всички ние чрез данъците си покриваме? Основната причина за водната криза в страната е безхаберието спрямо ВиК сектора от страна на централната и местната власт през последните 20 години. Новата държавна структура ще натовари държавния бюджет със средства, които не са били предварително бюджетирани. Данъкоплатците от своя страна ще трябва да го финансират или с по-високи данъци, или чрез поемането на допълнителен държавен дълг. Създаването на поредната държавна структура, която просто да преразпределя огромен публичен ресурс по икономически неефективен начин и да се управлява от същата система, която остави голям град в държава - членка на Европейския съюз, през 2020 г. в режим на водата, просто не е рационално управленско решение. Единственото устойчиво и икономически ефективно решение е изваждането на държавата от сектора като генезис на всички проблеми в него, а не това, което ни се предлага – повече държавно участие. В многомилионна София няма режим на водата именно защото държавата е извадена от процеса на предлагане на тази услуга, която се управлява от международна компания с огромен опит и познания. Не от политически назначения в държавните дружества, на хора, които нямат абсолютна никаква представа от сектора. Единственото устойчиво и ефективно управленско решение е само едно. Вместо държавата да инвестира милиарди публичен ресурс в сектор, който доказано не може да управлява, то трябва да излезе от него. Вместо да се апортират държавни дружества в капитала на друго държавно дружество, тези компании трябва да се приватизират. Или поне да се отдават на концесия на професионални мениджъри с доказан опит в предоставянето на този тип услуги. Друг съществен позитив от излизането на държавата от ВиК сектора ще бъде намаляването на неефективната администрация. Което ще намали и публичните разходи на страната, теоретично позволявайки на държавата да не трупа бюджетни дефицити – които да покрива с увеличение на данъчната тежест или емитирането на нов държавен дълг. Ударите по лотариите се оказаха удобна тема за политиците, особено преди избори (или преди вот на недоверие). Тези компании съумяха да създадат и разработят огромен пазар, който потребителят явно цени високо, съдейки по парите, които хората харчат за лотарийни билети. Поради това отново се заговори за национализацията им. Социалната роля на лотариите в обществото ни не е обект на тази статия. В чисто икономически аспект е важен принципът – отрицателният сигнал, който изпращат управляващите към бизнеса с желанието си за национализация на цял един сектор. Де факто посланието е следното: \"От днес за утре държавата може да те национализира, въпреки че не нарушаваш законите на страната, въпреки че плащаш данъци и работиш в един изключително тежко регулиран сектор както българското, така и от европейското законодателство. Подобни послания са пагубни за бизнес климата и представляват Увеличава финансовата несигурност в икономическите агенти, които от своя страна намаляват инвестиционната си активност в подобен тип държави. Идеята тази дейност да се извършва само от Спортния тотализатор – създаване на държавно гарантиран монопол за сметка на национализация на частни компании е опасна стъпка на завръщането към планова икономика. Какво ли ще стане в някой бъдещ момент, когато някой притеснен за морала на обществото политик реши, че интернет има деструктивно въздействие върху обществото и достъпът до него трябва да бъде контролиран от държавата? Точно както е било през комунизма с телевизията, радиото и изкуството. Това бяха икономическите измерения на тези две ключови събития от 2020 година – грешни и вредни. Дългосрочните политически измерения ще бъдат също негативни, защото десният избирател не е представен в управлението на страната. Към момента в българската политическа система не съществува истински дясна партия, която да води реална дясна икономическа политика – базирана на ниска данъчна и административна тежест, ниски публични разходи, защита на свободния пазар, личната свобода и частната собственост. Партия, която да бъде ефективен противовес в парламента на всички леви икономически политики, които българската политическата класа налага. Този процес на \"олевяване\" не тече само в България. Същата тенденция можем да проследим и в ЕК, чиято основна функция в последните 10 години е да преразпределя обществен ресурс от продуктивните към непродуктивните класи на европейското общество. Кариерни бюрократи без опит в частния сектор налагат на бизнеса по какъв начин и на каква цена да оперира. От огромно значение е да бъде обяснявано на разбираем език защо десните икономически политики ни правят по-богати и свободни – и защо левите ни правят по-бедни и ограничават личната ни свобода. Или казано по друг начин – защо държавното ВиК дружество няма как да ни предостави питейна вода на пазарна цена без дотация от нашите данъци и защо държавата няма как да оперира ефективно една лотария, както това може частният бизнес.", "date": "2020.01.20", "title": "Завръщането на плановата икономика"}
{"url": "https://www.dnevnik.bg/bulgaria/2020/01/20/4018527_sled_podkrepa_ot_dps_abv_i_dvijenie_21_bsp_vnese_vota/", "text": "След срещи с представители на АБВ и \"Движение 21\" днес БСП внесе вота на недоверие към правителството за провала в управлението на околната среда и водите заради  водната криза в Перник  и мръсния въздух в някои големи градове. Искането не е подписано от ДПС, защото по думите на социалисти парламентарната група не искала, но дава заявка, че ще го подкрепи. Това е четвъртият вот на недоверие към кабинета \"Борисов 3\". Очаква се дебатите да бъдат до края на седмицата, а гласуването - другата. Извънпарламентарните партии АБВ и \"Движение 21\" също подкрепят вота. Засега, макар и кабинетът да има официалната подкрепа от 106 народни представители, колкото са членуващите в групите на ГЕРБ и \"Обединени патриоти\", вотът изглежда, че ще бъде неуспешен, тъй като за да бъде свалено правителството, са нужни 121 гласа, а БСП и ДПС имат 104. Депутатите от \"Воля\", които са 12, ще отлагат решението си до сряда, но очакванията са да не подкрепят свалянето на кабинета. Депутатите от изключената от малката коалиция партия \"Атака\" са шест и имат въпроси към БСП, за да решат как да гласуват. Сред въпросите са дали - ако дойдат на власт, социалистите ще закрият военните бази у нас, ще развалят концесиите и ще направят минималната пенсия 500 лв., а минималната основна заплата - 1500 лв. Партията на Волен Сидеров вече даде знак как ще гласува, след като пропусна срещата с БСП за мотивите. Според лидера на БСП Корнелия Нинова вотът, който довел до някои от предприетите към момента мерки заради кризата в Перник, ще има и друг ефект - да покаже ясно на обществото кои партии са в опозиция и кои - крепят задкулисно управлението. По думите й независимите депутати, по-голямата част от които са от \"Атака\", били зависими. Мотивите  Днес Корнелия Нинова обяви, че мотивите за искането на оставката на правителството са около 40 страници и включват провала в управлението на водите, тъй като макар и \"палиативните мерки за Перник\" водна криза грози и градове като Шумен, Сливен и Ботевград. Сред аргументите са още мръсният въздух, заради който страната ни вече е осъдена и \"ще плаща българинът, на гърба на който се изкарват смъртоносни пари\", както и горенето на отпадъци, внесени от трети страни (пълните мотиви четете в прикачения файл). Според Нинова провалът на Борисов е не само вътрешен, а и на европейско ниво. Доказателства за това били решението за санкции заради мръсния въздух, искането на Брюксел частните болници да провеждат обществени поръчки за доставка на лекарства и отказа от европари за строежа на магистрала \"Струма\". В мотивите била посочена и алтернативата, която БСП предлага - зелена икономика и зелени градове. Според Нинова целите чист въздух, чиста храна и чиста вода, които бяха формулирани преди дни от ДПС, заслужават партийно и гражданско обединение. Утре социалистите са поканили на среща и \"Демократична България\". По-рано днес лидерът на АБВ Румен Петков каза, че има обществена енергия и дебатът трябва да излезе извън парламента, тъй като всеки ден правителството дава поводи за вот на недоверие за цялостната му политика. В отговор След внасянето на искането за вот на недоверие към правителството от ГЕРБ обявиха, че коалицията е стабилна, а в парламента има и други разумни народни представители, които осъзнават, че падането на правителството ще забави разрешаването на проблема в Перник. По думите на депутата от управляващата партия Александър Ненков част от мотивите на БСП целят всяване на паника сред гражданите. \"Неистина\" било, че имало преблем с яз. \"Тича\", който водоснабдява Шумен. Той припомни, че на два пъти са спирали еврофинансирането на правителството на \"Станишев\". От ГЕРБ обявиха, че БСП всява паника и поискаха да знаят с кого ще управляват социалистите, ако дойдат на власт. Според председателя на ресорната комисия в парламента Ивелина Василева във Визията на БСП за България нямало екологични политики. По думите й кризата в Перник изисквала държавническо отношение и такова било поведението на издигнатия от БСП кмет Станислав Владимиров, докато партията му целяла нагнетяването на напрежение и подсилването на страховете на хората.", "date": "2020.01.20", "title": "След подкрепа от ДПС, АБВ и \"Движение 21\" БСП внесе вота на недоверие към правителството"}
{"url": "https://www.dnevnik.bg/sport/2020/01/20/4018534_citat_na_denia_ronaldo_e_jivotno_koeto_se_hrani_ot/", "text": "                         Така треньорът на \"Ювентус\" Маурицио Сари описа звездата на тима Кристиано Роналдо, който в неделя донесе победата на \"бианконерите\" над \"Парма\" с 2:1, разписвайки се два пъти. Така \"Ювентус\" поведе с 4 точки пред \"Интер\", а Роналдо отбеляза своя 11-и гол в последните седем мача. \"Понякога Роналдо прави малък проблем, но той е шампион и всичко е около него, но в същото време той може да реши 100 други. На всички трябва да е ясно, че всичко се върти около него\", каза още Сари.", "date": "2020.01.20", "title": "Цитат на деня: Роналдо е животно, което се храни от головете"}
{"url": "https://www.dnevnik.bg/evropa/2020/01/20/4018549_maltiiski_ministur_se_ottegli_zaradi_razsledvaneto_na/", "text": "Малтийският министър Жустин Каруана, отговаряща за остров Гозо, подаде днес оставка на фона на продължаващо разследване за  убийството на журналистката Дафне Каруана Галиция , предаде ДПА, цитирана от БТА. Вчера вестник \"Сънди таймс ъв Малта\" разкри, че нейният съпруг, бившият вече висш полицай Силвио Валета, е пътувал в чужбина за футболен мач заедно с Йорген Фенек,  който е заподозрян за убийството на журналистката . Жустин Каруана положи клетва като министър в кабинета на новия премиер  Робърт Абела  само преди една седмица. Абела замени Джоузеф Мускат, който беше принуден да подаде оставка, след като разследването на убийството на журналистката уличи най-близкия му съветник.      Валета е бивш заместник-комисар на малтийската полиция, принуден през юни 2019 г. да подаде оставка заради убийството. През август м.г. той се е пенсионирал, а месец по-късно е пътувал заедно с Фенек до Лондон да гледа мач на \"Челси\". Валета твърди, че не е знаел за подозренията към Фенек. Малтийското вътрешно министерство обяви вчера, че полицията разследва връзката между двамата.", "date": "2020.01.20", "title": "Малтийски министър се оттегли заради разследването на убийството на Каруана Галиция"}
{"url": "https://www.dnevnik.bg/sviat/2020/01/20/4018546_putin_smeni_i_glavniia_prokuror_na_rusiia/", "text": "Президентът Владимир Путин продължи изненадващите промени в управлението на Русия, като сменя главния прокурор на страната през последните почти 14 години. На мястото на Юрий Чайка той предлага на горната камара на парламента да назначи Игор Краснов - 44-годишен зам.-ръководител на Следствения комитет на Русия. Той е известен с разследване убийството на опозиционния лидер Борис Немцов и на престъпленията от група крайна националисти. Краснов е смятан също за дясна ръка на ръководителя на следствието Александър Бастрикин. Чайка ще бъде освободен \"във връзка с преминаване на друга работа\", но не се посочва каква е тя. Преди да стане заместник в Следствения комитет на Русия от 2016 г., Краснов е бил старши следовател по особено важни дела. Едно от тях бе за убийството на Немцов през 2015 г., когато той ръководи група от над 100 следователи, но няколко месеца след това предаде тази позиция на друг следовател, защото се издигна в кариерата. Преди това неговият екип разкри поредица убийства, включително на журналистка, от националистическата групировка БОРН.", "date": "2020.01.20", "title": "Путин смени и главния прокурор на Русия"}
{"url": "https://www.dnevnik.bg/bulgaria/2020/01/20/4018602_italianskiiat_bokluk_na_pristanishteto_v_burgas_ne_e/", "text": "Откритият на пристанище Бургас боклук не е радиоактивен или токсичен, съобщи заместник-директорът на ОД на МВР - Бургас, комисар Емил Павлов, цитиран от БТА. В края на миналата седмица на пристанището в морския град бяха открити  20 контейнера с италиански отпадъци.  По документи съдържанието на контейнерите е пластмаса и каучук, а на място е установено, че те съдържат още текстил, хартия и метал. Боклукът е бил предназначен за завод в Плевен, а от прокуратурата все още издирват вносителя. ", "date": "2020.01.20", "title": ""}
{"url": "https://www.dnevnik.bg/evropa/2020/01/20/4018597_es_ne_e_gotov_da_zapochne_turgovski_razgovori_s_london/", "text": "Преговорите за бъдещите отношения между Великобритания и Европейския съюз няма да започнат преди края на февруари или началото на март. Това съобщи днес говорител на Европейската комисия, цитиран от БТА. Той отбеляза, че тепърва Брюксел ще определи преговорните насоки, а след това е необходимо те да бъдат утвърдени от Европейския съвет. Самата комисия може да приеме насоките едва след оттеглянето на Великобритания, поясни говорителят. Утвърждаването на преговорните насоки ще отнеме време, добави той. По неговите думи в случая не става дума за забавяне, а за обичаен процес. Доскоро Еврокомисията изразяваше готовност да започне следващите преговори с Лондон непосредствено след оттеглянето на Великобритания от ЕС. Предвижда се тези нови преговори да завършат до края на годината, когато изтича преходният срок след напускането на Великобритания,  насрочено за 31 януари . Британският премиер Борис Джонсън изключи  възможността за удължаване на преходния период , а този график значи, че Великобритания и ЕС ще разполагат с едва 10 месеца, за да договорят и ратифицират споразумение за бъдещото си партньорство, отбелязва \"Гардиън\". В началото на годината председателят на Европейската комисия Урсула  фон дер Лайен предупреди , че няма достатъчно време за договаряне на всички аспекти от бъдещите отношения между ЕС и Великобритания до края на годината, така че двете страни ще трябва да изберат върху какво искат да се фокусират. \"Даунинг стрийт\" иска разговорите да започнат скоро и не изключи започване на преговори с Вашингтон за британско-американска сделка преди началото на преговорите с ЕС. По време на брифинга говорителят беше попитан за коментар на министъра на финансите Саджид Джавид, който през уикенда каза, че Великобритания няма да се съгласува с правилата на ЕС след Брекзит. Говорителят потвърди, че това ще значи по-малък достъп на Великобритания до единния пазар. \"Има връзка между отдалечаването от регулациите на ЕС и възможната степен на достъп до единния пазар\", подчерта той.", "date": "2020.01.20", "title": "ЕС не е готов да започне търговски разговори с Лондон преди края на февруари"}
{"url": "https://www.dnevnik.bg/sport/2020/01/20/4018431_mercedes_podgotvia_izlizaneto_si_ot_formula_1/", "text": "Мерцедес\" подготвя излизането си от  Формула 1  като заводски отбор и търси купувач, съобщават няколко източника от спорта. Германският концерн не смята повече да развива свой собствен тим, а да остане просто като доставчик на двигатели, както беше в периода 1994 - 2009 г. Според F1Insider изпълнителният директор Тото Волф, който притежава 30% от компанията, вече води преговори с потенциални купувачи. \"Мерцедес\" се завърна във Формула 1 през 2010 г., когато купи тима на \"Браун\" и влезе като заводски тим. \"Сребърните стрели\" спечелиха шест поредни титли при пилотите и конструкторите от 2014 г. насам, в т.нар. турбо-хибридна ера. Първият период на компанията във Формула 1 е в периода 1954-1955 г. Като потенциални купувачи се споменават имената на руснака Никита Мазепин и канадския милиардер Лорънс Строл. Мазепин имаше интерес към покупката на \"Форс Индия\" през 2018 г., докато Строл в момента е собственик на този тим, променяйки името му на \"Рейсинг пойнт\". Канадецът е и баща на пилота от Формула 1 Ланс Строл. Очаква се \"Мерцедес\" да се оттегли през 2021 г., когато ще има нови правила във Формула 1. Възможно е тогава Волф да поеме поста на изпълнителен директор в \"Либърти медия\" и да ръководи спорта. \"Тото иска да е подготвен, ако \"Мерцедес\" напуснат Формула 1 и останат само като доставчик на двигатели. Не мислите ли, че е странно, че от \"Мерцедес\" все още не са подписали споразумението \"Конкорд\" за 2021\", коментира бившият шеф на спорта Бърни Екълстоун. \"Не виждам защо от \"Мерцедес\" трябва да продължават да харчат толкова много пари, при положение че спечелиха всичко\", добави британецът.", "date": "2020.01.20", "title": "\"Мерцедес\" подготвя излизането си от Формула 1"}
{"url": "https://www.dnevnik.bg/zdrave/2020/01/20/4018617_zdravnata_kasa_shte_obnovi_spisuka_na_lechebnite_hrani/", "text": "До края на седмицата ще започне процедура за обновяване на списъка с диетични храни за специални медицински цели, които се заплащат напълно или частично от Националната здравноосигурителна каса (НЗОК). Решението е на Надзорния съвет на касата. Целта е да се осигури достъп и да не бъде прекъсвано лечението на хората, нуждаещи се от диетични храни за специални медицински цели, посочват от касата. Преди две седмици се разбра, че  заради нормативен пропуск навършилите 18 години  не могат да получават по линия на здравната каса някои медицински изделия и диетични храни. Към момента за медицинските и други услуги по текстове от Закона за здравето НЗОК плаща за деца лекарствени продукти и диетични храни за специални медицински цели, извън обхвата на задължителното здравно осигуряване. След като те навършат 18 години обаче, няма предвидена правна възможност за заплащане на лечението от страна на касата. Изключение е направено само за децата с онкологични и онкохематологични болести, чието заболяване и лечение е започнало преди навършването на 18 години.", "date": "2020.01.20", "title": "Здравната каса ще обнови списъка на покриваните от нея лечебни храни"}
{"url": "https://www.dnevnik.bg/sport/2020/01/20/4018293_s_chovek_poveche_i_kusen_gol_na_mesi_barselona_trugna/", "text": "Барселона\" записа победа в първия мач под ръководството на новия треньор  Енрике Сетиен . Каталунците се наложиха с 1:0 над \"Гранада\", като успехът дойде трудно след гол на звездата на тима Лионел Меси в 76-ата минута. Гостите играха с човек по-малко в последните 20 минута, след като Херман Санчес беше изгонен заради втори жълт картон. \"Барселона\" се отчете с 82% притежание на топката в мача. Последният път, когато каталунците записаха по-висок процент в първенството, беше на 11 май 2011 г. под ръководството на Хосеп Гуардиола (84%). Оттогава тимът е изиграл 326 мача в Ла Лига. Мачът беше под №500 в треньорската кариера на Сетиен. В тях той има 188 победи. С успеха \"Барселона\" се върха на върха в Ла Лига. След 20 кръга каталунците събраха 43 точки, колкото има и \"Реал\" (Мадрид).", "date": "2020.01.20", "title": "С човек повече и късен гол на Меси \"Барселона\" тръгна с победа при Сетиен"}
{"url": "https://www.dnevnik.bg/analizi/2020/01/20/4018266_a_ako_nastupi_vodna_kriza_i_v_sofiia_reakcii_za/", "text": "                         Тези идеи предизвикаха съмнения и дебати в социалните мрежи. Ето някои мнения: Как демокрацията отне водата на Перник: През 1986 година демократично настроеният Горбачов спира проекта за обръщането на сибирските реки на юг. Ако проектът, върху който работиха 140 научни института в продължение на 20 години, беше продължен и разширен, днес Перник можеше да има вода от река Об. Ако правилно съм разбрала, изграждането на реверсивната връзка между двете деривации на язовирите \"Белмекен\" и \"Бели Искър\" ще продължи около 45 дни. Т.е. до втората половина на месец март... Режимът в Перник остава, а докато потече вода по новите 13 км на връзката, свързването на софийския водопровод с пернишкия между Мало Бучино и кв. \"Изток\" ще е вече факт и вода по него ще върви, явно от язовир \"Искър\", щото друга няма откъде. Пак, ако правилно разбирам схемата долу, водата от язовир \"Бели Искър\" не се влива в язовир \"Искър\", а захранва няколко ВЕЦ-а, последният от които в Симеоново, и след това отива в чешмите на част от града (някои казват около 1/4 от абонатите). Т.е. предполага се, че ако тръгнат едни допълнителни 300 л/сек по тия тръби там, ще има свободен капацитет и те ще издържат... През това време, ако не мине котка път на Атанас Русев и хората му, те ще продължат да прочистват каптажи, извори и ручеи във водосбора на язовир \"Студена\" и да увеличават количеството вода в него. Ако и господ малко помогне и пусне сняг над Витоша, след 45 дни, пак към края на март ще почне и снеготопене и след месец режимът може да бъде облекчен, ако не напълно отменен. При всички случаи перничани са на режим поне до края на април. Та, питам аз, понеже връзката Мало Бучино - \"Изток\" дава бързо решение на хуманитарната криза, може да стане за дни и ще тушира протестите, какво ще попречи другата връзка, реверсивната, високо в планината, да се строи само на хартия в очакване след 45 дни всичко да е тип-топ, благодарение на Русев, господ и компания? Още повече, \"Бели Искър\" е на 1900 м. надморска височина, изобщо не знам как се строи каквото и да е там през февруари...?! Тук вече е моментът да питаме верни ли са твърденията, че в язовир \"Искър\" има достатъчно вода за, както твърдят, 4 години напред при сегашното потребление на столицата? Възможно ли е и това да са приказки \"на едро\" и за едното успокоение само? Понеже, за \"Белмекен\" вече стана ясно, че е полупразен и ако водите му бъдат отклонени към \"Бели Искър\", там също са неизбежни щети напролет... Явно, за тях ще му мислят после. Като лаик, обикновен гражданин, перничанин, живеещ в София, аз имам силни притеснения от решението на властта за водното бедствие в Перник. Страхувам се лекарството да не би да се окаже по-опасно от болестта! Да не е \"Напънала се планината...\" Задавам си два разтревожени въпроса:  С какво това решение спасява язовир \"Студена\" и предотвратява екологичната катастрофа?  Няма ли да възникне нова водна криза – в София, без да се преодолее тази в Перник? Не е вярно че нуждите от питейна вода на част от софиянци няма да бъдат засегнати. На практика тези 300 л/с вода за Перник през Мало Бучино ще се взимат не пряко от язовир \"Белмекен\", а от неговата деривация \"Грънчар\" през реверсивен тунел в деривация \"Манастирски\" и оттам през язовир \"Бели Искър\", ВЕЦ \"Бели Искър\", ВЕЦ \"Мала Църква\" по Рилския водопровод към Мало Бучино. 0,3 х 60 х 60 х 24 х30 = 777 хил. куб.м./месец или 9,5 милиона куб. м. за 12 месеца. Това са около 12% от притока от деривацията \"Грънчар към \"Белмекен\", която е средно 2,76 куб.м/с. Трябва да се знае, че язовир \"Бели Искър\", чийто обем е само 15,1 милиона куб. м, според справките на Нено Димов, в момента е запълнен 50%, което означава по малко 7,5 млн. куб.м. За водоснадбяване на частите от София и от околните села язовир \"Бели Искър\" по Рилския водопровод годишно са необходими 50 млн. куб. м вода, или това означава, че към момента до края на годината са необходими още 42,5 млн. куб. м годишно. Деривационният канал \"Манастирски\" може да осигури 32 млн. куб.м. годишно при влажна година. Останалите 10,5 млн. куб.м, необходими за софийските квартали и села, могат да бъдат осигурени единствено от деривационния канал \"Грънчар\" през реверсивния тунел. Приблизително същото количество обаче Бойко Борисов реши да изпрати към Мало Бучино и оттам с помощта на 25 млн. лв. за нов водопровод към Перник. Тоест излиза че ще бъде поставено под въпрос около 20% от необходимото водно количество за някои софийски квартали и села. В случай, че се реши язовир \"Белмекен\" да да бъде лишен от 20 млн. куб. м вода (горе долу от 30% от притока от \"Грънчар) и ако сметките на ЕСО допускат такъв баланс, остава да се види дали Рилският водопровод ще може да издържи и проведе 1,9 куб. м/с, при положение че той е много стар и макар и рехабилитиран, трудно може да достигне капацитет 1,7 куб. м/с.   Управляващите настъпиха мина с прехвърлянето на вода от София към Перник. Най-вече защото отново се опитаха да манипулират истината. Вместо това просто трябваше да я кажат и да призоват към солидарност. И щяха да я получат. Защото няма софиянец, който \"да не влезе в положението\" на перничани. Проблемът е, че софиянците ще поискат преди това сметка, защо не им казват истината и защо проблемите се замитат. На заседанието на Столичния общински съвет ще бъде \"горещо\", защото има много лъжи и недоизказани истини. Фандъкова щяла да настоява за \"кран\" от който ако има опасност от криза, да спира водата за Перник. Само това изобличава цялата схема на Борисов. Така и не се научиха да бъдат откровени с хората. Но как да бъдат, като крият отговорността на министрите си, на прокурори, на ДАНС, на депутати, на областни, на самия Борисов?! За да запазят властта \"на всяка цена\". Да не говорим, че този ход с белмекенската вода, която се оказа \"софийска\", нищо не решава – хвърлят се 25 млн. лева, а режимът в Перник ще продължи до април?! На всичко отгоре няма сила, която да отчужди трасетата от пречисвателната станция в Симеоново до Перник. Ами правата на концесионера?! Един месец срок е ЛЪЖА!!! Фейк, отчаян опит за намаляване на напрежението. Изобщо пълна каша.", "date": "2020.01.20", "title": "\"А ако настъпи водна криза и в София?\" – реакции за спасителния план за Перник"}
{"url": "https://www.dnevnik.bg/analizi/2020/01/20/4014940_teche_otbroiavaneto_do_poredniia_vzriv_po_temata/", "text": "                         Нещо става в Ботевград. И то не е добро. Това е основното, което се разбира от нападките, които отправиха един към друг бившият генерален директор на \"Лукойл България\" Валентин Златев и кметът на Ботевград Иван Гавалюгов. Любопитно е да видим точно г-н Златев, личен приятел и (бивш) партньор на карти на министър-председателя Бойко Борисов, да се появява за пръв път от години в телевизионно студио, за да се оплаква от олигарх – както той нарече кмета Гавалюгов – и от \"организирана престъпна група\". Но през април 2019 г. г-н Златев, когото анализатори, изследващи влиянието на Русия в България, определяха като загуби ръководната си роля в \"Лукойл\". Той остана шеф на контролния съвет на компанията, но функциите свързани с този пост са по-скоро периферни. Освен това друг крупен бизнесмен, Кирил Домусчиев, с когото точно преди година г-н Златев влезе в остър сблъсък по повод на Закона за горивата, се настани по-близо до премиерското сърце. Въпросната близост се засили след като през февруари 2019 г. братя Домусчиеви придобиха най-голямата медийна група в България – Nova Broadcasting Group; покупка, особено значима в година на европейски и местни избори. Според г-н Гавалюгов ВЕЦ-ът на бащата на г-н Златев е сред основните причини за липсата на вода в язовир \"Бебреш\". Централата започнала работа след \"зелена светлина\", дадена от заместник-министър, смята той. Явно г-н Златев все пак не е загубил премиерската благословия, пардон, тази на прокуратурата, защото тя Друга причина за задаващата се водна криза са загубите на вода, заради инфраструктурата. Кметът на Ботевград оспори и твърденията на г-н Златев – за това, че е бил в конфликт на интереси, както и че водата на язовир \"Бебреш\", която според бившия шеф на \"Лукойл\" е негодна за битови нужди, се \"поднася\" замърсена на жителите на Ботевград. Според г-н Гавалюгов, водата от язовира се пречиства, а сигналът за конфликт на интереси бил подаден от приближен на г-н Златев депутат от ГЕРБ. През декември 2019 г. обаче Върховният административен съд потвърди със свое окончателно решение наличието на конфликт на интереси при кмета, който датира от 2015 г. Бившият баскетболист Гавалюгов има успешен бизнес с компютърни технологии. Прокуратурата установи, че през 2015 г. той е прехвърлил своя дял във фирма на жената, с която тогава е живеел, и имат общи деца. В деня след прехвърлянето, и след встъпването си в длъжност като кмет, е издал заповед за прекратяване на четири административни производства по премахване на незаконни строежи (става дума за \"въздушна кабелна интернет мрежа\"), изградени от въпросната фирма. Поради клиентелизма в съдебната система, е малко вероятно \"българската Темида\" да отговори точно и справедливо на въпроса кой от двамата – Златев или Гавалюгов е прав. По-важното е друго. Вече тече отброяването до поредния взрив по темата \"околна среда\". Тогава от регионалното министерство набързо го коригираха и казаха, че имало за поне четири месеца. Явно в министерството не са си научили урока от казуса \"Перник\" – през септември министър Димов уверяваше, че няма проблеми с водата там. Преди десетина дни г-н Гавалюгов отново заяви, че Ботевград има вода само за два месеца, освен \"ако не се засили притокът\". Припомням, че той спечели избирателите именно с обещанията, че ще реши проблема с водоснабдяването и качеството на питейната вода в града. Изводът: Докато феодалите се борят за повече власт, ситуацията в Ботевград започва застрашително да напомня на тази в Перник. Спешно се търсят изкупителни жертви. Както обикновено, от корупцията и некадърността сред политическия елит ще пострадат обикновените граждани.", "date": "2020.01.20", "title": "Тече отброяването до поредния взрив по темата \"околна среда\""}
{"url": "https://www.dnevnik.bg/analizi/2020/01/20/4018163_lobizmut_viree_nai-dobre_pri_lipsa_na_prozrachnost/", "text": "                         Понеже се разделя с поста, управителят на здравната каса (НЗОК) Дечо Дечев реши да хвърли умерено малък камък в блатото, в което той самият цамбурка от дълги години. Има лобизъм в здравната система, обяви Дечев, и обясни, че за едно и също лекарство НЗОК плаща 129 лв. на обществена болница и 1063 лв. – на частна. Публичните лечебни заведения са длъжни да провеждат конкурси за обществени поръчки, когато им се плаща с пари от здравни вноски, но частните – не, вторите дори не са длъжни да дават финасови отчети на касата и това също е лобистки текст, каза още управителят на касата и млъкна, без да обясни кои са тези болници и лекарства, как е възможно това да се случва и с колко средства е ощетен бюджетът на НЗОК. Камъкът предизвика напълно предвидима реакция: Министерството на здравеопазването (МЗ) храбро обяви, че частните болници са изключени от задължението на правят търгове през 2016 година, когато на власт е било друго ръководство, макар и отново премиерът и управляващата партия да са били едни и същи. И че за пръв път чуват за подобно нещо. Частните болници обявиха, че не крадат, а спазват законите (които в конкретния случай ги облагодетелстват) и че не бива да се внушават такива неща на клиентите/ пациентите им. БСП поиска прокуратурата да се намеси, \"Демократична България\" – НЗОК да публикува възможно най-много данни за платените лекарства, лекарският съюз също поиска от касата отчетите за плащанията за лекарства с конкретните доказателства за получените фрапиращи разлики. Едва след като стана ясно, че произведените от камъка вълни са по-големи от приемливото за управляващите и се наложи ръководствата на касата и МЗ да се явят на изслушване в парламента, Дечев реши да даде повече информация – не се прави нищо незаконно, но поредната вратичка позволява търговец на лекарства да продаде на частна болница лекарство за 130 лв., а болницата да го отчете към касата на цена от 1060 лв., като търговецът и болницата са свързани. МЗ се разшета да прави проверки и се зарече да поправи закона – частните болници също да са длъжни да правят конкурси за обществени поръчки, когато ползват обществен ресурс. Преди 4 години от ГЕРБ счели, че това противоречи на европейска директива, сега обаче вече са размислили и смятат, че по-скоро не пречи, Общото между реакциите на всички обаче е, че са безкрайно изненадани и искат информация. Която нямат. Защото връзката между липсата на публична информация за това как се изразходват обществени средства има пряка връзка с възможностите за лобизъм и крадене. И това, че конкретната девиация може и да бъде изправена, не решава генералния проблем – липсата на публична отчетност при харченето на публични ресурси постоянно предоставя възможности за кражби и злоупотреби от всякакъв калибър. И спирането им не следва да е въпрос на лична инициатива на малкото посветени в случващото се. А на прозрачност. И изобщо не става дума само за лекарства. В здравния сектор, а и не само, липсват елементарни регистри и публични данни от всякакъв характер. Управляваната от бореца срещу лобизма Дечо Дечев здравна каса, например, не публикува данни за изплатени лекарства. Има единствено информация колко пари месечно и годишно се плащат на лечебните заведения за онкологични препарати. От нея единствено става ясно, че след онкодиспансера в Пловдив най-много пари за химиотерапия получава малка частна софийска болница. Но това не доказва или опровергава каквото и да било, а единствено поставя въпроси, на които няма отговор, защото разбивки, суми и лекарства няма. Така стоят нещата и с изобщо платените пари за лечение на болниците. Но нито се знае за какво точно са платени парите, нито, например, доколко те отговарят на спуснатия на болницата бюджет, нито защо бюджетът е 2 млн., а не 1 млн. лв. Може единствено да се проследи В името на прозрачността здравната каса публикува и стенограмите на заседанията на надзорния си съвет, т.е. уж най-важните решения за разпределението на обществени средства, за което е задължена по закон. Но и там се случва да има цензура – неведнъж се се е оказвало, че в стенограмите не се отразява всичко, ако изнасяването на информацията не отърва на някой в касата или ако стенографката се е случила болна. В Министерството на здравеопазването положението е още по-трагично. Да, пределните цени на лекарствата се публикуват, макар и без аргументация. Има и регистри на дрогериите, водите за къпане и минералните води и на службите по трудова медицина. Регистрите за ражданията и процедурите по инвазивна кардиология не функционират, а по отношение на лечебните заведения единствената смислена информация е за ценоразписите за платените услуги на болниците. Дори нещо важно като акредитацията на лечебните заведения е под формата на публикувани заповеди за промяна на оценки, а не като регистър, създанен и поддържан, за да дава информация. Но и това е нещо - регистър на лицензите на болниците пък изобщо няма. Министерството, което издава разрешителните за дейност, не предоставя информация на кого и какво е разрешило да върши. Понеже става дума за онкологични лекарства – раковият регистър също отдавна е спрял да функционира и а без подобна елементарна информация няма как да се прави и адекватна политика в тази област. Естествено, регистри няма и за останалите социално значими заболявания. От МЗ отчетоха като връх на прозрачността това, че вече публикуват финансовите показатели на държавните болници – приходи и разходи, дългове и разходи за лекарства и персонал. Информация, например, за заплати на директори обаче няма, нито пък за който и да било от персонала. Нито пък кой на какви цени си купува лекарствата или от кого. Едно от обясненията за пълната липса на публична информация е, че поне част от нея ще стане факт с появата на многострадалната и отлагана от над десетилетие национална здравна информационна система, в която здравните институции и регистрите им ще са свързани, а също и ще има десетки нови електронни регистри и услуги, включително и рецепти и направления. Последният срок поне част от системата да е факт, е краят на 2020 година, но предвид богатия опит в отлагането и нежеланието за създаване на условия за прозрачност, той също е прекалено оптимистичен. Да не забравяме и съдбата на друг е-проект – за електронната борса за лекарства, наличието на която би трябвало да елиминира и седемкратни разлики в цените. Той почти стартира още при втория кабинет \"Борисов\"- през 2016 г., а първите резултати от него се чакат в края на този месец. Едва ли е случайно. Защото по старому е по-лесно, удобно и доходоносно.", "date": "2020.01.20", "title": "Лобизмът вирее най-добре при липса на прозрачност"}
{"url": "https://www.dnevnik.bg/sport/2020/01/20/4018299_v_hladnokruven_ton_klop_pozvoli_na_fenovete_da_peiat/", "text": "Ще спечелим лигата.\" Този рефрен повтаряха привържениците на \"Ливърпул\" по време на  победата в голямото дерби на английския футбол срещу \"Манчестър юнайтед\" . Привържениците предчувстват, че тимът им е близо до мечтата за първа титла във Висшата лига от 30 години насам. Мениджърът на \"Ливърпул\" Юрген Клоп заяви, че феновете са свободни да изразяват емоциите си, докато играчите му трябва да останат фокусирани в преследване на целта. \"Те (привържениците) могат да пеят за каквото си поискат. Ще бъде странно, ако в момента привържениците ни не са в добро настроение. Разбира се, че на тях им е позволено да пеят, да мечтаят и каквото си поискат, стига да изпълняват работата си, докато играем\", каза Клоп след успеха над \"Юнайтед\". Победата увеличи серията на \"Ливърпул\" на 39 поредни мача без загуба. Червените държат уверено първото място във Висшата лига, като водят с 16 точки пред \"Манчестър сити\", който има и мач повече. \"Нищо не се е променило. В същата ситуация сме, но имаме още три точки. Ще ви кажа веднага щом се почувстваме различно, но засега няма разлика\", допълни Клоп.", "date": "2020.01.20", "title": "В хладнокръвен тон Клоп позволи на феновете да пеят за титлата"}
{"url": "https://www.dnevnik.bg/bulgaria/2020/01/20/4016164_domashnoto_nasilie_v_bulgariia_e_ubilo_25_jeni_za/", "text": "Всяка трета жертва на убийство в България през миналата година е била жена, показва статистиката на МВР, предоставена след запитване на \"Дневник\". През 2019 г. са извършени общо 80 убийства, 25 от които са на жени. Две трети от тях са убити от най-близките си хора - съпрузи, интимни партньори или роднини, показват данните. Основният мотив е ревност. Темата за домашното насилие отново прикова общественото внимание след  взрива в жилищен блок във Варна , взел досега две жертви. Разследващите все още работят по няколко версии за случилото се, но стана известно, че взривеният апартамент е собственост на жена, която e била обект на тормоз в продължение на години от мъжа, с когото съжителствала - бивш служител последователно на военното и на вътрешното министерство. Той е трябвало да напусне жилището, след като преди седмица е получил  ограничителна заповед заради домашно насилие . МВР смята почти всички извършени миналата година убийства за разкрити. Не е известен единствено убиецът на Станка Марангозова, която бе намерена застреляна в автомобила си в столичния кв. \"Младост\" на 10 октомври 2019 г. Статистиката показва лек спад на убийствата на жени в сравнение с предишните две години: От МВР казаха пред \"Дневник\", че не поддържат статистика за издадените от съдилищата ограничителни заповеди. По информация, изнесена от полицията в края на миналата миналата година, до есента  издадените  ограничителни заповеди  са 2398, а за цялата 2018 г. те са били 2981. В началото на 2019 г. - след отхвърлянето на Истанбулската конвенция - парламентът прие  промени в Наказателния кодекс , с които домашното насилие вече е квалифицирано като престъпление. Така извършителите на убийства в условията на домашно насилие се наказват с най-малко 15 години затвор, а максималната присъда може да бъде и доживот без право на замяна. За причиняване на телесна повреда в условията на домашно насилие се предвижда също лишаване от свобода, което може да достигне и до 15 години в зависимост от тежестта на причинените увреждания. Близо 100 обаждания дневно на 112 И докато последните две години преминаха под знака на отхвърлени след протести стратегически документи и законодателни инициативи, които целяха преодоляване и на проблема домашно насилие (т. нар.  Истанбулска конвенция ,  Стратегията за детето , дори отложения  Закон за социалните услуги ), през тях се наблюдава сериозен ръст на сигналите на единния номер за спешни повиквания 112. Справка, получена след запитване от \"Дневник\", показва, че през 2019 г. постъпилите обаждания за домашно насилие са общо 34 949. Това означава, че средно на ден на спешния телефон са се обаждали по 95 души, преживели или станали свидетели на домашно насилие. За сравнение обажданията на спешния телефон през 2018 г. са 85 дневно (общо 31 166 за годината), а през 2017 г. - 80 (общо 29 127). \"За един инцидент понякога се получават повече от едно обаждания, но се предава един сигнал към полицейските дирекции\", обяснява говорителят на \"Национална система 112\" Данка Недялкова. Затова и за случаите на домашно насилие, по които полицията е работила, може да се съди по изпратените сигнали от тел. 112 към областните дирекции на МВР. И тук има ръст. През 2019 г. предадените към полицията сигнали са 26 249. През предходната година те са били с близо 4 хиляди по-малко (22 967), а през 2017 г. - общо 21 927. Най-много са предадените към полицията сигнали за домашно насилие в столицата и в големите градове. Данните показват сериозен ръст на сигналите за домашно насилие във Враца, Плевен, Стара Загора и в Хасково, където за две години сигналите се увеличават с 50%. Същевременно в Хасковска област се намира един от най-добре устроените и защитените кризисни центрове за жени, претърпели домашно насилие - този до Димитровград. Някой да знае как Кръстанова посочва текучеството на кадрите като най-тежкия проблем в работата на полицията и социалните служби - двете институции, които най-пряко работят с пострадалите от домашно насилие. \"Там хората непрекъснато трябва да се обучават, защото домашното насилие изисква малко по-специфично внимание\", обяснява тя. Отчита обаче подобрение в полицията през последните години.", "date": "2020.01.20", "title": "Домашното насилие в България е убило 25 жени за година"}
{"url": "https://www.dnevnik.bg/sviat/2020/01/20/4017830_gruckiiat_parlament_shte_izbere_opiten_magistrat_za/", "text": "Ден след номинацията на Катерина Сакеларопулу за президент на страната гръцкият премиер Кириакос Мицотакис, изглежда, си е осигурил нужното мнозинство, за да може тя да е следващият държавен глава, пише \"Катимерини\". Сакеларопулу е председател на Държавния съвет - така се нарича върховният административен съд на страната. Според вестника има \"широк консенсус\" за избора ѝ тази седмица. Тя ще бъде подкрепена и от лявата \"Сириза\", която допреди половин година управляваше страната, както и от лявоцентристкото движение за промяна (КИНАЛ) и за нея ще има 266 от 300 гласа в парламента - далеч над нужния праг от 200 гласа за избор на президент от първия вот. Конкретно тази кандидатура бе изпитание за бившия премиер Ципрас, който нямаше как да я отхвърли, след като сам я назначи за председател на съда, пише \"Катимерини\". Затова Ципрас смята да гласува за нея като \"акт на отговорност\". Бившият министър-председател обаче заяви, че според него Мицотакис прави грешка, като не подновява мандата на действащия държавен глава Прокопис Павлопулос. Изборът на президента - фигура с церемониални функции - става в парламента. Няколко неуспешни опита обаче водят до предсрочни избори.", "date": "2020.01.20", "title": "Гръцкият парламент ще избере опитен магистрат за президент"}
{"url": "https://www.dnevnik.bg/sport/2020/01/20/4018303_kanzas_siti_i_san_francisko_shte_igraiat_v_superboul/", "text": "Канзас сити чийфс\" срещу \"Сан Франциско 49ърс\" е тазгодишният мач за определяне на шампиона в  Националната футболна лига (НФЛ)  Супербоул LIV на 2 февруари. Двата тима стигнаха до последния мач в Лигата и ще спорят за трофея \"Винс Ломбарди\" на \"Хард рок стейдиъм\" в Маями след две седмици. След като изненада други два от фаворитите в конференцията, третия след редовния сезон  \"Ню Инглънд\"  и първият \"Балтимор рейвънс\", този път \"Тенеси\" не успя да направи трети пореден подвиг. \"Канзас\" надви \"Тенеси тайтънс\" с 35:24 и се класира на първия си Супербоул от 50 години насам. За трети път в историята си \"вождовете\" стигат до мача за титлата след 1966 и 1969 г. Именно преди 50 години дойде и единствената титла на \"Канзас сити\" дотук. \"Сан Франциско\" ще играе в Супербоул за седми път след успех над \"Грийн бей пакърс\" с 37:20. По този показател тимът отстъпва единствено на \"Ню Инглънд пейтриътс\" (11), \"Питсбърг стийлърс\" и \"Далас каубойс\" (по 8). За последно 49ърс играха в мача за титлата през 2012 г., а последният от петте им успеха дойде през 1994 г. Финалният мач след две седмици ще бъде и дуел между Патрик Махоумс (24 г.), който беше MVP в лигата през миналия сезон, и Джими Гарополо (28 г.). И двамата куотърбекове на финалистите са дебютанти в Супербоул. На \"Ароухед стейдиъм\" в Канзас на минус 8 градуса \"вождовете\" не започнаха добре. Подобно и на предходния им мач с \"Хюстън тексанс\", те рано се оказа изоставащи. Над 73 хиляди зрители видяха как \"Тенеси\" повежда с 10:0. С изстрел от 30 ярда Грег Джоузеф изведе \"Тайтънс\" напред, след което звездата Дерик Хенри отбеляза тъчдаун, а Джоузеф беше точен при допълнителния изстрел. \"Тенеси\" доминираше в първата част най-вече с играта си по земя. В самия край на първата четвърт Патрик Махоумс подаде към Тайрик Хил и той отбеляза тъчдаун, а \"Канзас\" намали до 7:10. \"Тенеси\" увеличи аванса си с нов тъчдаун, този път на такъла Денис Кели, но след това Махоумс взе нещата в свои ръце. Десет минути след началото на втората част той подаде нов пас към Хил за втори тъчдаун, а секунди преди края на първото полувреме куотърбекът на \"вождовете\" впечатли, като сам отбеляза тъчдаун с 27-ярдов пробив. Така \"Канзас\" поведе с 21:17.      Третата четвърт премина без точки, но в последната част \"вождовете\" доминираха и отбелязаха два тъчдауна чрез Деймиън Уилямс и Сами Уоткинс, за да си осигурят комфортен аванс. В края Антъни Фирксър също отбеляза за \"Тенеси\", но това само оформи крайния резултат 35:24. Махоумс завърши с 25 успешни от общо 35 паса, три тъчдаун подавания и един отбелязан от него. Той раздаде пасове на общо 294 ярда. Куотърбекът пробяга и 53 ярда в мача, като повече от него записа само рънингбекът на \"титаните\" Дерик Хенри (69). На \"Леви’с стейдиъм\" в Санта Клара се изправиха двата най-добри тима в Националната футболна конференция след редовния сезон. \"Сан Франциско\" се възползва от домакинското си предимство и с много силно първо полувреме успя да стигне до успеха. С три тъчдауна на рънингбека Рахим Мостърт, допълнителни точки от Роби Гулд и още два изстрела на кикъра, 49ърс поведоха с 20:0 след две четвърти.      През първото полувреме \"Пакърс\" не направиха нищо в атака, спечелиха само 93 ярда територия и имаха едва шест първи дауна. Куотърбекът Аарън Роджърс беше свален два пъти на земята и не успя да пречупи защитата на домакините. Шест минути след началото на второто полувреме Роджърс все пак успя да подаде тъчдаун пас към Аарън Джоунс и \"Грийн бей\" върна надеждите си. \"Сан Франциско\" обаче много бързо отговори и Мостърт отбеляза четвъртия си тъчдаун четири минути по-късно след 22-ярдов пробив. В последната четвърт \"Пакърс\" отбелязаха нови два тъчдауна чрез Джоунс и Джейс Стърнбергер, но с удар от 42 ярда Роби Гулд оформи крайния резултат 37:20. Роджърс записа своята осма загуба в плейофите, въпреки че завърши мача с 31 от 39 успешни подавания на 326 ярда и два тъчдаун паса. Две от подаванията на куотърбека обаче бяха пресечени. Съперникът му Джими Гарополо, който записа дебют в плейофите през този сезон, разчиташе на игра по земя. Той завърши с 6 от 8 при пасовете на едва 77 ярда. \"Сан Франциско\" обаче спечели 296 от всичките си 358 ярда в мача по земя, най-вече благодарение на Рахим Мостърт – 220 ярда.     ", "date": "2020.01.20", "title": "\"Канзас сити\" и \"Сан Франциско\" ще играят в Супербоул LIV"}
{"url": "https://www.dnevnik.bg/bulgaria/2020/01/20/4018304_zapochvat_izslushvaniiata_za_generalen_direktor_na_bnr/", "text": "Днес започват изслушванията на кандидатите за генерален директор на Българското национално радио. Пред Съвета за електронни медии те ще представят своите концепции за развитие на обществената медия, а новият шеф на радиото ще бъде избран на 22 януари. В надпреварата за поста участват шестима кандидати. Изслушванията ще се проведат днес и утре. Поредността е по входящия номер на заявлението на всеки от кандидатите за участие в процедурата за избор на генерален директор на БНР. Днес пред членовете на СЕМ своите концепции ще представят Жени Гаджалова, Антон Митов и Андон Балтаков. Утре в СЕМ ще бъдат изслушани другите трима кандидати за поста: Митко Димитров, Даниела Манолова и Александър Велев.  Всички участници в надпреварата имат минало, свързано с БНР. Велев беше генерален директор на БНР до 29 май 2019 г. Валерий Тодоров беше генерален директор на БНР два последователни мандата от 2007 до 2013 г. Антон Митов работи в обществената медия от 1977 г. От 2016 г. той е директор на дирекция \"Архивен фонд\", а в средата на октомври  беше назначен от СЕМ за временен генерален директор на БНР . Митко Димитров е бивш директор на радио \"София\". Даниела Манолова е драматург и продуцент в радиотеатъра на БНР. Гаджалова е бивш главен счетоводител на медията, а Андон Балтаков е работил в БНР, Си Ен Ен и \"Асошиейтед прес\" в Ню Йорк. До конкурса се стигна, след като на 17 октомври Светослав Костов беше  освободен от поста генерален директор на БНР . Той се задържа начело на обществената медия едва три месеца и половина, а управлението му беше  белязано от  безпрецедентно дългото спиране на ефирното излъчване на програма \"Хоризонт\"  на 13 септември 2019 г. Сигналът беше прекъснат в продължение на близо пет часа в разгара на скандала, предизвикан от  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова .", "date": "2020.01.20", "title": "Започват изслушванията за генерален директор на БНР"}
{"url": "https://www.dnevnik.bg/evropa/2020/01/20/4018309_es_namaliava_predprisuedinitelnata_pomosht_za_turciia/", "text": "Европейският съюз намалява значително предприсъединителната помощ за Турция през тази година заради газовия спор в Средиземноморието и военната офанзива на Анкара в Сирия, предаде ДПА.  Съкращенията не засягат плащанията, които Европейският съюз извършва към Турция по силата на споразумението за бежанците, съобщиха вестници, които са част от германската медийна група \"Функе\", позовавайки се на писмо до Европейския парламент от върховния представител по въпросите на външната политика и сигурността Жозеп Борел.  Европейският съюз е решил да намали първоначално планираната сума за 2020 г. със 75 на сто, пише в писмото на Борел. Според Европейската комисия Турция ще получи само 168 милиона евро (186 милиона долара) финансиране по Инструмента за предприсъединителна помощ (ИПП). От тази сума 150 милиона евро са предназначени за укрепване на демокрацията и върховенството на закона, а останалите 18 милиона евро - за развитие на селските райони. Предприсъединителната помощ на ЕС има за цел да подпомогне страните кандидатки в процеса на реформи и да подобри тяхната конкурентоспособност. Преговорите за присъединяване на Турция към ЕС обаче са преустановени от години. Борел оправда съкращенията, като посочи  нерегламентираните сондажи  на газ от Турция край бреговете на Кипър и военната операция на Турция в Североизточна Сирия, която започна през октомври. /БТА", "date": "2020.01.20", "title": "ЕС намалява предприсъединителната помощ за Турция със 75%"}
{"url": "https://www.dnevnik.bg/bulgaria/2020/01/20/4018316_karanikolov_predupredi_che_sled_bezvodieto_moje_da_se/", "text": "Министърът на икономиката Емил Караниколов заяви пред \"Нова телевизия\", че масово стените на язовирите в България са компрометирани, тъй като не са ремонтирани от построяването им. Заради това водоемите се държали пълни 60%. По думите му може да се стигне до нови бедствия, каквито в страната вече имаше. \"Сега си говорим за безводие, но няма да се учудя през пролетта или следващата година пак да си говорим за наводнения\", предупреди Караниколов. Според него водната криза в Перник е отворила очите на всички и вече трудно ще се стигне до подобна криза и оставянето на областен град на воден режим за толкова дълъг период. Водоподаването към Перник е ограничено от 18 ноември. През уикенда  правителството реши  до 45 дни да бъде изграден реверсивен водопровод, който, като използва водопроводната система на София, да достави вода на Перник. За целта преди два месеца е започнало прехвърлянето количества вода от язовир \"Белмекен\" към язовир \"Бели Искър\", която ще бъде използвана да се захрани и Перник. Прехвърлената до момента вода е в обем 4 млн. куб. м. Караниколов обясни, че трябва да се направи всичко възможно яз. \"Студена\" да си възвърне силите. Той добави, че през февруари може да замръзне и малкото останала вода в язовира, което пък щяло да усложни още повече обстановката, ако не се прехвърли достатъчно вода в него. \"Разчитам на природата и вярвам, че ще ни помогне. В момента земната маса изсмуква като гъба и малкото останало вода в язовира. Единственият начин да върнем силата на язовира е в определен период от време да не взимаме вода от него\", каза още Караниколов. Министърът на икономиката уточни, че на денонощие в София се изразходват около 400 - 500 хил. куб. м вода. Планът на правителството за справяне с водната криза предвижда за Перник да се гарантират 700 хил. куб. м за месец. След местните избори в края на октомври се разбра, че захранващият Перник и други населени места  язовир \"Студена\"  е на практика изпразнен и спешно трябва да се въведе режим на водата в града. Заради безстопанственост по случая бе повдигнато обвинение на министъра на околната среда  Нено Димов, който е за постоянно в ареста , откъдето подаде оставка.  Мястото му зае Емил Димитров , по-известен с прозвището си Ревизоро.", "date": "2020.01.20", "title": "Караниколов не изключи след безводието да се стигне до наводнения"}
{"url": "https://www.dnevnik.bg/evropa/2020/01/20/4018312_london_gotvi_chestvaniia_za_brekzit_prizna_che/", "text": "Правителството на Великобритания обяви плановете си за организирането на специални прояви в нощта на 31 януари, когато страната официално ще напусне Европейския съюз. Но министърът на финансите и канцлер на държавното съкровище Саджид Джавид призна, че някои сектори от бизнеса в Обединеното кралството ще пострадат след раздялата с блока, предаде \"Ройтерс\".  В интервю за \"Файненшъл таймс\" Джавид казва, че след края на тази година британските регулации няма да съвпадат с европейските, Великобритания няма да участва в съвместните решения и няма да членува в митническия съюз на ЕС. Министърът има предвид изявлението на премиера Борис Джонсън, че  преговорите за бъдещите отношения  между кралството и ЕС ще приключат до края на 2020 година.  Великобритания  ще напусне блока  в 23 часа на 31 януари, но ще продължи да спазва законодателството на ЕС през следващите 11 месеца, които са преходен период, поясни \"Ройтерс\". През нощта на излизането от ЕС премиерът Джонсън възнамерява да произнесе обръщение към нацията след заседание на правителството в Северна Англия. Освен това върху сградата на \"Даунинг стрийт\" 10 ще бъде прожектиран часовник, който ще отчита с обратно броене времето до 11 ч. вечерта на 31 януари, когато разводът ще стане факт. Целият правителствен квартал \"Уайтхол\" ще бъде озарен от светлинно шоу, а национални флагове ще се веят на всички пилони на площада на парламента. Кабинетът е разпоредил да се изсече възпоменателна монета, която ще бъде пусната в обращение същия ден.  Консервативното правителство на Джонсън се е отказало от  плана си в уречения час на раздялата  с ЕС да зазвучат прочутите камбани на часовника Биг Бен, който все още се ремонтира.  Преместване на Камарата на лордовете Британските консерватори съобщиха вчера, че правителството обмисля да премести Камарата на лордовете - неизбираемата горна камара на британския парламент - извън Лондон, за да възстанови връзката с избирателите, предаде ДПА. Председателят на Консервативната партия Джеймс Клевърли заяви, че това е идея, който министрите обмислят. В местните медии бе тиражирана информация, че Камарата на лордовете може да бъде преместена от лондонския Уестминстър в Йорк, малък град в североизточната част на Англия. Обмисляме различни варианти как да направим така, че всяка част от Обединеното кралство да се чувства свързана с политиката, каза Клевърли пред \"Скай нюз\". Референдумът (за Брекзит) през 2016 г. не беше само за отношенията ни с Европейския съюз, в него ставаше дума и за милиони хора и техните отношения с политиката като цяло, добави той. БТА", "date": "2020.01.20", "title": "Лондон готви чествания за Брекзит и призна, че бизнесът може да пострада от \"развода\""}
{"url": "https://www.dnevnik.bg/sport/2020/01/20/4018315_s_gevrek_i_obrat_grigor_dimitrov_potegli_uspeshno_na/", "text": "Григор Димитров започна успешно участието си в Australian Open с 60-ата си победа в турнирите от Големия шлем. Българският тенисист постигна обрат за 4:6, 6:2, 6:0, 6:4 срещу аржентинеца Хуан Игнасио Лондеро. Това беше третият случай, в който Димитров печели сет на нула в Големия шлем. Предишните два бяха срещу Федерико Делбонис в първия кръг на \"Уимбълдън\" през 2015 г. и срещу Янко Типсаревич на \"Ролан Гарос\" през 2019 г. Следващият съперник на българина в Мелбърн ще е победителят от мача между Леонардо Майер и Томи Пол. Двамата трябваше да играят тази сутрин, но заради дъжда срещата е отложена. Димитров имаше колебания в първия сет, но след това подобри значително играта си. С увереност той съумя да спечели бързо другите три сета и да продължи в надпреварата.      Мачът започна равностойно, като още в първия гейм Димитров трябваше да спасява възможности за пробив, но се справи. Лондеро постигна пробив в ключов момент - за 5:4, след което взе сета. Оспорваната игра се пренесе във втория сет. До 2:2 българинът спаси две нови възможности за пробив пред съперника си. След това Димитров набра скорост и влезе в силна серия от 11 последователно спечелени гейма, което го отведе към обрата в мача. Четвъртият сет вървеше бързо с размяна на успешни сервис геймове. При 5:4 Димитров пое развоя в свои ръце, като поведе с 40:0. Българинът използва втория си мач бол и премина във втория кръг.", "date": "2020.01.20", "title": "С \"геврек\" и обрат Григор Димитров потегли успешно на Australian Open"}
{"url": "https://www.dnevnik.bg/kultura/2020/01/20/4017508_felini_zavinagi/", "text": "Днес светът отбелязва 100-годишнината от рождението на Федерико Фелини (20 януари 1920 – 31 октомври 1993) – великия Маестро от Римини. Той е уникален филмов фантазьор и разказвач, един от фундаменталните съзидатели на авторското кино. От 1951 до 1990 Фелини е създал 20 игрални филма, два документални и три новели от омнибуси. Снимал е и реклами. Сред върховете му са \"Пътят\" (\"Оскар\" за чуждоезичен филм), \"Нощите на Кабирия\" (награда за женска роля от Кан, \"Оскар\" за чуждоезичен филм) и \"Джулиета и духовете\" (със съпругата му Джулиета Мазина в главната роля), \"Сладък живот\" (\"Златна палма\", \"Оскар\" за костюми), \"8 ½\" (2 \"Оскар\"-а), \"Рим\", \"Амаркорд\" (\"Оскар\" за чуждоезичен филм, 2 \"Давид на Донатело\"), \"Репетиция на оркестър\", \"Градът на жените\" (6 италиански награди), \"И корабът пътува...\" (\"Златен глобус\", 4 \"Давид на Донатело\"), \"Джинджър и Фред\" (2 \"Давид на Донатело\"), \"Интервю\" (юбилейна награда в Кан). Всеки един от тези филми е променил с нещо езика на киното. В тях има експлозивна фантазия и колорит, дързост и извисеност, сънища и спомени, реалност и гротеска, възторг и тъга...  Филмите на Фелини са вселена на фантазията, изтърбушила конвенционалните представи за екранно изкуство. Те са творения на вулканичен кинематогрaфичен хедонизъм. В изповедалното му и издевателско кино делникът е магична игра, творчеството е неизменно съмнение, любовта е утопия, а самото живеене – екзалтация за странници. Героите му са скиталци и режисьори, аристократи и клоуни, сладострастници и страхливци, прагматици и лунатици, деца и родители...  Алтер егото на Фелини е Марчело Мастрояни – без неговото фино лице, тревожно изражение, топъл поглед (и зад очила), красива осанка \"Сладък живот\", \"8 ½\", \"Градът на жените\" и \"Интервю\" не биха били толкова магнетични.       Съществена е ролята на жените в киното на Фелини: несретници и властници, красавици, любовници и майки... Те са запечатани на филмовата лента с дълбоките очи на дребничката Джулиета Мазина, с пищния сексапил на Анита Екберг и Клаудия Кардинале, с изтънчения профил на Анук Еме, с трескавата извънредност на Анна Маняни В книгата \"Аз, Фелини\" четем: \"Моята цел като режисьор е да разкрия всеки персонаж, не да огранича. Всеки герой трябва да открие собствената си истина, но и да прояви селективност в саморазкриването. Актьорът трябва да открие не личната си истина, а истината на героя, когото пресъздава. Тогава постига майсторството на илюзията. Никой не е успял да постигне по-майсторски тази истина и тайната на илюзията от Анита Екберг в \"Сладък живот\" или Мастрояни в \" 8 ½\", или пък Джулиета в \"Пътят\" и \"Нощите на Кабирия\". Буреносни са бароковите предизвикателства на Фелини, превърнали дори фонтана Ди Треви във филмова емблема. В книгата си \"За фестивала в Кан с любов\" дългогодишният му президент Жил Жакоб пише: \"Независимо дали са разкошни, скромни или апокалиптични Фелини е човек на фантасмагориите. Нормалността и действителността го отегчават и никога не са го вдъхновявали. Без въображение няма филм, освен да направи някой за творческата немощ (\"8 ½\"), но чудесата се случват само веднъж\".  Всеизвестно е, че отношението на Фелини към морето е сложно, че жителите на Римини са били обидени заради карикатурното им изобразяване в \"Амаркорд\", но всъщност този велик филм прави световноизвестен крайморския град. Също се знае, че Фелини мъчително намира финансиране на своите проекти. Почти всеки път е ад. Така остават нереализирани доста филми. Сред тях са \"Пътуване до Тулун\" за Кастанеда или \"Пътешествието на Дж. Масторна\" – текст, който Фелини написва в памет на своя приятел, психоаналитика Ернст Бернхард, след изпробването на ефекта от LSD под лекарско наблюдение. У нас Фелини неизменно е на почит, но през 2007 в София се състоя грандиозен фестивал в негова чест с всичките му произведения. Копията бяха реставрирани и предоставени специално от студия \"Чинечита\", където снима десетилетия и е вторият му дом. Точно в нейните огромни павилиони геният създава умопомрачителните екстериори от пластмасови морски вълни за \"Амаракорд\" или \"И корабът пътува...\". Разбира се, когато става дума за магичното кино на Фелини, не бива да се пропуска операторът Джузепе Ротуно (19 март 1923). Ако при Лукино Висконти той все още \"кове\" грандиозното си умение да материализира режисьорската фантазия, подчинявайки визията на разказа, при Фелини се срещат двама гении. Режисьорът сътворява несънувани фантазми, а операторът с деликатна изкусност ги въплъщава на лента. Получава се нещо като съзаклятие между физическата и метафизичната реалност. От новелата \"Тоби Дамит\" в омнибуса \"Три стъпки в делириума\", през \"Сатирикон\", \"Клоуните\", \"Рим\", \"Амаркорд\", \"Казанова на Федерико Фелини\", \"Репетиция на оркестър\", \"Градът на жените\" до \"И корабът пътува\" всевиждащата камера на Ротуно не само отразява вълнуващо лица, фигури и движения, или \"човешкия пейзаж във филма\", по израза на режисьора, а и сътворява измислената от него действителност. Както самият Фелини споделя по повод технологията на \"Амаркорд\", \"това е морето, което исках да имам, и истинското море никога не би могло да бъде същото\". Разбира се, когато става дума за магичното кино на Фелини, не бива да се пропуска и величавата музика на Нино Рота (1911-1979), превърнала се в могъщ контрапункт на лутанията на героите и ребуса на ситуациите. Има много документални филми, посветени на Фелини. На \"Киномания\" гледахме най-новия – \"Фелини без край\" на Еудженио Капучо. Той е свързан с Маестрото отдавна - запознават се в родния им Римини, когато е тийнейджър, после е негов асистент в \"Джинджър и Фред\" (1985), били са близки. Прекрасно изживяване е да следиш живото присъствие на Фелини в различни възрасти, да слушаш изнесения му глас      Ако Чинечита е храмът на Фелини, къщата им с Джулиета Мазина на улица \"Маргута\" № 110 в Рим е култово място за поклонение пред гения. Спомням си, че попитахме млади карабинери къде е, а те поклатиха неразбиращо глави. Спряхме възрастна дама със същия въпрос. Тя просълзена ни показа съседната улица. \"Гений\", промълви. Не пропускам да мина покрай къщата всеки път, когато съм в Рим. Според Били Уайлдър \"на екрана човек винаги ще познае филмите на Фелини. Стилът му е индивидуален. Има неща, на които не могат да ви научат. Раждате се с тях. Той бе първокласен клоун, с уникално, страхотно светоусещане. В живота в компанията на Фелини би било да изключено да го сбъркате с някой друг. Имаше си своя орбита. Когато човек като Фелини умре, няма начин да завещае формулата си, защото такава формула не съществува. Онова, което правеше, извираше от личността му. Изучаваха го, анализираха го и го копираха и може би за някого някога ще кажат, че \"филмът му е като на Фелини\". Но само като на Фелини. Когато нещо стане непредаваемо, значи е истинско\". А според самия Фелини \"киното е стара блудница като цирка и вариетето, която знае как да ви предложи различни удоволствия\". Довечера в чест на 100-годишнината от рождението на Федерико Фелини във филмотечното кино \"Одеон\" ще бъдат показани безплатно неостаряващият \"И корабът пътува...\" и документалният филм \"Преводачката на черно-бели филми\" на Теди Москов, посветен на вдъхновената преводачка от италиански в старото кино \"Дружба\" Нели Червенушева, открила на свой ред в него къщата на \"Маргута\". Фелини е завинаги.", "date": "2020.01.20", "title": "Фелини завинаги"}
{"url": "https://www.dnevnik.bg/evropa/2020/01/20/4018320_polsha_reagira_ostro_na_ruski_obvineniia_za_izbiti/", "text": "Премиерът на Полша Матеуш Моравецки окачестви като поредни спекулации публикуваните от министерството на отбраната на Русия архивни документи от 1945 година. Според тях бойци от полската съпротива били избивали евреи и украинци по време на Втората световна война. В профила си във \"Фейсбук\" Моравецки пита реторично какви ли други \"глупости\" ще изфабрикуват онези, които десетилетия наред не са признавали престъпленията си в Катин, съобщиха полски медии. цитирани от БТА.  Те припомниха, че в четвъртък вечерта  Москва публикува разсекретени документи , свързани с Варшавското въстание и влизането на Червената армия във Варшава през януари 1945 година. Според руското военно министерство материалите сочат, че съветските войски \"въпреки ограничените си резерви се опитваха да окажат на въстаниците възможната помощ\", докато \"войниците от Армия Крайова (вярна на полското правителство в емиграция) унищожаваха останалите в града евреи и украинци\".  По този повод Моравецки написа във \"Фейсбук\": \"Поредни \"исторически разкрития\" в руско издание. Този път частите на Армия Крайова уж избивали евреи и украинци през Втората световна война. Колко ли още такива глупости ще изфабрикуват онези, които в продължение на десетилетия приписваха на германците престъплението в Катин, не признаваха тайните си споразумения с Хитлер от август 1939 г., в резултат на които бе извършено разделянето на Полша, или предизвикването на глад в Украйна в началото на тридесетте, довело до смъртта на над 8 милиона украинци, руснаци, казахи и други народи, влизащи в състава на тогавашния Съветски съюз?  А ми се струваше, че светът по Оруел е свършил с падането на комунистическата система. А дали това не е неговото голям завръщане made in Russia?\" В края на миналата година  Моравецки каза , че руският президент Владимир Путин лъже в изказванията си, в които обвинява Полша за избухването на Втората световна война.", "date": "2020.01.20", "title": "Полша реагира остро на руски обвинения за избити евреи и украинци през Втората световна война"}
{"url": "https://www.dnevnik.bg/bulgaria/2020/01/20/4018327_nacionalna_lotariia_predlaga_durjavnata_taksa_da_otiva/", "text": "В хазарта няма данъци, а се плаща държавна такса. Защо тези пари да влизат в държавния бюджет, като може да се превеждат директно на Министерството на спорта и оттам да се разпределят на спортните федерации. Това предложение направи изпълнителният директор на \"Национална лотария\" Димитър Ганев в ефира на \"Нова телевизия\". Миналата седмица съпредседателят на \"Обединени патриоти\" Валери Симеонов внесе в парламента промени в Закона за хазарта, които на практика предвиждат национализация на частния бизнес и преминаването на тази дейност само към държавата (още по темата четете  тук ). След това лидерът на НФСБ обяви, че  предложението му е получило подкрепата  на премиера Бойко Борисов, министъра на финансите Владислав Горанов и министъра на спорта Красен Кралев. В позиция до медиите от \"Национална лотария\" уточниха, че \" национализирането на частен бизнес е недопустим прецедент , който ще доведе до необратими последствия за държавата, законодателната и изпълнителната власт\". Вчера бизнесменът Васил Божков, който стои зад собствеността на хазартната компания, обвърза нейното съществуване и с бъдещето на футболния \"Левски\". \"Национална лотария\" е основният спонсор на отбора. \" Ако няма лотария, няма да имам пари да давам на \"Левски\" , каза Божков, който стои зад собствеността на футболния клуб, по време на среща с привърженици на \"сините\". Димитър Ганев уточни, че за миналата година \"Национална лотария\" е платила държавна такса в размер на 70 млн. лева. По думите му за държавното тото тя била 40 млн. \"Ако кажем, че тези 40 млн. влизат в Министерството на спорта и с тях се правят страхотни неща, защо Валери Симеонов не предложи нашите 70 млн. да не влизат в държавния бюджет, а директно в министерството и така всички спортни федерации да могат да черпят от 3 пъти по-голям бюджет\", каза Ганев. Той добави, че за миналата година компанията е платила допълнителни 100 млн. лева на държавата от ДДС на всички разходи, които прави, тъй като не е освободена от този данък. \"Толкова ли е богата държавата, че ще си позволи да загуби тези 100 млн.\", попита Ганев. Той каза още, че може да се направи държавен монопол в лотарийните игри, но след това най-добре е частните компании да получават концесията и да управляват бизнеса. Ганев уточни, че \"Национална лотария\" има лиценз за 10 години, от които остават още 6. Изпълнителният директор уточни, че заради предложените промени в Закона за хазарта вече са сезирали Европейската комисия, като според него тя ще се намеси в казуса.", "date": "2020.01.20", "title": "\"Национална лотария\" предлага държавната ѝ такса да отива директно за спорт"}
{"url": "https://www.dnevnik.bg/evropa/regioni/2020/01/20/4018330_v_severozapadna_bulgariia_edna_treta_ot_evrosredstvata/", "text": "В Плевен и региона се инвестират 30 на сто от договорените в Северозападна България европейски средства. Това съобщи Николета Минчева - експерт \"Комуникация и информация\" в Областния информационен център - Плевен, цитирана от БТА. От 2014 година до момента в Северозападна България са сключени 1483 договора по оперативните програми на обща стойност малко над един милиард и половина лева, като 30 процента от тях се изпълняват в Плевенска област. В региона на Плевен договорените средства са над 450 млн. лв. Безвъзмездна финансова подкрепа възлиза на почти един милиард и двеста хиляди лв. за Северозапада, от които 358 753 513 лв. ще се инвестират в областта.  Областният информационен център в Плевен преценява, че има напредък при усвояването на европейски проекти през последните 12 месеца. При 292 проекта в края на 2018 г. (без Програмата за развитие на селските райони) 2019 година приключва с 417 за областта. Ръстът е най-голям по Оперативна програма \"Иновации и конкурентоспособност\" (ОПИК) - 63 нови договора. 48 от тях са резултат от процедурата \"Насърчаване на предприемачеството\", осигуряваща целенасочена подкрепа за новосъздадени предприятия.  Като притегателен център се утвърждава Плевен, показват резултатите. В Северозападна България ще бъдат подкрепени общо 145 млади предприемачи - във Враца - 30, в Монтана - 29, в Ловеч - 27, и във Видин - 12. Една трета от стартиращите фирми ще се развиват в област Плевен и инвестират над 9 млн. лв. безвъзмездна помощ. Град Плевен като място на работа са посочили 38 от предприемачите, 5 са предприятията в Червен бряг, две - в Кнежа, и по едно в селата Рупци и Опанец.  Изключително широк е обхватът на икономическите сектори, изтъкна Минчева. Те са архитектурно проектиране, промишлен дизайн, геодезически услуги, технически и инженерни консултации, мехатроника и металообработване през компютърното програмиране за мониторинг в индустрията, графичния дизайн и издателската дейност, стигайки до производството на медицински изделия, клинични проучвания, предлагането на дерматологични и естетични процедури, както и на специализирани социално-педагогически услуги. Безвъзмездна подкрепа по ОПИК са договорили до момента и 200 предприятия с опит. През 2019 г. са приключили проектите си 29 малки и средни и 4 големи предприятия в областта, които чрез енергоспестяващи мерки се стремят към затвърждаване на пазарните си позиции. Те получават безвъзмездно над 31 млн. лева. В Плевен вече са изплатени почти 75 на сто от договорените от Европа безвъзмездни средства Единадесетте общини в област Плевен работят активно по 89 проекта, подкрепени от Европейските структурни и инвестиционни фондове, училища, неправителствени организации и Медицинският университет изпълняват общо 13 договора.  Малко над 266 млн. лева - почти 75 на сто от договорените безвъзмездни средства в областта, вече са реално изплатени. Подкрепата за бизнеса е една от основните цели на Областния информационен център в Плевен. Експертите на Центъра са отговорили на над 300 въпроса за средствата от еврофондовете. Повече от 200 посетители в офиса на центъра в Плевен и над 400 участника в проведените открити приемни и информационни събития са потърсили възможности за подпомагане и са получили компетентни насоки, подчерта Николета Минчева - експерт \"Комуникация и информация\" в Областния информационен център - Плевен.", "date": "2020.01.20", "title": "В Северозападна България една трета от евросредствата се инвестират в Плевен"}
{"url": "https://www.dnevnik.bg/sport/2020/01/20/4018324_grigor_dimitrov_bulgarskite_znamena_me_karat_da_se/", "text": "Григор Димитров благодари за подкрепата след първата си победа на Australian Open. Той  започна с обрат срещу Хуан Игнасио Лондеро в Мелбърн . В интервюто на корта тенисистът заяви, че българските знамена по трибуните на всичките му мачове по света го карат да се чувства у дома. \"Токова далеч, но в същото време и толкова близо.\" \"Невероятна публика, благодаря ви за това. Винаги е хубаво в началото на годината - свеж си, развълнуван си да играеш. Винаги съм щастлив, като идвам в Австралия. В първия сет беше трудно. Просто опитвах да си върна ритъма, направих много непредизвикани грешки\", каза Димитров за мача. Той заяви, че е бил щастлив да даде част от себе си на отбора в \"АТП къп\", където България остана на крачка от четвъртфиналите. \"Обичам играта, играл съм за родината си през целия си живот. Да бъда капитан на отбора в първия сезон на турнира (\"АТП къп\") очевидно ми отне много енергия, но го направих за страната си, за момчетата и не на последно място го направих за себе си.\"", "date": "2020.01.20", "title": "Григор Димитров: Българските знамена ме карат да се чувствам близо до дома"}
{"url": "https://www.dnevnik.bg/ot_vas/galeriiotvas/2020/01/20/4018334_fotogaleriia_vruh_malyovica/", "text": "Връх Мальовица, емблематичен за българския туризъм, висок 2729. Изкачването на стената му през 1937 година е най-големият успех на нашия алпинизъм до ВСВ. Тази снимка е от пролетно време, когато контрастът на преспи и скали го прави особено красив (според мен). Следващите снимки са летни.", "date": "2020.01.20", "title": "Фотогалерия: Връх Мальовица"}
{"url": "https://www.dnevnik.bg/v_pamet/2020/01/20/4018362_pochina_blagovest_sendov/", "text": "На 87-годишна възраст почина акад. Благовест Сендов, съобщи Българската академия на науките (БАН). Той е починал вчера. Сендов беше председател на Народното събрание от 1995 до 1997 по време на кабинета на Жан Виденов, а от 1997 до 2004 г. е зам.-председател на парламента. Той е бил още посланик в Япония и във Филипините. Освен политик Сендов е бил още ректор на Софийския университет, главен научен секретар на Българската академия на науките, както и неин председател. Роден е на 8 февруари 1932 г. в Асеновград. През 1956 г. завършва висшето си образование в Софийския университет, специализирал е изчислителна математика в Лондон и Москва.", "date": "2020.01.20", "title": "Почина Благовест Сендов"}
{"url": "https://www.dnevnik.bg/bulgaria/2020/01/20/4018385_mnimi_stroitelni_rabotnici_iznudvat_vuzrastni_hora_za/", "text": "Появили се се нов тип престъпления - рекетират се възрастни хора при ремонти в домовете им. Това обявява в интервю за вестник \"24 часа\" Тихомир Безлов, старши анализатор в Центъра за изследване на демокрацията. \"На възрастни хора се предлага смяна на улуци, на покрив и след това започват заплахи. Човекът се е уговорил, че ремонтът му ще струва 500 лева, а му искат 2000 лева, когато вече са му разпокрили керемидите\", казва Безлов. По думите му от правна гледна точка често не е ясно дали това е измама или гражданска договореност и затова не се преследва от полицията. \"Прокурорите също избягват наказателни дела. А престъплението си е масово и сравнимо с телефонните измами като щета. От финансова гледна точка то може и да е малко престъпление, но социалната щете е огромна. Една баба си е спестила 2000 - 3000 лева. за погребението и те й ги вземат\", добавя Безлов. По думите му извършителите са предимно от малцинствата. \"Използват модела на телефонните измамници. Разчитат на самотата на възрастните и на други слабости\", казва Безлов и добавя, че те също са и строителни работници, \"защото действително нещо ремонтират\", но вместо реалната цена вземат 5 или 10 пъти повече. \"Натъкнахме се наскоро на това престъпление и се опитваме да видим с ново изследване колко е голямо и разпространено. Целта е да установим колко хора са засегнати\", заявява още Безлов.", "date": "2020.01.20", "title": "Мними строителни работници изнудват възрастни хора за ремонти в домовете им"}
{"url": "https://www.dnevnik.bg/bulgaria/2020/01/20/4018403_socialnoto_ministerstvo_e_gotovo_sus_zakonovi_promeni/", "text": "Социалното министерство е готово с проект за промени в Кодекса за социално осигуряване, свързан с начина на изплащане на т.нар. втора пенсия, каквато частните пенсионни фондове ще трябва да започнат да изплащат през 2021 г. Това се разбира от интервю на министъра на труда и социалната политика пред в. \"Труд\". В момента се изготвя оценка на въздействие и предстои законопроектът да бъде предложен за обществено обсъждане, казва Сачева и посочва, че следва да се чуе и мнението на Комисията по финансов надзор, на Министерството на финансите и на Асоциацията на пенсионните дружества. \"Въпросът, който трябва да бъде решен, е  какво ще се случи с хората , които още от септември ще получат право да се пенсионират\", казва министърът. Във втория стълб се осигуряват всички работещи в масовата трета категория, родени след 1959 г. Първите, които ще имат право на втора пенсия, ще се появят в края на 2021 г., това ще са жените, родени през 1960 г., които тогава ще са навършили 61 години и 8 месеца. През 2024 г. към тях ще се присъединят и мъжете от този набор. И въпреки че вноските се събират от 20 г., регламентация за фазата на изплащане все още няма. Попитана дали би посъветвала хората да прехвърлят дяловете си от частните пенсионни фондове в Националния осигурителен институт, Сачева казва, че това е личен избор. На въпрос за увеличението на пенсиите в Румъния с 40% тя казва, че в България подобна стъпка е неприложима, защото би вървяла с предложение за вдигане на данъците. \"Всеки един лев, преди да бъде даден, трябва да бъде взет отнякъде\", напомня министърът. По  темата за болничните листове  тя коментира, че в момента годишно се изплащат 463 млн. лв., като нарастването за близо 10 г. е с 253 млн. лв. На въпрос за  останалите без лични асистенти над 12 хиляди души  тя посочва, че в момента се разработва национална програма за грижа в домашна среда, и изразява надежда тя да бъде готова в края на месеца. Водят се и разговори с Националното сдружение на общините в Република България (НСОРБ), за да се намери механизъм, с който по-големите общини да компенсират част от хората с други социални услуги. \"Проблемът възникна заради Закона за личната помощ. Той бе приет под изключителен натиск и е в противоречие с всички експертни мнения, в това число и социалното министерство, Агенцията на социално подпомагане, Министерството на финансите и т. н. Това е урок, защото законите би трябвало да се правят с много високо експертен опит. Законодателството се отнася до хора, които в момента ние подлагаме на сериозен стрес и проблеми\", казва Сачева. \"Ако имахме действащ Закон за социалните услуги, щяхме да имаме по-богат инструментариум, за да може да предложим различни видове помощ и подкрепа например за тези 13 хил. хора\", добавя тя. Законът за социалните услуги  бе отложен по решение на Деница Сачева  след недоволство на група родители, според които има план за отнемане на деца от семействата им. \"Този закон не е за семейните отношения, а за социалните услуги\", казва министърът и посочва, че държавата е инвестирала в социалните услуги значителен ресурс от порядъка на 294 млн. лева за тази година за общо 1356 услуги в цялата страна. \"Законът е изключително необходим за системата, в него се предвижда и създаване на агенция за качество на социалните услуги, национална карта на социалните услуги, стандарт за кариерното развитие на социалните работници. Някак си удобно избягваме тези теми и не говорим за тях, а обсъждаме теми, които не съществуват в Закона за социалните услуги, каквито са семейните отношения\", изтъква тя.", "date": "2020.01.20", "title": "Социалното министерство е готово със законови промени за изплащането на втората пенсия"}
{"url": "https://www.dnevnik.bg/sport/2020/01/20/4018356_fotogaleriia_radost_s_shampionski_privkus_na_anfiild/", "text": "Ливърпул\" отпразнува бурно  . Червените се наложиха с 2:0 у дома.", "date": "2020.01.20", "title": "Фотогалерия: Радост с шампионски привкус на \"Анфийлд\""}
{"url": "https://www.dnevnik.bg/bulgaria/2020/01/20/4018376_aktualnite_obiavi_na_karieribg/", "text": "Ако търсите нова работа или просто искате да сте в течение с тенденциите на пазара на труда, \"Дневник\" ви предлага преглед на най-интересните обяви за свободни позиции на karieri.bg. търси: PR Manager for BIODERMA Brand Manager of the innovative cosmetic brand ETAT PUR търси: HR Professional Senior Accountant Junior Accountant търси: B2B Event Production Manager търси: СЧЕТОВОДИТЕЛ търси: Energy Operations Assistant Специалист телекомуникации и мрежи за данни Expert HR budgeting and KPIs Експерт финансови и стопански анализи търси: Junior Associate, Entrepreneur Selection & Growth търси: Инспектори по банков надзор в дирекция \"Инспекции\" търси: Болничен медицински представител търси: ДИРЕКТОР НА ДИРЕКЦИЯ \"ИНФОРМАЦИОННИ ТЕХНОЛОГИИ\" На  karieri.bg  ще намерите и други актуални предложения за професионалисти в различни области. Как да процедираме, ако ни поканят на неформално интервю за работа. Какви са последните предложения за стажове, стипендии и конкурси. Как да се ориентирате дали новото работно място е наистина вашето.", "date": "2020.01.20", "title": "Актуалните обяви на karieri.bg"}
{"url": "https://www.dnevnik.bg/bulgaria/2020/01/20/4018414_direktorut_na_nacionalnata_lotariia_sezirahme/", "text": "\"Вече сме сезирали Европейската комисия заради предложението на \"Обединени патриоти\" за промени в Закона за хазарта. Смятаме, че от там ще се намесят.\" Това заяви пред \"Нова телевизия\" изпълнителният директор на Националната лотария Димитър Ганев. \"Смятаме, че в България има доста компетентни юристи, които ще обяснят, че това ще бъде нарушение на конституцията. Надяваме се някой да сезира Конституционния съд. Чакаме да ни подкрепят и от Световната лотарийна асоциация и от Европейската лотарийна асоциация\", каза още той. Миналата седмица съпредседателят на \"Обединени патриоти\" Валери Симеонов внесе в парламента промени в Закона за хазарта, които на практика предвиждат национализация на частния бизнес и преминаването на тази дейност само към държавата (още по темата четете  тук ). След това лидерът на НФСБ обяви, че  предложението му е получило подкрепата  на премиера Бойко Борисов, министъра на финансите Владислав Горанов и министъра на спорта Красен Кралев. В позиция до медиите от \"Национална лотария\" уточниха, че \" национализирането на частен бизнес е недопустим прецедент , който ще доведе до необратими последствия за държавата, законодателната и изпълнителната власт\".", "date": "2020.01.20", "title": ""}
{"url": "https://www.dnevnik.bg/bulgaria/2020/01/20/4018427_razchitam_na_prirodata_za_iazovir_studena_obiavi/", "text": "\"Разчитам на природата и вярвам, че ще ни помогне. В момента земната маса изсмуква като гъба и малкото останало вода в язовира. Единственият начин да върнем силата на язовира е за определен период от време да не взимаме вода от него\", заяви пред \"Нова телевизия\" министърът на икономиката Емил Караниколов.  \"Ако нямаме никакъв приход в язовира, имаме вода за 33 дни, която може да се подава към Перник, преди да влезем в т.нар. мъртва зона, съобщи още Николов. През уикенда  правителството реши  до 45 дни да бъде изграден реверсивен водопровод, който, като използва водопроводната система на София, да достави вода на Перник. За целта преди два месеца е започнало прехвърлянето количества вода от язовир \"Белмекен\" към язовир \"Бели Искър\", която ще бъде използвана да се захрани и Перник. Прехвърлената до момента вода е в обем 4 млн. куб.м.", "date": "2020.01.20", "title": ""}
{"url": "https://www.dnevnik.bg/skorost/2020/01/20/4018422_stolichnata_obshtina_shte_suobshtava_s_esemes_za/", "text": "Центърът за градска мобилност в София ще съобщава с есемес за принудително преместен на наказателен паркинг автомобил. Услугата ще е достъпна от вторник (21 януари), като съобщението ще се изпраща на телефона, от който последно е изпратено валидно съобщение за паркиране в платените зони, съобщиха от ЦГМ. Есемесът ще се изпраща от номер 1902, а текстът ще е изписан на латиница. В съобщението ще се посочва на кой наказателен паркинг се намира колата, неговият адрес, както и допълнителна връзка към сайта на ЦГМ и горещия телефон на контактния център на дружеството. От Центъра за градска мобилност подчертават, че целта на промяната е да се даде максимално информация на водачите и тя да е полезна за тях. \"По този начин ще се спести време, средства и емоции у водачите, които по някаква причина са нарушили правилата при паркиране. Несвоевременното освобождаване на автомобила от специализиран паркинг може и да доведе до натрупване на непосилна за собственика сума. Има случаи, в които водачите не търсят колите си с дни и не знаят, че тя е на наказателен паркинг\", уточняват от ЦГМ.", "date": "2020.01.20", "title": "Столичната община ще съобщава с есемес за вдигнат от \"паяк\" автомобил"}
{"url": "https://www.dnevnik.bg/sviat/2020/01/20/4018407_krizata_v_libiia_zastrashava_pochti_cialoto/", "text": "Между 80 и 90% от производството на петрол в Либия ще бъде засегнато от блокадата на петролни находища и терминали от последните дни. Това предупреди говорител на Националната петролна компания на страната, контролирана от Правителството на националното единство (ПНС) в Триполи, предаде \"Ройтерс\". Кризата назря  часове преди вчерашната конференция в Берлин , ръководена от Германия и ООН, търсеща решение на конфликта между двете основни сили, ПНС с премиер Файез ас Сарадж и лидера на Либийската национална армия (ЛНА) Халифа Хафтар. Макар да си обещаха край на оръжейните доставки от чужди сили и на  поддръжката на враждуващите страни , те не намериха решение на блокадата, разглеждана от анализатори като коз на ЛНА по време на офанзивата, в момент, когато двете страни се опитват да се ангажират с крехко и нарушавано примирие. В края на седмицата поддръжници на Хафтар затвориха редица петролни находища в Либия и пристанища в Либия и създадоха потенциал за свиване на производството с 800 хил. барела, или близо две трети. Племенни лидери в източната част на страната блокираха работата и на пристанища в района в опит да засилят натиска върху подкрепяния от ООН кабинет в Триполи. Те обвиниха ПНС, че с приходите наема бойци, които да се сражават среку Хафтар (сирийци, изпращани от Турция, според множество източници). Само от блокирания снощи петролопровод от находищата \"Аш Шарара\" и \"Ал Фил\" до пристанището Аз Зауия в западната част на страната зависи експортът на стотици хиляди барели - дневният добив на двете полета е около 370 хил. Преди това бе блокирана дейността на пристанище Харига в Източна Либия.      Говорител на Националната петролна компания предупреди, че ако тази ситуация продължи, производството на петрол ще трябва да се ограничи до 72 хил. барела петрол дневно при обичайно количество малко над 1.2 млн. барела през последните месеци. Компанията твърди, че петролопроводът до Аз Зауия е бил блокиран по заповед на ЛНА. Под контрола на Хафтар са териториите, в които се намират почти всички находища. Компанията, базирана в Триполи, твърди, че е неутрална в конфликта и работи с всички страни. \"Петролният и газовият сектор са гръбнакът на либийската икономика и единственият източник на приходи за либийския народ, заяви в петък председателят ѝ Мустафа Санала. Не са карти, които може да се играят за решаване на политически въпроси.\" Хафтар е отправял неофициално предупреждения, че ще блокира либийската петролна индустрия; решението да действа преди конференцията показва колко е трудно и за поддръжниците му да го овладеят, пише \"Блумбърг\". Цената на \"Брент\" скочи с 1.7% до малко над 66 долара тази сутрин - не само заради Либия, а и заради продължаващата сложна обстановка в Ирак. Там едно от големите находища, \"Ал Ахдаб\", бе блокирано от охранители с искане за постоянни трудови договори.", "date": "2020.01.20", "title": "Кризата в Либия застрашава почти цялото ѝ производство на петрол"}
{"url": "https://www.dnevnik.bg/evropa/2020/01/20/4018406_shvedskiiat_premier_prizova_za_seriozno_namaliavane_na/", "text": "Шведският премиер Стефан Льовен призова за сериозно намаляване на броя на търсещите убежище, пристигащи в Швеция, предаде изданието Тhe Local, отбелязвайки, че този ход надясно по въпроса за убежището вече застрашава коалиционната му сделка с проимигрантската Зелена партия. В интервю, публикувано в петък във вестник Dagens Nyheter, Льовен каза, че очаква миграцията да продължи да бъде един от големите въпроси в шведската политика през идните години. Трябва да покажем, че броят на търсещите убежище ще бъде по-малък, така че да постигнем успех в интеграцията, каза премиерът, според когото така хората ще видят, че тези, които пристигат в Швеция, работят и имат принос. По-острата реторика на Льовен за имиграцията веднага предизвика реакция от представители на \"Зелените\". \"Швеция не трябва да се включва в надпреварата към дъното, в която всички други страни участват\", коментира говорителят на партията по въпросите за миграцията. По-твърдата позиция на премиера, изглежда, цели да привлече гласове от популистката партия \"Шведски демократи\", която през последните месеци отбеляза напредък в социологическите проучвания, изпреварвайки социалдемократите от пръв път в серия от анкети през декември. Лидерът на опозиционната Умерена партия Улф Кристерсон заяви: \"Несериозно е да казвате неща, които всъщност нямате предвид.\" Пред вестника Льове обясни, че не е съгласен с други в партията му, според които социалдемократите трябва да последват колегите си в Дания, наподобявайки имиграционната реторика на популистката десница. Той обясни, че партията му работи по имиграционна сделка с други партии в парламента, а правителството му работи с ЕС за създаването на справедлива система за предоставяне на убежище в държавите членки. \"Отговорното ниво е това, при което приемаме такова количество, че възрастните да могат да си намерят работа, децата да ходят на училище и да можем да се справим с грижите за хората в напреднала възраст\", добави премиерът. \"Тези, които идват тук, трябва да започнат работа и ние виждаме, че сега това става по-бързо. Преди отнемаше девет до 10 години някои групи да си намерят работа. Сега отнема четири години и намалява\", каза още той.", "date": "2020.01.20", "title": "Шведският премиер призова за сериозно намаляване на търсещите убежище в страната"}
{"url": "https://www.dnevnik.bg/razvlechenie/2020/01/15/4016680_meditaciiata_i_zaburzanoto_ejednevie_na_raboteshtite/", "text": "По време на натоварен работен ден е трудно да намерим време, през което да се изключим и да си починем. В големите корпорации почивките за медитация стават все по-популярен начин служителите да се справят със стреса и да подобрят продуктивността си, тъй като дори за минути, тя е изключително ефективна. Вече разполагаме с научни изследвания, които потвърждават колко полезно е да отделяме по няколко минути, за да изключим шума около себе си и да се съсредоточим върху присъстието си в настоящия момент и да освободим стреса. Неслучайно над 80% от топ мениджърите на най-големите компании медитират, за да се справят с напрежението и за да поддържат ума си във форма. Но истината е, че всички се нуждаем от универсално приложим метод за постигане на равновесие и баланс. Нещо, което сме позагубили, опитвайки се да балансираме между работните срещи, дългите часове в офиса, безкрайните телефонни разговори, семейството и приятелите. Твърде концентрирани в развитието на кариерата си, все по-рядко обръщаме внимание на най-важните неща, които ни движат напред – нашият ум и нашите мисли. Медитативните техники и упражнения за дишане ни научават да се фокусираме върху задачите и целите си и да бъдем ‘тук и сега’, вместо да се разсейваме или да блокираме, когато се претоварим с информация. Също така, медитацията увеличава способността ни да запомняме и да взимаме важни решения. Няколко минутки медитация всеки ден могат да намалят нивата на стрес от всякакъв вид. Около 15-20 минути, прекарани в медитация сутрин и вечер значително подобряват цялостното ни състояние и баланс. Нека разгледаме няколко основни ползи от медитацията, които никой не може да отрече: - -       Медитацията подпомага по-лесното възвръщане на съзнанието в покой след преживяни стрес и стресиращи ситуации. Според научни изследвания в областта на неврологията, практиките на осъзната медитация потискат активността на амигдалата (амигдалата е част от  лимбичната ни система , която е отговорна за контролиране на  емоциите  в отговор на неприятни гледки, усещания, миризми). Амигдалата най-често се свързва с емоции като страх и тревожност, както и с чувството на удоволствие в отрицателен смисъл, т.е. на агресия. Това означава, че чрез медитативни практики ние можем да контролираме реакциите си спрямо външни фактори, които ни провокират. Най-добрият начин да получим инструкции от първо лице как да медитираме и да изберем ефективна за нас техника е като посетим лекция или курс от експерт в областта на медитацията, който е посветил живота си на нея и духовните знания и практики за вътрешния свят на човека. Световноизвестният Шри Шри Рави Шанкар пристига в България, за да ни научи как да медитираме, така че да подобрим трайно качеството си на живот по време на единствен по рода си Мастърклас - \"Разкриване на безкрайността\", подходящ и за начинаещи. Събитието ще се проведе в рамките на два дни на 28 и 29 Януари от 19:00ч. в зала 1 на НДК. През последните 38 години Шри Шри Рави Шанкар пътува и преподава семинари по цял свят. Основаните от него международни организации (сред които най-известни са \"Изкуството да живееш\" / The Art of Living и \"Международната асоциация за човешки ценности\" / The International Association for Human Values) са докоснали и променили живота на над 370 милиона души в 156 страни, както в сферата на йога, така и чрез хуманитарни и социални проекти. \"Разкриване на безкрайността\", или както се нарича на Санскрит - \"Вигян Бхайрав\", е древен ведически ръкопис, който разкрива 112 техники за медитация. Шри Шри Рави Шанкар ще ни отведе на пътешествие в света на абсолютната хармония и безкрайност, ще ни преподава на разбираем и достъпен език, така че да открием най-ефективната и достъпна за нас техника, която да ни служи ежедневно за по-добро качество на живот. Семинарът ще бъде проведен в много приятна и ведра обстановка, но също така ще бъде изключително трансформиращо преживяване.", "date": "2020.01.20", "title": "Медитацията и забързаното ежедневие на работещите хора"}
{"url": "https://www.dnevnik.bg/evropa/regioni/2020/01/20/4018424_zashto_si_struva_da_si_chlen_na_kluba_evropeiski_sujuz/", "text": "Не толкова отдавна в интернет се появи и разпространи съобщение: \"Представете си, че можете да станете член на клуб, в който срещу 300 евро годишна такса получавате: мир, икономически просперитет, гарантирани човешки права, свободно пътуване и работа навсякъде в рамките на клуба, свободно движение на стоки, слуги и капитали, подкрепа за изоставащите региони Имаме страхотна новина за вас - клубът съществува и се нарича Европейски съюз\". Трудно може да се опише по-добре и по-лаконично смисълът на ЕС. Защо тогава е този масов евроскептицизъм за бъдещето на съюза? Дали защото мнозина не са добре запознати с предимствата на клуба, докато други са склонни да ги приемат за даденост или просто забравят за тях? Ако при основаването на ЕС ключовата дума е била \"мир\", днес думата е \"солидарност\". Сърцето на тази солидарност е политиката на ЕС за сближаване (наричана още Кохезионна или Регионална политика). Тя е насочена към подкрепа на икономическото, социалното и териториалното сближаване чрез намаляване на разликата в развитието на регионите и държавите членки. Повече от 90% от бюджета на ЕС финансира реални дейности на местно ниво. В основата на това финансиране са Кохезионната и Общата селскостопанска политика на ЕС, които заедно формират повече от 70% от бюджета на ЕС и чрез различни фондове подпомагат заетостта, доходите, инвестициите, развитието на инфраструктурата, опазването на околната среда. С изданието  \"10 успешни регионални проекта, финансирани от ЕС\"  \"Икономедиа\" прави опит с конкретни примери от българските региони да покаже как с подкрепата и на различни европейски фондове е възможно успехите да се случват тук и сега. Вярваме, че текстовете в него ще помогнат да не забравяме защо си струва да сме членове на клуба.", "date": "2020.01.20", "title": "Защо си струва да си член на клуба Европейски съюз"}
{"url": "https://www.dnevnik.bg/evropa/2020/01/20/4018433_es_shte_obsudi_vuzmojnostta_za_izprashtane_na_voiski_v/", "text": "Съветът на ЕС по външни работи ще обсъди днес възможността за изпращане на войски в Либия след  вчерашните решения от конференцията в Берлин , предаде БТА. Ще обсъдим това и после ще съобщим, заяви върховният представител на ЕС по външната политика и сигурността Жозеп Борел в отговор на въпроси на журналисти преди началото на днешното заседание на министрите в Брюксел. По неговите думи вчера е бил добър ден и са били създадени добри условия за постигането на политическо решение в африканската страна. Борел поздрави Германия за домакинството на срещата за Либия. Според него външните министри от ЕС разполагат с няколко възможности, за да помогнат на африканската държава. Борел настоя, че за да има действителен напредък, спазването на оръжейното ембарго и на постигнатото прекратяване на огъня трябва да се следи постоянно. Вчера в заключителните думи на конференцията за либийската криза в Берлин канцлерът Ангела Меркел и генералният секретар Антониу Гутериш заявиха, че външните участници в конфликта в Либия ще започнат да се придържат към оръжейното ембарго, наложено заради войната, и ще спрат да поддържат враждуващите страни.", "date": "2020.01.20", "title": "ЕС ще обсъди възможността за изпращане на войски в Либия"}
{"url": "https://www.dnevnik.bg/citat_na_deniia/2020/01/20/4018432_citat_na_denia_borisov_napravi_pernik_sahara_na_evropa/", "text": "                         Това заяви лидерът на АБВ Румен Петков след среща с ръководството на парламентарната група на \"БСП за България\" по инициирания от социалистите вот на недоверие към правителството заради водната криза в Перник. Според лидера на АБВ \"ятото на калинките е в размери, които са трудно поносими на обществото\", щом като цялата власт е проспала намаляването на водата в яз. \"Студена\". Той смята, че е нужно дебатът да излезе извън парламента, понеже имало енергия сред обществото. В т.ч. трябвало да има разговори със синдикати и работодатели. Спор АБВ държавата трябва да доизгради яз. \"Раянци\" за нуждите на Перник и региона.", "date": "2020.01.20", "title": "Цитат на деня: Борисов направи Перник Сахара на Европа"}
{"url": "https://www.dnevnik.bg/sport/2020/01/20/4018368_ot_smaivashtiia_ancug_do_rekorda_purviiat_den_na/", "text": "Колко време е необходимо на Григор Димитров, за да привлече огледите върху себе си? В случая с първия му мач на Australian Open - едва няколко секунди. Българинът излезе на корта за мача си с Хуан Игнасио Лондеро и веднага даде повод за вълна от коментари в социалните мрежи. Обект на вълнението се оказа анцугът, с който Димитров беше облечен. Той донесе много шеги на гърба на българския тенисист и на дизайнерите в \"Найки\". \"Това трябва да е в Лувъра. И под \"това\" нямам предвид облеклото на Григор, а снимката с лицата на тези удивени зрители\", написа човек под публикацията със снимката в официалния профил на Australian Open в \"Туитър\". По-късно Димитров заслужи поздравления за представянето си. Той изигра силен мач и  направи обрат срещу Лондеро . В мача българинът записа рекорд, като спечели 11 последователни гейма - нещо, което постига за пръв път в Големия шлем. За трети път в кариерата си той направи \"геврек\" в Шлема, като спечели сет на нула.              ", "date": "2020.01.20", "title": "От смайващия анцуг до рекорда: първият ден на Григор Димитров в Мелбърн"}
{"url": "https://www.dnevnik.bg/bulgaria/2020/01/20/4018438_durjavno_drujestvo_shte_stroi_trubata_za_dostavka_na/", "text": "Държавното дружество \"Монтажи\" ще строи без обществена поръчка водопровода, необходим за свързването на ВиК мрежите на София и Перник, се разбра от думите на регионалния министър Петя Аврамова пред БНТ. В събота правителството обяви решение за  доставяне на вода от яз. \"Белмекен\" за Перник , като се използва водопреносната мрежа на София. За целта обаче следва да се построят 13.5-километров водопровод и помпена станция при Мало Бучино. Предстои да бъде одобрен идейният проект, като според Аврамова той ще бъде изготвен днес или във вторник. Прогнозната стойност е 25 млн. лева, които ще дойдат от бюджета на Министерството на икономиката. Министърът увери, че в максимално кратки срокове ще бъдат издадени необходимите строителни разрешителни, така че още тази седмица да започне строителството. \"Ще има мобилизация. Очаква се държавното дружество \"Монтажи\" да изпълни проекта, да му бъде възложено. Вече се работи по доставката на материалите, по поръчка и доставка на помпени агрегати\", обясни Петя Аврамова. \"Този вариант е резервен, авариен вариант, който ще бъде използван в тази кризисна ситуация и ще остане като резервен вариант и в бъдеще\", каза Аврамова. Тя използва момента да увери столичани, че предназначена за София вода няма да отива към Перник, а само ВиК инфраструктурата ще се използва транзитно. , пък каза кметът на града Станислав Владимиров пред БНТ. По въпроса за цената за използването на софийската водопреносна мрежа той посочи, че това са търговски отношения между пернишкото и софийското ВиК дружество. Той също увери, че перничани няма да използват водните ресурси на София, и акцентира, че това е единственото дългосрочно решение. Утре предстои извънредно заседание на общинския съвет на Перник, на което ще бъде разгледан въпросът за присъединяването към водопреносната мрежа на града към тази на Столичната община. Същевременно днес  Столичният общински съвет заседава извънредно  по същата тема. \"Сигналите са, че ще има подкрепа в СОС\", коментира днес Владимиров. Той изтъкна, че връзката ще е реверсивна, т.е. вода може да тече и в двете посоки, и \"може да се наложи някога подаване на вода от яз. \"Студена\" към Столичната община\". \" с цел да се намалят тези огромни загуби на питейна вода по улиците на Перник\", каза още кметът. Той определи решението за използването на ВиК мрежата на София като най-доброто. \"Това дава спокойствие, че няма да изпаднем в още по-голяма криза, това дава възможност за по-бързото пълнене на яз. \"Студена\", обясни той. Станислав Владимиров каза и че продължава срещите си с ръководството на \"Стомана\", което е изразило притеснения, че при по-ниски температури сондажите му няма да могат да доставят необходимата за нуждите на предприятието вода. Обсъден е вариантът заводът да използва вода от яз. \"Пчелина\", за който обаче се разбра, че са откраднати помпените съоръжения и няма как водата от него да достигне до Перник. Кметът съобщи, че се обсъжда с държавни средства да бъдат възстановени откраднатите съоръжения. По думите му засега няма опасност от стачка на работниците в \"Стомана\".", "date": "2020.01.20", "title": "Държавно дружество ще строи тръбата за доставка на вода за Перник от мрежата на София"}
{"url": "https://www.dnevnik.bg/sport/2020/01/20/4018443_vasil_bojkov_atakuva_nekompetentni_politici_a_ne/", "text": "Собственикът на \"Национална лотария\" Васил Божков се противопоставя на \"некомпетентни политици\", а не на държавата като институция. Това се казва в официална позиция, разпространена от неговата \"Нове холдинг\". Становището идва в контекста на  предложенията за национализация на частните лотарии . Позицията е разпространена по-малко от ден след  срещата на Божков с привърженици на футболния \"Левски\" , зад чиято собственост стои бизнесменът. \"В разговора си г-н Божков визира група некомпетентни политици, които показват незачитане или непознаване на Конституцията на Република България, пред която са положили клетва, а не държавата като институция. Същите политици с действията и изказванията си противоречат и на редица европейски закони, разпоредби и норми\", гласи позицията. Думите вероятно са насочени към Валери Симеонов и \"Патриотите\", от които дойде предложението за промени в закона за хазарта. \"Законопроектът, създаден и подкрепен от тях, създава и опасен прецедент в действията на властимащите към частния бизнес. Същият проект е директно насочен срещу компанията, която финансира ПФК \"Левски\". При неговото евентуално осъществяване поетите и изпълнявани до момента ангажименти за оздравяване и развитие на клуба ще станат неизпълними\", завършва позицията. В неделя вечерта  се появи кратко видео от срещата на Божков със запалянковците . На него се чува как бизнесменът казва, че ако законът бъде променен, той няма да има пари за сините. Изпълнителният директор на \"Национална лотария\"  Димитър Ганев заяви, че компанията предлага държавната ѝ такса да отива директно за спорт .", "date": "2020.01.20", "title": "Васил Божков атакува \"некомпетентни политици\", а не държавата"}
{"url": "https://www.dnevnik.bg/bulgaria/2020/01/20/4018454_gerb_planira_po-tejki_nakazanis_za_nepulnoletni/", "text": "Премиерът Бойко Борисов се срещна с бащата на убитата в с. Галиче 18-годишна ученичка Андрея - Асен Руменов. Борисов изказа съболезнования на бащата и ангажира партията ГЕРБ да внесе промени в наказателните закони, с които да бъдат наказвани по-тежко непълнолетните извършители на най-тежките престъпления срещу личността. Андрея беше убита и изнасилена от непълнолетен, който е извършил и други престъпления преди това. Но заради непълнолетието законът предвижда по-леко наказание от това за възрастен извършител. На срещата присъства и главният прокурор Иван Гешев. Той е разпоредил на прокуратурите в страната да следят за стриктното изпълнение на мерките за неотклонение на нарушители с криминални прояви. Сред депутатите от ГЕРБ се обмислят законодателните промени, споменати от премиера Борисов. В интервю за в. \"24 часа\" депутатът от ГЕРБ Маноил Манов разяснява идеята да се предвиди съдебномедицинска експертиза да установява зрелостта на непълнолетния извършител на най-тежко престъпление срещу личността и според заключението на експертите той да може да носи наказателна отговорност като възрастен.", "date": "2020.01.20", "title": "ГЕРБ планира по-тежки наказания за непълнолетни"}
{"url": "https://www.dnevnik.bg/bulgaria/2020/01/20/4018462_prokuraturata_pusna_zapisi_ot_kameri_sus_zapodozrian/", "text": "Прокуратурата публикува 7 записа от охранителни камери, на които е заснет мъжът, когото държавното обвинение разследва за опита за убийство чрез отравяне на главния директор и собственик на фирма ЕМКО ООД Емилиян Гебрев, сина му Христо и на директора на \"Производствена дейност\" във фирмата В.Т. Кадрите са черно-бели и са с дължина до 22 секунди, а датата на записа според охранителните камери е 28 април 2015 г. Заснети са между 13:57 до 14:02 ч. От прокуратурата уточняват, че записите са от охранителна камера на подземен паркинг на търговското дружество и се разпространяват с разрешението на наблюдаващия прокурор по случая. След извършен анализ на записите от охранителната камера се вижда, че маскирано лице се движи между автомобилите на дружеството, съобщават от прокуратурата. В лаборатория на ФБР е възложена видео-техническа експертиза, която да установи самоличността на лицето и дали има някаква връзка с извършеното престъпление. Самият Гебрев  упрекна прокуратурата, че не работи  достатъчно активно по разследването, и каза, че преди случая с Андрей Скрипал в Солсбъри е бил отровен с аналогично на новичок вещество. Един от заподозрените според британската полиция е бил в България по същото време. Той е  руски офицер с име Андрей Федотов  и през 2015 г. е пътувал 3 пъти до България. В началото на декември  прокуратурата потвърди разкритията на чуждестранни медии , сред тях и на разследващия сайт \"Белингкат\", за присъствието у нас на служители на руското военно разузнаване по време на отравянето през 2015 г. на оръжейния производител и собственик на холдинга ЕМКО Емилиян Гебрев, неговия син и производствения директор на оръжейния завод \"Дунарит\".", "date": "2020.01.20", "title": "Прокуратурата пусна записи от камери със заподозрян за отравянето на Гебрев"}
{"url": "https://www.dnevnik.bg/sport/2020/01/20/4018488_nacionalniiat_klub_na_privurjenicite_na_levski_poiska/", "text": "Запалянковци на \"Левски\" от Националния клуб на привържениците (НКП) обявиха, че искат среща с министър-председателя Бойко Борисов. Феновете твърдят, че не проявяват загриженост към частни икономически, финансови или политически интереси. Решението им идва ден след срещата с Васил Божков, който стои зад собствеността на \"Левски\". Бизнесменът от хазартния сектор обяви в понеделник по обед, че  се противопоставя срещу \"некомпетентни политици\" , недоволен от  предложенията за национализация на частните лотарии . И пред феновете, и пред медиите Божков обяви, че ако промените бъдат приети, той няма да може да финансира \"Левски\". \"В последните няколко дни в медийното пространство бяха изнесени редица публикации, че \"Левски\" е изправен пред сериозната заплаха от финансов колапс и фалит вследствие на внесени в Народното събрание законодателни инициативи, които касаят генерална промяна в регулационния режим, уреждащ дейността на дружествата, чийто предмет на дейност е свързан с организирането и провеждането на хазартни игри. Тези опасения бяха потвърдени и на среща между собствениците и ръководството на ПФК \"Левски\" АД и на привържениците\", посочват от НКП. \"Дебело подчертаваме, че ние не проявяваме загриженост за ничии частни икономически, финансови или политически интереси, както и че не желаем любовта ни към \"Левски\" да бъде използвана в политически или икономически сделки и противопоставяния\", посочват запалянковците. Те допълват, че няма как да не са силно притеснени, \"когато от редица места се чуват мнения и прогнози, че бъдещите промени, касаещи дейността на някои от основните субекти, осигуряващи финансирането на нашия клуб, ще предизвикат неговата фактическа \"смърт\" и той ще бъде закрит и ликвидиран\".", "date": "2020.01.20", "title": "Притеснени от слухове за ликвидиране на \"Левски\", фенове поискаха среща с Борисов"}
{"url": "https://www.dnevnik.bg/bulgaria/2020/01/20/4018408_shumno_uvolnena_direktorka_na_detska_gradina_zaradi/", "text": "С решение на Върховния касационен съд директорката на 164-та детска градина \"Зорница\" в столичния квартал Горна баня Мариана Иванова е възстановена на работа. Още днес тя ще се върне в детската градина, за да заеме поста, от който беше шумно уволнена в края на 2017 година с обвинения за надвишен прием на деца с хронични заболявания, който не се доказа по делото. Разходите по делото, заплатите и осигуровките на Иванова за периода на уволнението ще бъдат поети от общината. \"Уволнителната заповед беше в 6 точки, като за първите 4 беше минала давността, а другите две не се доказаха\", обяви на пресконференция днес адвокатът й Кристиян Гьошев. \"Ще продължа да върша работата си със сърце, нямам никакви реваншистки чувства\", каза Иванова. Шумното уволнение След уволнението x през декември 2017 година Иванова обясни в интервю за Би Ти Ви, че е е приела деца, които не са минали през системата за електронно класиране на общината, но  посочи, че това е ставало под натиск  от районния кмет на \"Овча купел\", ръководителя на дирекция \"Образование\" в Столичната община и експерти от дирекцията. Имената на децата, които трябвало да бъдат приети, идвали с есемеси, на листчета и с телефонни обаждания. \"Показаните есемеси не съдържат натиск, районните кметове са в непрекъснат диалог с детските градини\",  заяви тогава заместник-кметът на София Тодор Чобанов . Според него посочените имена на деца и родители може да са с цел някаква справка от страна на районния кмет или експертите. Бившият кмет на район \"Овча купел\" Христина Семерджиева и шефката на отдел \"Образование\" към Столичната община Мария Минчева тогава отрекоха обвиненията. Заради показаните тогава в телевизионен ефир есемеси и твърдения за оказан натиск сега двете са завели дела срещу Иванова за клевети, обяви днес другият адвокат на директорката - Владислав Янев. След уволнението служители на детската градина и родители  протестираха в защита на Иванова , а кметът на София Йорданка Фандъкова обяви, че  Столичната община сама ще се проверява по казуса  със съмнителния прием в детската градина. Какво лъсна от делото По думите на адвокатите този случай разкрива явната криза с недостиг на места в детските градини. \"Бяха събрани множество свидетелски показания, които доказват два факта: липсата на деца и установената практика да се вписват допълнително деца\", каза Янев и добави, че местата са недостатъчни, затова се и появяват корупционни практики и това е обществено известна тайна. От писмо на зам.-кмета Чобанов става известно, че в 14 детски градини е надвишен приемът за учебната 2017-2018 година, но техните директори не са уволнени, посочи адвокатът \"Госпожа Иванова е заявила публично една обществено известна истина - тя предоставя достоверна информация, която е обект на дебат. Всеки от директорите е премълчавал истината поради страх от действия на ръководни органи, които да го злепоставят. Това и става - след като Йорданова заявява публично тази грозна истина и предоставя доказателства, тя е очернена. Реалното положение трябва да се знае от всички. Заради казването на истината тя е подложена на репресия\", каза адвокатът и добави, че очакват от съда справедлива оценка на доказателствата по делото срещу Иванова за клевета. От справка в столичните детски градини било установено, че през 2016/17 учебна години 7-а детска градина е била с 34 деца над план-приема, следват 8-а детска градина с 23 деца, 43-та детска градина със 17, докато взетите допълнително над план-приема в 164-та градина деца са едва 6. Заради недостига на места много родители са принудени да запишат децата си в частни детски градини, където понякога разходите са по-високи от заплатите на родителите. \"Държавата да компенсира родителите, чиито деца са в частни детски градини, докато осигури места за всички\", предлага адвокатът. Какво следва Въпреки че адвокат Гьошев определи отстраняването Иванова като \"учебникарски пример по дискриминация\", реваншизъм няма да търсят, няма да заведат дело в тази насока. На Мариана Иванова й остават 4 години до пенсия и тя смята да си ги изкара като директор и в добри отношения с общината и кмета Фандъкова. Според решението на съда разноските от 5500 лева по трудовото дело ще бъдат платени от детската градина. А 11 000 лева заплати заедно със законните лихви, както и осигуровките на госпожа Иванова ще бъдат поети също от детската градина, т.е. от обществеността, от данъците на хората, посочиха адвокатите.", "date": "2020.01.20", "title": "Шумно уволнена директорка на детска градина заради съмнителен прием беше възстановена"}
{"url": "https://www.dnevnik.bg/sviat/2020/01/20/4018619_otvlichat_li_deca_v_norvegiia/", "text": "Отвличат ли се деца в Норвегия? Как точно действат социалните служби в страната и в кои случаи извеждат деца от домовете им? Какво се случва, ако социалните допуснат грешка? Защо Норвегия беше осъдена в Европейския съд по правата на човека в Страсбург и какви промени ще бъдат направени в законодателството на страната по отношение на децата? Генка Шикерова търси отговорите на тези и на още много въпроси в документалната си трилогия \"Социалната война\" за сайта  dnews.bg , а ето и първата част от трилогията - \"Социалната война\".", "date": "2020.01.20", "title": ""}
{"url": "https://www.dnevnik.bg/sviat/2020/01/20/4018615_velikobritaniia_spira_subsidiite_za_mini_i_tec-ove_na/", "text": "Великобритания спира чуждестранната помощ за мини за добив на въглища и за топлоцентрали на въглища като част от \"зелените\" политики на правителството, целящи към 2050 г. страната да бъде въглеродно неутрална. Това съобщи премиерът Борис Джонсън на британско-африканската среща в Лондон. Той обясни, че няма смисъл страната да намалява въглищата, които изгаря, и в същото време да окуражава разриващите се страни да употребяват повече изкопаеми горива. \"Дишаме един и същ въздух, живеем под едно и също небе и всички страдаме от въглеродните емисии и затоплянето на планетата\", каза той в словото си. По думите му правителството повече няма да предоставя никаква пряка официална помощ, инвестиции, експортни кредити или търговски стимули за добив на въглища или за въглищни централи в чужбина. \"Казано накратко, нито едно пени на британските данъкоплатци повече няма да бъде директно инвестирано в изкопаване и изгаряне на въглища за електричество. Вместо това ще се съсредоточим върху преход към нисковъглеродни алтернативи или производства с нулеви емисии.\" Повечето от чуждестранната помощ за енергийни проекти е под формата на кредитни гаранции. За ТЕЦ-ове не се отпуска финансиране от 2002 г., а за въглищни мини - от 2016 г., но Джонсън заяви днес, че това положение трябва да бъде фиксирано и официално. Една от целите е да се даде пример и на други държави - Япония и Южна Корея например са едни от най-големите в света финансисти на въглищни проекти у дома и в чужбина. Надеждите са, че това е крачка и към по-широка забрана за финансиране на изкопаеми горива. Миналата година неправителствена организация показа, че от 2010 г. насам от бюджета за чуждестранна помощ 680 млн. паунда са отишли предимно за петролни и газови проекти. Макар да подписа Парижкото споразумение за климата от 2015 г., само през 2016 и 2017 година Лондон е отделил повече средства, отколкото за предходните 5 години, взети заедно. Ролята на въглищните централи силно намаля във Великобритания, но те продължават да се използват основно в промишлеността. Правителствени данни, разпространени в неделя, показват, че през 2019 г. са били внесени 600 000 тона австралийски въглища.", "date": "2020.01.20", "title": "Великобритания спира субсидиите за мини и ТЕЦ-ове на въглища в чужбина"}
{"url": "https://www.dnevnik.bg/photos/2020/01/20/4018625_fotogaleriia_20_kartini_ot_fonda_na_varnenskata/", "text": "Петьо Маринов, НЛО, 1981 г. Тази година Градската художествена галерия \"Борис Георгиев\" – Варна, отбелязва 70 години от своето откриване.", "date": "2020.01.20", "title": "Фотогалерия: 20 картини от фонда на варненската Художествена галерия"}
{"url": "https://www.dnevnik.bg/razvlechenie/2020/01/20/4018537_parazit_iznenadvashto_vze_goliamata_nagrada_na/", "text": "Южнокорейският \"Паразит\" спечели голямото отличие на наградите на Гилдията на филмовите актьори в неделя вечерта. С това той затвърди позициите си като основен претендент в борбата за оскарите. \"Паразит\" е и първият чуждестранен филм, който получава отличието в 26-годишната история на наградите, предаде \"Ройтерс\".  Южнокорейското заглавие на режисьора Понг Джун Хо стана първенец в категорията за най-добър актьорски състав. Това беше и голяма изненада, тъй като сред останалите претенденти бяха \"Ирландецът\" на Мартин Скорсезе, в който участват Робърт де Ниро, Ал Пачино и Джо Пеши, както и \"Имало едно време в Холивуд\" на Куентин Тарантино с Леонардо ди Каприо, Брад Пит и Марго Роби. \"Паразит\" има 9 номинации за наградите \"Оскар\", между които за най-добър филм и за най-добър чуждестранен филм. Наградите на Гилдията на филмовите актьори са фокусирани изцяло върху актьорските изпълнения. На тях се гледа като на ключов индикатор за наградите \"Оскар\", защото Гилдията на филмовите актьори е най-голямата група с право на глас в академията, която определя кои ще са победителите.      Хоакин Финикс получи поредната награда за главна мъжка роля за превъплъщението си в образа на Жокера в едноименната лента на режисьора Тод Филипс. \"Стъпил съм на раменете на любимия си актьор - Хийт Леджър\", каза той, визирайки изпълнението на починалия на едва 28 години актьор, който взе \"Оскар\" посмъртно именно за изпълнението си в ролята на Жокера в \"Черният рицар\" на Кристофър Нолан. Рене Зелуегър си тръгна със статуетката за най-добра роля при жените за филма \"Джуди\". Биографичната драма разказва за живота на легендарната актриса Джуди Гарланд. Сред наградите, които до момента тя получи за участието си в заглавието, е \"Златен глобус\". За поддържащи роли бяха отличени Брад Пит (за \"Имало едно време... в Холивуд\") и Лора Дърн за десетия филм на един от майсторите на романтичната комедия Ноа Баумбах - \"Брачна история\". Филмите за супергерои не бяха пропуснати и отличието за най-добър каскадьорски състав отиде при \"Отмъстителите: Краят\".      В категориите, посветени на телевизията, отличието за най-добър актьорски състав за драматичен сериал беше завоювано от \"Короната\", а това за комедиен сериал отиде при \"Невероятната госпожа Мейзъл\". Поредната награда за главна женска роля за комедиен сериал взе Фиби Уолър-Бридж за Fleabag. При драматичните сериали бяха отличени Дженифър Анистън (\"Сутрешен блок\") и Питър Динклидж (\"Игра на тронове\"). Най-добър актьорски състав - \"Паразит\" Най-добра главна мъжка роля - Хоакин Финикс за \"Жокера\" Най-добра главна женска роля - Рене Зелуегър за \"Джуди\" Най-добра поддържаща мъжка роля - Брад Пит за \"Имало едно време... в Холивуд\" Най-добра поддържаща женска роля - Лора Дърн за \"Брачна история\" Най-добър каскадьорски екип - \"Отмъстителите: Краят\" ТЕЛЕВИЗИЯ Най-добра мъжка роля - комедиен сериал - Тони Шалхуб за \"Невероятната госпожа Мейзел\" Най-добра женска роля - комедиен сериал - Фиби Уолър-Бридж - Fleabag Най-добър актьорски състав - комедия - \"Невероятната госпожа Мейзел\" Най-добра мъжка роля в минисериал или телевизионен филм - Сам Рокуел - \"Воси срещу Вердън\" Най-добра женска роля - драматичен сериал - Дженифър Анистън - \"Сутрешен блок\" Най-добра мъжка роля - драматичен сериал - Питър Динклидж - \"Игра на тронове\" Най-добър актьорски състав - драматичен сериал - \"Короната\" Най-добър каскадьорски екип - драматичен сериал - \"Игра на тронове\"", "date": "2020.01.20", "title": "\"Паразит\" изненадващо взе голямата награда на Гилдията на филмовите актьори"}
{"url": "https://www.dnevnik.bg/bulgaria/2020/01/20/4018632_prokuraturata_shte_analizira_vsichki_lica_s_poveche_ot/", "text": "Главният прокурор Иван Гешев ще изпрати във вторник указания до всички районни и окръжни прокурори да направят анализ на всички хора с повече от две дела. Това съобщи самият той по време на среща в Министерския съвет с бащата на убитото във врачанското село Галиче 18-годишно момиче. За тежкото престъпление е задържан  непълнолетен младеж, който вече е осъждан няколко пъти.  \"Когато се гледат мерките за неотклонение на лицата с повече от две дела, прокурорите трябва да искат задържане под стража. А при нови случаи прокуратурата също трябва да предприема съответните действия, за да не са на свободата такива хора\", подчерта Иван Гешев. Заради тежкото престъпление в Галиче от ГЕРБ ще направят и предложения за законодателни промени. Какви са те четете  тук. ", "date": "2020.01.20", "title": ""}
{"url": "https://www.dnevnik.bg/na_put/2020/01/20/4018638_drastichni_zabrani_za_alkohol_vlizat_v_sila_na/", "text": "Властите на Балеарските острови одобриха късно в петък драстични мерки за ограничаване злоупотребата с алкохол по прочути туристически места. Те включват от спиране на организираните обиколки на заведения до пълна забрана за сервирането на алкохол вечерно време на някои плажове Извън закона е обявен т.нар. балконинг - скачане на пийнали или пияни туристи от балконите на хотелите директно в басейните под тях. Това предизвика през годините множество инциденти с ранени и десетки убити, припомня \"Ройтерс\". По курортите вече няма да има автомати за продажба на алкохол, корабчета за тържества, безплатни барове и рекламиране на алкохолни напитки на три от най-популярните места - Плая де Палма и Магалуф на остров Майорка и Уест енд в Сант Атони на Ибиса. В тези райони няма да се сервира алкохол от 21 до 8 часа. \"По този начин Балеарските острови стават първата дестинация в Европа, която започва борба срещу туризма на ексцесиите\", заяви пред журналисти Лаго Негуерруела, отговарящ за икономиката и туризма на архипелага. \"Който участва в балконинг, ще бъде изгонен от хотела и глобен със сума, стигаща до 60 000 евро, допълни той. Някои предприемачи коментираха, че мерките са твърде драстични и от тях ще пострадат дребният и средният бизнес.      В понеделник Испания отчете абсолютен рекорд на чуждестранни туристи - 83.7 милиона души през 2019 г. Министър Рейес Марото посочи, че седма поредна година страната регистрира увеличение на гостите и че е оптимистично настроена за 2020 г. След Франция това е най-посещаваната от туристи страна в света и този сектор от икономиката носи почти 12% от БВП.", "date": "2020.01.20", "title": "Драстични забрани за алкохол влизат в сила на Балеарските острови"}
{"url": "https://www.dnevnik.bg/sviat/2020/01/20/4018633_polet_shte_svurje_belgrad_i_prishtina_za_pruv_put_ot/", "text": "За пръв път от 20 години Сърбия и Косово ще бъдат свързани по въздушен път. Това ще стане възможно заради инициативата на германската \"Луфтханза\", която ще лети директно между двете столици, пишат медии в двете държави. \"Луфтханза\"  потвърди , че е подписано писмо за намерение и съобщи, че полетите ще се обслужват от нискобюджетното ѝ поделение Eurowings, а подробностите ще бъдат обявени \"в следващите седмици\". Според директора на сръбската \"канцелария за Косово и Метохия\" Марко Джурич меморандумът, с който това ще стане възможно, предстои да бъде подписан в Берлин днес, съобщиха агенция \"Бета\" и  \"Данас\"  няколко часа преди събитието. Джурич, който определи решението като \"добра новина\", същевременно постави условия за пускането на авиолинията - \"премахване на митата върху стоки от Централна Сърбия\". Последният израз се използва, за да се обозначи схващането в Белград, че Косово не е независима държава, а размирна провинция, налагаща (вече над година) 100-процентови мита на продукти от останалата сръбска територия. Митата на Прищина  бяха отговор на кампанията на Белград  срещу приемане на Косово в международни институции. Към момента косовските власти не са изразявали намерение да ги отменят въпреки загрижеността и на Европа, и на Съединените щати (а и на  иначе подкрепящата Косово Албания ) от икономическите последици за региона. Документът е подписан на церемония в посолството на Съединените щати в Германия, в присъствието на американския пратеник за решаване на конфликта (и посланик в Германия) Ричард Гренел, пише  \"Газета експрес\" . В профила си в \"Туитър\" Гренел  съобщи , че споразумението вече е факт. Президентът Хашим Тачи и изпълняващият длъжността външен министър Беджет Пацоли коментираха новината. \"Приветстват писмото за намерение между Косово и \"Луфтханза\" да бъде отворен въздушен маршрут между Прищина и Белград\", написа Тачи в \"Туитър\". \"Това е важна стъпка за движението на гражданите и процеса на нормализация.\" В почти еднаквите туитове на Тачи и Пацоли се говори за ролята в процеса както на Гренел, така и на националния съветник за сигурността на президента Доналд Тръмп Робърт О'Брайън. Това е рядък пример за единодушие между президента и досегашния (все още изпълняващ длъжността) премиер Рамуш Харадинай, който малко след Тачи и Пацоли публикува туит с почти идентично съдържание. Отношенията между Тачи и Харадинай, бивши командири от Армията за освобождение на Косово (АОК), са обтегнати през последните години и това се прояви и в позициите им за спорни преговори между Прищина и Белград, които можеха да променят границата и да доведат до признаването на Косово, но с подялба на северната част на Косово по етнически признак. Според бившия външен министър Петрит Селими решението  означава , че \"Белград неизбежно ще признае паспортите на Република Косово\". Подобни твърдения още не са били коментирани от сръбските власти, няма отговор и на въпроса с какви документи биха пътували косовските граждани към Сърбия. В момента Косово и Сърбия се свързват само от автобусен транспорт. Въздушното пространство над Косово се управлява от мисията на ООН в страната и от силите KFOR.", "date": "2020.01.20", "title": "Полет ще свърже Белград и Прищина за пръв път от 20 години"}
{"url": "https://www.dnevnik.bg/sport/2020/01/20/4018670_stefan_cvetkov_e_preizbran_edinodushno_za_nov_mandat/", "text": "Стефан Цветков остава начело на  Българската федерация тенис (БФТ) , стана ясно след проведеното отчетно-изборно общо събрание на организацията. Досегашният президент е преизбран единодушно от 53 от присъстващите делегати. Цветков получава четвърти мандат начело на тенис федерацията, който е за срок от още четири години. \"Благодаря за доверието на всички делегати, членове, клубове и колеги. Отговорността ни е много голяма, а посланието, което искам да отправя, е свързано с обединение в общите нужди на тениса, нека си пазим репутацията и да даваме примери\", каза Цветков. По неговите думи бюджетът на БФТенис, \"който е над 60% от собствени средства\", не е намален, а увеличен за 2020 г. Към досегашния управителен съвет на федерацията, който се състоеше от 12 души, влизат още шестима нови членове. Това са Катерина Генова, Веселина Донева, Георги Харизанов, Цветан Михов, Милко Милев и Юлиан Михов. Цветков е заместник-председател на федерацията по тенис от 2004 г., а я оглавява четири години по-късно. Ако изпълни докрай четвъртия си мандат начело на федерацията, Цветков ще се нареди сред най-дълго управлявалите спортни федерации в България.", "date": "2020.01.20", "title": "Стефан Цветков е преизбран за четвърти пореден мандат начело на тенис федерацията"}
{"url": "https://www.dnevnik.bg/analizi/2020/01/20/4018679_kljuchut_ne_e_v_surovite_nakazaniia_na_nepulnoletnite/", "text": "                         Наказание може да се налага върху човек, който разбира свойството и значението на постъпките си. До навършване на пълнолетие детето не е стигнало в пълнота до тази фаза и все още се формира. Детската личност продължава да расте и изгражда. Ако ще налагаш по-тежко наказание върху някой, който именно поради своята незрялост е извършил престъпление, позитивен ефект няма да има. При незрялата личност не може да мислиш, че тежкото наказание ще има възпиращ ефект, още по-малко пък възпитателен или поправителен. Та, ако искаш да няма престъпления, извършени от непълнолетни, простичко е! В правилната политиката към децата и семействата е ключът. Не в суровите наказания.", "date": "2020.01.20", "title": "Ключът не е в суровите наказания на непълнолетните"}
{"url": "https://www.dnevnik.bg/bulgaria/2020/01/20/4018710_sobstvenik_na_instalaciia_e_poiskal_da_izgaria_poveche/", "text": "Дружеството \"ЕкоСейф\" смята да увеличи количествата отпадъци, предвидени за изгаряне в инсталацията си край Варна, в това число и опасни като азбест, нефтопродукти, твърди отпадъци от пречистване на газове, съдържащи опасни вещества, маслени филтри, спирачни и антифризнин течности и др. Уведомление с подобно съдържание е било изпратено до Районната инспекция по опазване на околната среда и водите във Варна. Отпадъците трябва да бъдат унищожавани в заработилата през 2019 г. мобилна инсталация в местност Отсреща, на територията на община Девня. Според документа, с копие от който \"Дневник\" разполага, намерението на \"ЕкоСейф\" е в инсталацията или по 0.61 т. на час. Количеството на неопасни отпадъци, които също ще бъдат изгаряни там, ще бъде съответно 66 т на ден или 3 т на час. Предложението съдържа и списък с отпадъци, които трябва да отпаднат от първоначално направеното инвестиционно предложение. Сред тях са твърди соли и разтвори, съдържащи цианиди, отпадъци, в чийто състав влизат тежки метали, опасни силикони и др. изпратено до РИОСВ – Варна, е тази, в която е отразено, че поисканите промени нямало да доведат до емитиране на опасни вещества. По-нататък в документа обаче се твърди, че \"съоръженията ще бъдат разположени в специално изградено хале, а замърсяването на атмосферния въздух ще бъде нищожно, предвид че на площадката ще се извършва единствено доставка на материали\". \"Това е малка мобилна инсталация, на територията на района има много по-големи работещи\", коментира днес Димитринка Недялкова, главен експерт на Регионалната инспекция по опазване и възпроизводство на околната среда във Варна, цитирана от Радио Варна. днес се обяви и новосъздаденото гражданско сдружение \"Дишай, Девня\". От сдружението публикуваха и декларация по този повод. \"Още през август 2018 г. жителите на община Девня изразиха гражданската си позиция чрез подписка и заявиха, че не са съгласни с установяването и функционирането на мобилна инсталация за термично третиране на опасни и неопасни отпадъци, заложено в инвестиционното предложение на дружеството \"Ви Пи екосолюшънс\", се казва в текста на декларацията. Сега за същата инсталация фирма \"ЕкоСейф\" е подала до община Девня уведомление за увеличаване капацитета на предвидените за изгаряне в инсталацията за термично третиране опасни и неопасни отпадъци и включване на такива с нови кодове. Категорично възразяваме срещу реализирането на това инвестиционно намерение и ще предприемем пише още в текста на декларацията. В нея си припомня също, че на територията на община Девня има достатъчно производствени обекти и отпадъци, а мобилната инсталация на \"ЕкоСейф\" се намира в близост до жилищен район. \"Оказа се, че има дълга процедура и уведомлението, подадено до РИОСВ - Варна, само я стартира. Това казаха днес общинските съветници от \"Демократична България\" във Варна Стела Николова и Николай Капитанов. Районната здравна инспекция трябва да даде становище, а РИОСВ да одобри това инвестиционно намерение, като Двамата са се срещнали с директорите на РЗИ и РИОСВ във Варна Дочка Михайлова и Христина Генова. \"Дано от \"Дишай Девня\" да успеят да изпратят възражения, а ние от \"Демократична България\" ще го направим като граждани\", написа днес в профила си във фейсбук Стела Николова. Дружеството \"ЕкоСейф\" е основано през 2017 г. с капитал от 1000 лв. и адрес на регистрация в София. Негови собственици са \"Пърфект пропърти портфолио\" и Станислава Евтимова, която е управител на компанията. Любопитна подробност в случая е, че собственик и управител на \"Пърфект пропърти портфолио\" е родената през 1997 г. Симона Проданова, която е придобила дяловете на дружеството на 29 март. м.г. от предишния собственик \"Ив авъртайзърс\".", "date": "2020.01.20", "title": "Собственик на инсталация е поискал да изгаря повече опасни отпадъци на площадката си в Девня"}
{"url": "https://www.dnevnik.bg/video/120minuti/2020/01/20/4018713_boris_bonev_inversiite_za_obichaini_za_sofiia_no/", "text": "Инверсиите са обичайни за София, но замърсяването не е и не трябва да свикваме с мисълта, че замърсяването е нещо обичайно и че така трябва да бъде\", заяви в предаването \"120 минути\" по Би Ти Ви независимият общински съветник Борис Бонев. \"София не е уникален град, има много други градове по света, които имат тежки проблеми със замърсяването, но управляващите там успяват да намалят влиянието на замърсяването. Географските особености на града ни са още един стимул ние да предприемем по-крути мерки\", подчерта той. Бонев обяви, че вече е поискал информация от кмета по екология на полския град Варшава за това как управата на града използва дронове, за да наблюдава дейността на големите замърсители. От началото на 2020 година неколкократно нивото на фини прахови частици във въздуха над София превиши в пъти нормата. На  15 януари в някои части на столицата превишението беше 10 пъти над нормата. ", "date": "2020.01.20", "title": ""}
{"url": "https://www.dnevnik.bg/sviat/2020/01/20/4017810_jena_na_kolelo_-_gledka_koiato_vse_oshte_predizvikva/", "text": "Жена на колело все още е необичайна гледка в Пакистан, защото много хора в страната смятат това за вулгарно. Преди една година обаче група млади момичета от Лиари, беден квартал на град Карачи, в южната част на страната основават свой колоездачен клуб и дори организират велосипедни обиколки. Първоначално в клуба участват едва 8 момичета, но днес те са над 30. Вижте тяхната история, разказана от \"Дойче веле\". ", "date": "2020.01.20", "title": ""}
{"url": "https://www.dnevnik.bg/sport/2020/01/20/4018705_i_futbolist_na_levski_vze_otnoshenie_po_kazusa_s/", "text": "Футболистът на \"Левски\" и национален състезател на България Симеон Славчев взе отношение по казуса с предложенията за  национализация на частните лотарии  от депутата Валери Симеонов. Думите му дойдоха, след като човекът зад собствеността на клуба Васил Божков съзря \"незачитане на конституцията\" от  \"некомпетентни политици\"  и даде да се разбере, че това ще засегне финансирането на футболния клуб. По-рано днес фенове на сините  поискаха среща с премиера Бойко Борисов , притеснени за бъдещето на клуба. По време на среща с медиите на лагера на отбора в Сандански полузащитникът отговори и на въпрос притеснени ли са в \"Левски\" от евентуално оттегляне на Божков. \"Това е далеч от моите задължения. Към момента всичко в клуба върви нормално, футболистите сме концентрирани върху работата си. Единствено, което бих искал да кажа, е долу ръцете от светинята \"Левски\", започна Славчев. \"Един човек, който размахва някакви проекти, иска да вкарва някакви неща. Хората не трябва да забравят последните три години от неговото управление какви ги е свършил, как се е подигравал с майките на децата с увреждания. И какви абсурдни идеи е имал не само в европейския, но и в българския парламент. Но това не е моя работа\", завърши футболистът, който е ново попълнение на \"Герена\". Валери Симеонов беше принуден да  подаде оставка като вицепремиер , след като обиди протестиращите майки на деца с увреждания, наричайки ги \"група кресливи жени\", които спекулират с \"уж болни деца\".", "date": "2020.01.20", "title": "И футболист на \"Левски\" взе отношение по казуса с лотарията и Васил Божков"}
{"url": "https://www.dnevnik.bg/bulgaria/2020/01/20/4018728_ivan_geshev_izbra_tri_jeni_da_go_zamestvat_kato_glaven/", "text": "Главният прокурор Иван Гешев избра трима свои заместници, а в сряда прокурорската колегия на Висшия съдебен съвет ще гласува предложенията. Гешев поиска да бъде заместван от настоящия прокурор във Върховна касационна прокуратура Красимира Алексиева Филипова, която е бивш зам.-министър на правосъдието в кабинета \"Борисов 2\" при министър Екатерина Захариева. Гешев е поискал да го замества и Десислава Георгиева Пиронева, която в момента е прокурор в Софийската градска прокуратура. За трети свои заместник Гешев е предложил Пламена Цветанова Апостолова, която член на Висшия съдебен съвет от прокурорската колегия и е работила като следовател.      Красимира Филипова е с най-богат юридически стаж. Тя е завършила Юридическия факултет на СУ \"Св. Климент Охридски\" през 1999 г. и е правоспособен юрист от 10.03.2000 г. Притежава богат професионален и административен опит, придобит в продължение на повече от 20 години юридически стаж не само в органите на съдебната власт. Тя е работила като съдебен кандидат в Окръжен съд – София, след това като експерт-юрист в Областна администрация – Софийска област. Назначена е за младши прокурор в Районна прокуратура – Ботевград, след това като обвинител в същата прокуратура, а после и в Районната прокуратура – Костинброд. Става заместник на районния прокурор на Костинброд от 2006 до 2010 г., а след това временно изпълнява функциите на ръководител. До началото на 2014 г. работи като зам. окръжен прокурор на Окръжна прокуратура – София, след това е заместник на апелативния прокурор на София. Работила е като заместник на министъра на правосъдието Екатерина Захариева във втория кабинет на Борисов. Назначена е за прокурор във Върховна касационна прокуратура на 1 ноември миналата година. Десислава Пиронева е завършила Юридическия факултет на Югозападния университет \"Неофит Рилски\" през 2003 г. и е правоспособен юрист от 14 октомври 2003 г. Работила е в районната прокуратура в Петрич като младши прокурор, след това в Софийската районна прокуратура, а от февруари 2016 г. е в Софийска градска прокуратура. Тя е преминала процедурата за подбор на кандидати за длъжността \"Европейски прокурор\" на България. Кандидатурата на Пиронева е оценена високо, като от Комитета по подбора е полученото официално уведомление за решението, че е класирана на първо място, съобщават от пресцентъра на прокуратурата. Пиронева бе едно от трите български предложения за европейски прокурор заедно със Светлана Шопова (СГП) и Теодора Георгиева (АССГ). Трите кандидатури бяха одобрени от Министерския съвет в началото на миналата година. Пламена Цветанова Апостолова в момента е член на Висшия съдебен съвет от прокурорската колегия. Тя е завършила Юридическия факултет на СУ \"Св. Климент Охридски\" и е правоспособен юрист от 1994 г.      Работила като следовател – първо в бившата Столична следствена служба, а след това и в Националното следствие. До 2017 г., когато е избрана за член на ВСС от парламентарната квота (предложена за член на ВСС от ДПС – бел. ред.), тя е завеждала отдел там. Пламена Апостолова трябва да бъде освободена като член на Висшия съдебен съвет, за да стане заместник на Иван Гешев. Предложението Пламена Апостолова да бъде назначена за зам. главен прокурор все още не е внесено в прокурорската колегия на ВСС и не присъства като точка в дневния ред за тази седмица. За да стане заместник на Гешев, Апостолова трябва да освободи поста във ВСС, след което ще започне процедура по номинация и избор на неин заместник. Това ще се случи в парламента, тъй като Апостолова е представител на парламентарната квота. Кандидатите за нейното място в съдебния съвет ще могат да бъдат издигани от всички партии, а изборът става с гласуване. Заместник на главния прокурор е и шефът на Националната следствена служба Борислав Сарафов. В сряда прокурорската колегия ще гласува предложението да бъде освободена Ася Петрова като заместник. Тя ще остане да работи като редови прокурор. Мария Шишкова, която бе заместник в мандата на Цацаров, в края на миналата година поиска да бъде освободена от поста от началото на тази година, но по молба на Гешев напускането ѝ беше отложено за 6 март.", "date": "2020.01.20", "title": "Иван Гешев избра три жени да го заместват като главен прокурор"}
{"url": "https://www.dnevnik.bg/gradska_sreda/2020/01/20/4018745_ministur_karanikolov_voda_ot_iazovir_belmeken_do/", "text": "Заради спешния вариант за довеждане на вода от рилския язовир \"Белмекен\" до Перник през София трима министри – на икономиката, на регионалното развитие и на околната среда, както и кметът на Перник участваха в заседанието на комисията по инженерна инфраструктура на Столичния общински съвет (СОС). Те бяха поканени от кмета Йорданка Фандъкова, за да разяснят предложението на Министерския съвет, което не може да се реализира, ако СОС не гласува \"за\" на сесията си в четвъртък. \"Снижаването на нивото на водата в язовир \"Студена\" продължава, въпреки че Перник е на още по-строг режим. До 10-14 дни ще стигнем до т.нар.мъртъв обем и ще се наложи да черпим вода от основния изпускател\", очерта кризата кметът на Перник Станислав Владимиров. Той обяви, че във водопреносната мрежа на неговия град се губят 75% от водата. Затова правителството ще вложи средства и за спешен ремонт на градската ВиК мрежа на Перник.      Министърът на икономиката Емил Караниколов обясни, че избраният вариант дава най-бързо решение, защото реално Перник има вода за 32 дни, ако не започне снеговалеж и южен вятър за топенето му. В момента в язовир \"Студена\" влизат 115 л/сек., а излизат 260 л/сек., каза министърът.      Ще се прехвърли вода чрез деривации от язовир \"Белмекен\", който е пълен, към язовир \"Бели Искър\". Този язовир е с предписание да е пълен до 60% от обема си, защото стената му трябва да се ремонтира. След неотдавнашното земетресение в района на връх Мусала стената е прегледана от експерти и няма никакви нарушения на здравината й, увери Караниколов. От \"Бели Искър\" водата ще стига в София с дебит 300 л/сек до резервоара в с. Мало Бучино в Люлин планина. От там ще започне изграждането на 13.5 км водопровод до Перник. За цялата тази операция са необходими до 45 дни, подчерта Караниколов. Проблем е търсенето на конкретен цолаж тръби и те се търсят в цяла Европа, добави той. Даже на търговските аташета в посолствата ни цял свят било наредено да търсят този вид тръби. Арх. Борислав Игнатов от \"Демократична България\", заяви, че подкрепя помощ за Перник, но запита какви са гаранциите, че София няма да пострада от този пренос на вода. Караниколов напомни, че Националната електрическа компания ежедневно наблюдава какъв поток влиза в язовир \"Бели Искър\". Басейнова дирекция Западно-Беломорски район към Мнистерството на околната среда и водите също контролира. Да вярваме ли на същите институции, които допуснаха язовир \"Студена\" да бъде източен, а сега ще контролират водата, запита общинският съветник Борис Бонев. \"Моля, не ме дръжте отговорен за това, което се е случило досега. Аз, когато отидох, водата беше свършила\", отвърна Караниколов. Бонев запита как ще се контролира колко вода изтича от София към Перник. Караниколов обясни, че ще има спирателен кран на водопровода преди влизането му в с. Мало Бучино. \"Вие, Столичният общински съвет, ще държите този кран, както и \"Софийска вода\", посочи министърът. София ще получи от държавата водопроводна връзка с язовир \"Огняново\" (близо до Елин Пелин) като резервен водоизточник, както и свързване на Рилския водопровод с този от язовир \"Бели Искър\", отбеляза Караниколов. До месец май ще се доставя вода на Перник по това трасе, предвиди той. След това пролетното топене ще е понапълнило язовир \"Студена\" и преносът на вода през София ще спре. Изрично беше подчертано от Караниколов, че няма риск за София да възнат проблеми с водата, заради този вариант за решаване на кризата в Перник. Как ще се определи фирмата - изпълнител на трасето от Мало Бучино до Перник, и кой определи, че то ще струва до 25 милиона лева, запита \"Дневник\". Министър Караниколов отговори, че фирмата е избрана вече – държавната \"Монтажи\". \"Това е, защото нямаме време за процедури и обществени поръчки. Аз мисля, че за довеждащи водопроводи тази фирма, \"Монтажи\", се е занимавала и дори е изграждала язовири\", каза министърът. Общинската комисия по инженерна инфраструктура днес не гласува предложението на Министерския съвет, защото няма изготвен доклад по въпроса. Той трябва да бъде изготвен до ден-два, да бъде гледан от същата комисия и да влезе по спешност за гласуване на сесията на СОС в четвъртък.", "date": "2020.01.20", "title": "Водата през София ще стигне до Перник до 45 дни, в язовир \"Студена\" има само за 32 дни"}
{"url": "https://www.dnevnik.bg/evropa/2020/01/20/4018611_germaniia_-_kraiat_na_zlatnite_godini/", "text": "                         Германската икономика включва на по-ниска предавка - в резултат от търговските войни, глобалните конфликти и хилавата икономическа конюнктура в световен мащаб. През 2019 година Германия за десета поредна година отбеляза икономически ръст, макар и само с 0.6 на сто. За сравнение - през 2018 година стопанството нарасна с 1.5%, а през 2017 - дори с 2.5 процента. Германската икономика в голяма степен зависи от експорта, а както Брекзит, така и търговските спорове създадоха несигурност у потребителите и парализираха редица инвестиции. Това най-болезнено усетиха такива ключови отрасли като автоиндустрията, машиностроенето и химическата индустрия. Моторът: вътрешното потребление Федералната статистическа служба съобщава, че растежът от 0.6% се дължи преди всичко на потреблението. Миналата година частните домакинства са изхарчили 1.6% повече пари в сравнение с предишните две години. Други положителни фактори са строителният бум и държавните плащания в социалната сфера и за заплати на чиновниците и служителите. Тимо Волмерсхойзер от мюнхенския Институт за икономически изследвания твърди, че сегашното отслабване на германската индустрия не заразява другите икономически сфери - за разлика от случилото се по време на еврокризата. Друг икономист, Мартин Морисън, също не вижда ситуацията в черни краски. Според него Германия е още далеч от рецесията, защото след претоварването на капацитетите в индустрията и строителството през 2017-2018 сегашният спад е нормален. Оптимист е и икономистът Флориан Хензе, който дори смята, че през следващите две години икономическият ръст отново ще се върне на равнище около 1.5%. \"Спадът в световната търговия засегна Германия повече от която и да било друга голяма икономика. В условията на глобална несигурност и на предизвикателства към германската автомобилна индустрия са възможни всякакви разочарования, но засега тенденцията остава положителна\", казва Хензе. \"Страна, която похърква\" Изпълнителният директор на германската Търговско-промишлена камара Мартин Ванзлебен припомня обаче, че единствено стабилната вътрешна конюнктура е предпазила страната от по-големи неприятности. Макар да не се опасява от сериозно свиване на икономическия потенциал, експертът е убеден, че Германия трябва да заложи на повече държавни инвестиции в инфраструктурата и образованието. Да не забравяме и това: Световната банка дава сравнително лоша оценка за конкурентоспособността на германската икономика. В своя класация Световната банка поставя Германия едва на 22 място - след държави като Северна Македония и Грузия. \"Ние сме страна, която похърква, след като десет години се чувствахме толкова добре\", иронично обобщава Дитер Кемпф, президент на Съюза на германската индустрия. И други експерти смятат, че конкурентоспособността на Германия страда поради растящата цена на енергията, високите данъци и прекалената бюрокрация. Големият проблем: застаряването на населението Макар икономическите институти да прогнозират за идните години рекордна трудова заетост, още в рамките на десетилетието ще проличат отрицателните последствия от демографския обрат. Федералната статистическа служба смята, че през 2035 година хората в трудоспособна възраст ще са с 4 до 6 милиона по-малко, отколкото в момента, а недостигът на квалифицирана работна ръка допълнително ще се изостри. Ключовият проблем е застаряването на германското общество. През 2022 година в страната ще живеят 6.2 милиона души над 80-годишна възраст, докато през 2018 броят им е бил 5.4 милиона. Тази тенденция рязко ще увеличи разходите на пенсионните и здравните каси, тоест гражданите и фирмите ще трябва да плащат по-високи вноски за осигуровки. А това ще се отрази отрицателно на потреблението и на цялостната икономическа конюнктура. Добрата новина идва от бюджетния баланс на Германия. Германският бюджет за 2019 отново приключи с излишък, при това рекордно голям - близо 50 милиарда евро.", "date": "2020.01.20", "title": "Германия - краят на златните години"}
{"url": "https://www.dnevnik.bg/sport/2020/01/20/4018609_snimka_na_denia_nervnoto_nachalo_na_djokovich_na/", "text": "Макар и по-трудно от очакваното, Новак Джокович стартира с победа на  , като се справи с Ян-Ленард Щруф от Германия. Седемкратният шампион даде един сет на съперника си и спечели със 7:6 (5), 6:2, 2:6, 6:1 след 2.20 часа. Сърбинът показа загуба на концентрация в моменти от двубоя. В първия сет той водеше с 5:2, но се стигна до тайбрек, а в третата част световният №2 беше пробит три пъти.", "date": "2020.01.20", "title": "Снимка на деня: Победа №900 в кариерата на Джокович"}
{"url": "https://www.dnevnik.bg/zelen/2020/01/20/4018737_durjavata_shte_ogranichi_punktovete_za_vnos_na_otpaduci/", "text": "Държавата ще ограничи граничните пунктове, през които ще може да се внасят отпадъци и ще забрани изгарянето им навсякъде извън единствената лицензирана по европейските стандарти инсталация, която е в ТЕЦ \"Сливен\". Това каза пред Би Ти Ви министърът на околната среда Емил Димитров - Ревизоро, в коментар на възложената му задача да изготви нови правила за внос на отпадъците. \"Навсякъде в Европа той (боклукът) се разпределя и негодното за преработка се изгаря, но имат инсталации. Ние нямаме такива инсталации освен една, но всички искат да работят\", възмути се той и добави: \"Ще се гори само в едната инсталация, само ТЕЦ \"Сливен\" има разрешение и ще се гори само там\". По думите му \"трябва да се промени формулата на проверката изцяло\", защото сега един сертификат се представя при внос не само на първата пратка, но и на поредица влакови композиции, а проверяващите трябва да гонят вносителя из цяла България. Затова идеята му е контролът да е на граничния пункт като държавата да е известена още преди да е започнал вносът. Димитров планира да създаде златен регистър на фирмите - вносители като тези, които досега не са били уличени в нарушения, ще продължат да извършват дейността си спокойно, а тези, които са нарушавали правилата \"да не се занимават повече с това в България\". Министърът изказа и идеята компаниите, които се занимават с изгаряне на отпадъци, да се ангажират да горят и такива с български произход, защото досега отказвали. \"Те не искат да горят нашия, защото е нискокалоричен. Може би трябва първо да горят нашия, преди да внасят. Малко - много родолюбие. Изнасяме много повече, отколкото се внася. Но искам да се гори в годни инсталации. Когато имаме инсталации като в Европа, ще горим, когато нямаме - няма да се надлъгваме.\", заяви той. На ТЕЦ \"Бобов дол\" ще бъде наложена принудителна мярка да работи само на въглища, каза Димитров. \"Прокуратурата направи проверка и се оказа, че не са изпълнени указания по комплексното разрешително и то не може да се прилага. Ще продължат само на въглища\", подчерта той.", "date": "2020.01.20", "title": "Държавата ще ограничи пунктовете за внос на отпадъци"}
{"url": "https://www.dnevnik.bg/sport/2020/01/20/4018747_boris_beker_grigor_dimitrov_e_sred_nai-talantlivite/", "text": "Григор Димитров е един от най-големите таланти в света, смята експертът на \"Евроспорт\" Борис Бекер. Според него българският тенисист се представя на високо ниво, когато е във форма. \"На Григор много му харесва да играе в Мелбърн. Спомням си ясно полуфинала му срещу Надал преди три години – това беше един от най-добрите мачове, които някога съм коментирал\", каза Бекер в интервю, предоставено от \"Евроспорт\" на \"Дневник\". \"Димитров е сред най-талантливите играчи в света. Ако е във форма и е концентриран, е много трудно да го победиш. Смятам, че Григор заслужава да бъде по-нагоре в ранглистата\", посочи Бекер. Носителят на шест титли от Големия шлем коментира също, че на Александър Лазаров би му било много трудно да постигне успехите на Димитров.", "date": "2020.01.20", "title": "Борис Бекер: Григор Димитров е сред най-талантливите играчи в света"}
{"url": "https://www.dnevnik.bg/analizi/2020/01/20/4018536_sudebnata_reforma_kato_privilegiia_za_kadrovicite_ot/", "text": "Как управляващите депутати си представят реформата на съдебната власт? Като привилегия за членовете на Висшия съдебен съвет да израстват без конкурс в същата власт, грубо казано. Тази привилегия беше наречена от правосъдния министър Данаил Кирилов и зам.-председателя на правната комисия Хамид Хамид \"справедливост\" и \"компенсация\" за това, че са приели за пет години да станат върховни кадровици на съдебната власт, жертвайки през това време възможността да израстват в йерархията на съда, прокуратурата и следствието. Затова трябва да бъдат възнаградени. Аргументите бяха изложени на заседанието на парламентарната правна комисия миналата седмица, която на второ четене разгледа проекта за промени на Закона за съдебната власт (ЗСВ) на Министерството на правосъдието, внесен още през септември 2019 г. В проекта тази поправка липсваше, внесена е на второ четене от председателя на правната комисия Анна Александрова (ГЕРБ) и \"Обединени патриоти\" и подкрепена от всички с изключение на депутатите от БСП, които гласуваха въздържали се. Предложената сега поправка предвижда:  Срещу тази кариерна привилегия се обявиха Общото събрание на Върховния касационен съд, Съдийската колегия на ВСС, Съюзът на съдиите в България. А членът на Съдийската колегия Олга Керелска изпрати свое обръщение до комисията, което и лично защити на заседанието с аргументирано изказване. - пита Керелска, но получава недопустимо овикване от председателката на комисията Анна Александрова.   заявява в отговор Александрова, цитирана от правния сайт \"Дефакто\", приканвайки Керелска да приключи изказването си. Примерът заслужава да бъде цитиран и подчертаван като ярка илюстрация за депутатското отношение към член на ВСС и върховен съдия, чието мнение не допада на политиците, които иначе повтарят по телевизията, че приемат закони в името на независимостта на съдебната власт. Какво означава приетият от комисията текст? с избрани на практика от управляващото мнозинство или с пазарлъци на парламентарните партии магистрати за членове на ВСС. Ще припомня, че миналата пролет аналогичен автоматичен кариерен скок бе прокаран в ЗСВ за главния инспектор и членовете на Инспектората към ВСС. А в края на мандата на предишния ВСС беше вече гласувана една възможност - да могат членовете на ВСС да си избират съда, прокуратурата или следствието, в което да се върнат, стига структурата, която избират, да е равна по степен на онази, от която са дошли. С други думи, прокурорът може да си избере да е съдия и обратното /макар че за обратното не мога да посоча пример/, без да се състезава в конкурс. Така проминентни кадровици от предишния съвет като близката до бившия главен прокурор Сотир Цацаров Галя Георгиева например, която дойде във ВСС от Пловдивския апелативен съд, сега е съдия в Специализирания апелативен съд. А представляващият предишния ВСС Димитър Узунов, който уверяваше, че ще се върне в Сандански, където беше председател на Районния съд, избра да стане съдия в Окръжния административен съд в Благоевград. с право да се изкачи кадровикът в по-горна степен на съдебната система по свой избор. Например членът на ВСС от парламентарната квота Драгомир Кояджиков, който, преди да влезе във ВСС, е съдия в Апелативния специализиран съд, ще стане, стига да пожелае и ВСС да го подкрепи, съдия във Върховния касационен съд. А ВКС освен потвърждаване или отмяна на присъди върши и далеч по-важната за правосъдието в България дейност: ВКС уеднаквява съдебната практика. И има значение чия практика ще е критерият. И затова е изключително важно какви съдии влизат във върховната инстанция. Ако се тръгне по модела на бонусите като сега кроения, впрочем опитван да бъде прокаран още преди два състава на ВСС, кадровото формирането на съдилищата вместо да става чрез конкурси и правила, ще се прекрои по тертипа на политическите мнозинства, които избират парламентарната квота на ВСС. Те ще осигуряват кариерата на избраниците си, превръщайки ги в свои доверени инсайдери в управлението на съдебната власт, на които предварително се отплащат, очаквайки от тях услуги след завръщането им в системата на правосъдието. Това било справедливост и съдебна реформа, ако питате Данаил Кирилов и Хамид Хамид.", "date": "2020.01.20", "title": "Съдебната реформа като привилегия за кадровиците от съдебния съвет"}
{"url": "https://www.dnevnik.bg/zelen/2020/01/20/4018724_da_osinovish_kosher_ili_krava_-_novi_iniciativi_za/", "text": "Фермерски пазари (например ежеседмичния \" Произведено във фермата \" пред земеделското министерство в София), периодични организирани доставки (например чрез  Хранкооп ) и помощ за развитието на малки природосъобразни бизнеси (например от  Асоциацията на парковете в България ) - това са модели за помощ на селскостопански производители, които все повече се утвърждават през последните години. По-нови са идеите, при които на търсещите чиста храна се предлага дългосрочен ангажимент и подкрепа за конкретен производител, за качеството на чието производство се дава гаранция. Две такива инициативи разпространиха предложенията си към потребителите през последната седмица. \"Спаси крава\"       Инициативата е на Милкана Йорданова - председател на сдружение \"Планинско мляко\" и съсобственик на родопска  мандра до село Смилян , която пред \"Дневник\" потвърди параметрите, разказани от  сайта Агри.бг . Предложението е да се купи крава за по-голяма сума - около 900 лв. След това животното се предоставя за стопанисване на мандра, а купувачът ползва в продължение на 10 месеца млякото и други продукти на стойност 30 лв, без да излиза от обичайния си начин на живот. За скотовъдците инициативата идва в помощ при финансови трудности в стопанството или при напреднала възраст, когато им се налага да продадат стадото си в кланица. За търсещите качествена храна такова осиновяване на крава гарантира, че ще имат продукти от местна порода животно, което е гледано добре и продуктите са с гарантиран от производителя състав. За Милкана Йорданова важното е характерните за района местни породи да останат там, тъй като това осигурява традиционния местен поминък и качество на произведените млечни продукти. \"Най-трудното е, че животните изчезват,\" твърди тя. През трите последни дни, през които беше оповестена инициативата, вече има 10 души, които са заявили, че искат да закупят крава и така да ѝ осигурят грижи във ферма. Засега има три ферми - две край Смолян и една край Велинград, - които кандидатстват пред инициаторите да бъдат нов дом за животните, заплашени от кланица. \"Осинови кошер\" Инициатива, която започна през коледните празници, предлага подобен вариант за  осиновяване и на кошер , при което любителите на меда могат да получат качествени продукти, като помогнат на конкретен пчелар, участващ в мрежата на  Pollenity  за природосъобразно отглеждане на пчели. Сензорната технология на фирмата помага на пчеларите да се грижат по устойчив начин за пчелите си, като получават данни от кошерите си в реално време. Възможни са месечни абонаменти, започващи от 12 стигащи до 34 лв, в зависимост от това дали \"осиновителят\" иска само буркан мед или повече, като дори са възможни посещения на пчелина, запознаване с кошера и включване в работата на пчеларя. За \"Дневник\" Сергей Петров, един от основателите на компанията Pollenity, разказа, че идеята е отдавна. Като дългосрочна мисия от фирмата имат да запознаят възможно повече хора със света на пчелите, да им покажат пчелин и кошер на живо и разкажат за важността на опрашителите на растения за храната на човечеството. Конкретната им цел с инициативата за осиновяване е градските жители да се запознаят с конкретен стопанин и неговия пчелин и да имат продукти със сигурно качество, а самият пчелар - спокойствие за пласирането на меда си. Петров цитира  доклада на Европейската комисия от 2019 г, според който в България след 3г. пчеларите ще намалеят с 30%. Според него проблемът е не само, че изчезват пчелите, но и че изчезват все повече пчеларите. А когато не се отглеждат пчели край обработваемите площи, резултатът е лош за реколтата и изхранването на хората.      Инициативата \"Осинови кошер\" започва при конкретен повод - молба за помощ от момиче, което иска да подари на приятеля си за Коледа кошер. Оттогава до днес според Петров заявки да участват в обявената инициатива са дали вече 50 души. Осиновените кошери досега са от шест пчелина, за които Pollenity гарантират устойчиво и качествено производство - край Бяла Слатина, Първомай, Шумен, Ябланица бяла и Софийски села. Тъй като интересът продължава да расте, се очаква да се включат още поне десет пчелина из цялата страна.", "date": "2020.01.20", "title": "Да осиновиш кошер или крава - нови инициативи за чиста храна"}
{"url": "https://www.dnevnik.bg/bulgaria/2020/01/20/4018711_subsidiraneto_na_bnr_beshe_vodeshta_tema_v_purviia_den/", "text": "Приключи първия ден от изслушванията за генерален директор на Българското национално радио. Пред членовете на Съвета за електронни медии своите концепции представиха трима от шестимата кандидати за поста - Жени Гаджалова, Антон Митов и Андон Балтаков. Една от водещите теми беше финансирането на обществената медия, а друга - по-активното присъствието на радиото в интернет. Първият кандидат,   посочи необходимостта от увеличаване на субсидията на БНР. Въпреки това тя изрази увереност, че ще се справи с финансовия дефицит и ще увеличи бюджета на обществената медия. Гаджалова, която е бивш главен счетоводител на радиото от 2001 до 2009 г. по време на управлението на Поля Станчева, изтъкна, че никой от другите кандидати не разполага с нейния опит с управлението на бюджета. По нейни думи, докато тя е отговаряла за финансите в БНР, тогавашният дефицит е бил преодолян и винаги са били налични средства за допълнително материално осигуряване.      Гаджалова би се борила за отпадането на изчисляването на субсидията на БНР на базата на час програма. Тя изрази готовност да се погрижи за преодоляването на разликата между заплащането във възнагражденията на националните и регионалните програми. Посочи и необходимостта от развиването на кросмедийни проекти, като даде за пример \"Полет над нощта\", в който БНР си сътрудничеше с Българската национална телевизия. Според Гаджалова БНР трябва да работи и като транспортно радио, а също \"трябва да се открие нова радиостанция за средна България\", ситуирана във Велико Търново или Плевен. Според втория кандидат за поста, , който в момента  временно изпълнява длъжността генерален директор на БНР , обществената медия в никакъв случай не трябва да се комерсиализира. Затова трябва да се продължат преговорите за увеличаването на нейния бюджет, но той няколко пъти подчерта, че едно евентуално увеличение би могло да бъде реализирано едва през 2021 г. Според него радиото трябва да се финансира с процент от БВП, като в същото време се запази възможността за спонсорства и приходи от реклама.  \"Воюването вътре в системата на БНР е най-голямата грешка през последните години\", каза Митев и отбеляза, че в последните 3 месеца, откакто временно управлява радиото, е успял да намали \"напрежението между враждуващите групи\", което \"унищожава каузата на БНР\".       Според Митов, който работи в БНР от 1977 г., а от 2016 г. е директор на архива, радиото трябва да присъства по-активно в интернет. Радио \"София\" трябва да разшири аудиторията си и да е насочено към проблемите на хората, които живеят в столицата и околностите й, а радио \"България\" да се излъчва изцяло онлайн, \"защото това е единственият начин да се слуша в целия свят на всякакви езици\". Радио \"Бинар\" трябва да се отдели напълно от радио \"София\", под чиято шапка се намира в момента, и трябва да продължи да се развива като медия за младежка аудитория, а за неговото развитие да бъдат инвестирани повече средства. Митов би обърнал повече внимание на детския сайт на БНР и би открил гореща линия за подаване на анонимни сигнали от служителите. По негови думи в момента програма \"Хоризонт\" и програма \"Христо Ботев\" се дублират до голяма степен като съдържание, те трябва категорично да се разграничат и да имат различни профили. Докато \"Хоризонт\" е \"лицето на БНР\", в програмата на \"Христо Ботев\" трябва да се наблегне на дискусии. Митов смята, че не е нужно по \"Христо Ботев\" да върви сутрешен блок, а радиотеатърът трябва да се възстанови.  Членовете на СЕМ посочиха концепцията на   като най-впечатляваща, въпреки че на кандидата не му бяха спестени и коментари, че ще му бъде извънредно трудно при нейната реализация. Според него финансирането на БНР трябва да идва от държавния бюджет - от БВП, или от данъчни приходи. В същото време то трябва да бъде ограничено чрез минимални и максимални граници.       Балтаков подчерта, че финансирането на обществените медии в света става все по-неустойчиво, а радиопазарът в България не расте. Сред основните проблеми на БНР според него е недостатъчното въвличане на младата аудитория. По думите му бъдещето на обществената медия е в дигиталното пространство. Той наблегна и на необходимостта от работа в посока на музикалната програма в ефира на БНР.  Балтаков, който през годините е работил за БНР, Си Ен Ен и \"Асошиейтед прес\", би работил за чувствително увеличаване на собствените приходи на БНР. Той заяви, че те могат да достигнат до 5 млн. лв. до 2022 г. В същото време според него радиото не трябва \"прекалено агресивно\" да навлиза в рекламния пазар, защото от това обществената му функция би пострадала. \"Не е лошо да се въведат и някои търговски практики при управлението на радиото - начинът, по който се управляват човешките ресурси, финансите\", каза той. Балтаков смята, че радиото се нуждае от дигитални продукти - съдържание за мобилни устройства, създаване на стрийминг продукти и подкасти. Радио \"България\" трябва да е насочено както към българите в чужбина, така и към чужденците, които посещават страната.  \"Кога за последно сте имали вземане-даване с държавна администрация. Концепцията ви е перфектна, но изглежда сякаш сме на друго летище, в друга държава\", коментира Бетина Жотева, която не скри, че е впечатлена от концепцията на Балтаков. \"Описали сте перфектния хибрид между свободна журналистика и пазарно ориентиран мениджмънт. Това е, да не кажа неизпълнимо, но много трудно. БНР е държавна институция\", подчерта тя.  Утре пред членовете на СЕМ своите концепции ще представят останалите трима кандидати за поста: Митко Димитров, Даниела Манолова и Александър Велев. Новият генерален директор на БНР ще бъде избран на 22 януари. ", "date": "2020.01.20", "title": "Първите трима изслушани кандидат-шефове на БНР поискаха повече пари"}
{"url": "https://www.dnevnik.bg/bulgaria/2020/01/20/4018672_tatiana_doncheva_neno_dimov_beshe_nai-lesen_za_otstrel/", "text": "Нено Димов беше най-лесен за отстрел. Всички чада на Иван Костов, които го предадоха и станаха гербаджии, бяха отстреляни. Това е съдбата на предателите. Те са като дърво без корен - свой сред чужди и чужд сред свои\", заяви в предаването \"Денят с Веселин Дремджиев\" по ТV+ и TV1 председателят на \"Движение 21\" Татяна Дончева. Според нея до  водната криза в Перник  се се стигнало до серия от причини, а част от тях са свързани с липсата на достатъчно квалифицирани хора на важни постовете във водния сектор. Дончева е убедена, че месеци преди да се стигне до кризата, жителите на Перник са знаели, че водата в язовир \"Студена\" намалява, но въпреки това не са повдигнали въпроса пред институциите. Цялото интервю с Татяна Дончева гледайте във видеото. ", "date": "2020.01.20", "title": ""}
{"url": "https://www.dnevnik.bg/sviat/2020/01/20/4018742_klimatichnite_migranti_ne_mogat_da_budat_vrushtani/", "text": "Климатичните мигранти не могат да бъдат връщани в страните на произход, реши комисията за човешките права на ООН, предаде \"Гардиън\". Решението , свързано със съдбата на гражданин на Кирибати, поискал убежище в Нова Зеландия, може да се окаже знаково и да създаде прецедент. То не обвързва държавите, членуващи в ООН (почти всички), с конкретни задължения, но при бъдещи дела хора, чийто живот е застрашен от климатичните промени, ще могат да се позовават на него. Комисията смята, че е незаконно правителствата да връщат хора в страни, където животът им може да е застрашен от климатичната криза. Това става в момент, когато учени предвиждат десетки милиони жители на Земята да напуснат местата, където живеят или работят, заради глобалното затопляне. В случая решението засяга конкретно Йоан Тейтиота от Кирибати - една от най-застрашените от глобално затопляне страни. Той кандидатства за убежище в Нова Зеландия през 2013 с твърдението, че той и семейството му са изложени на риск. Сред аргументите е фактът, че населението на острова, където живее, е нараснало от 1641 души през 1947 г. на 50 хил. през 2010 г., тъй като други острови в Кирибати са станали необитаеми, а това води до насилие и социално напрежение. Някои прогнози сочат, че архипелагът с няколко десетки острова ще стане необитаем до 10-15 г. И сега повишаването на морското равнище и все по-трудното отглеждане на реколтата създават здравословни проблеми за семейството му, продължава Тейтиота. Самото решение не е в полза на Тейтиота, тъй като комисията на ООН смята, че съдът в Нова Зеландия е прав - Кирибати може да положи още усилия \"с помощта на международната общност\" за мерки, с които да \"защити и, когато е необходимо, пресели населението си\". Според Кейт Шютце от \"Амнести интернешънъл\" личната история на Тейтиота и доказателствата, представени от него в съда, може да са сметнати за неубедителни, но с решението съдът призовава правителствата да не връщат мигранти \"на места, където животът им е в риск заради промени, създадени от климата\". Комисията според Джейн Макадам от центъра \"Калдор\" за бежанско право към университета в Нов Южен Уелс \"предупреждава правителствата\", че \"в някакъв момент в бъдеще\" може да им е забранено да връщат хора, избягали от такива обстоятелства.", "date": "2020.01.20", "title": "Климатичните мигранти не могат да бъдат връщани, реши ООН"}
{"url": "https://www.dnevnik.bg/video/lice_v_lice/2020/01/20/4018739_ekoministurut_zagovori_za_tova_koi_nariaza_trubite_kum/", "text": "Знае се кой е дал разрешение да се нарежат тръбите към язовир \"Пчелина\" и да се съсипят помпите\", заяви в предаването \"Лице в лице\" министърът на околната среда и водите Емил Димитров. Дълги години водата от язовира се ползвала от \"Стомана\" - Перник. \"През 2001-2002 година те са решили, че тази вода повече не ги интересува. Те казват \"дайте ни евтината вода от водопровода\" и някой се е съгласил това да стане, и някой е разписал да се нарежат тръбите към язовир \"Пчелина\", коментира Емил Димитров. Той заяви, че държавата ще изгради \"някаква част от трасето\" от язовир \"Бушляк\" до Перник и \"ще се погрижи за тръбите\" към \"Пчелина\". \"Пчелина\" е един от язовирите, за които отговаря държавното дружество \"Напоителни системи\". През последното десетилетие името на язовира няколко пъти се споменаваше публичното пространство от властимащите, но не защото може да пресъхне, а напротив - защото е много пълен и трябва да се предотврати опасността от преливане.", "date": "2020.01.20", "title": ""}
{"url": "https://www.dnevnik.bg/sport/2020/01/20/4018741_kiril_domuschiev_poluchi_venec_na_pobeditelia_ot/", "text": "Собственикът на \"Лудогорец\" Кирил Домусчиев получи \"Венец на победителя\" от министерството на младежта и спорта. Бизнесменът беше отличен с най-високото спортно звание от министър Красен Кралев за заслугите си към \"Лудогорец\" и развитието на осемкратния първенец. Домусчиев беше награден по време на церемонията \"Нощта на шампионите\", която се организира съвместно от министерството и Българския спортен тотализатор (БСТ). Освен, че управлява \"Лудогорец\" Домусчиев е член на Изпълкома на БФС и собственик на фирмата \"Футбол про медия\", която държи правата за излъчване на футболното първенство. \"Не очаквах тази награда и се чувствам много трогнат. Тя ме мотивира да продължавам да помагам с какво мога не само на българския футбол, но и на българския спорт. Пожелавам на всички да продължават да славят българския спорт\", каза собственикът на \"Лудогорец\". Венецът на победителя се връчва на хора, свързани със спорта, които имат юбилей през дадената година.      Освен собственика на \"Лудогорец\" Министерството на младежта и спорта връчи Венец на победителя още на скиора Петър Попангелов, легендарният борец Александър Томов и дългогодишният футболен деятел Валентин Михов, щангистът Йото Йотов, ръководителят на борбата Цено Ценов, олимпийската шампионка в плуването Таня Богомилова, Бизнесменът Александър Александров, плувецът Георги Аврамчев и спортният деятел Илия Лалов. По време на \"Нощта на шампионите\" бяха раздадени премии за 215 хиляди лева. Наградата за най-добър спортист на България за 2019 г. Двама спортисти бяха отличени като най-добри през 2019 г. – световният вицешампион в биатлона Владимир Илиев и Тайбе Юсеин. Тя спечели злато на европейското първенство по борба и сребро на европейското. Юсеин беше победител и година по-рано. В категориите до 23, 18 и 16 години спечелиха съответно щангистът Божидар Андреев, състезателката по фехтовка Йоана Илиев и плувецът Йосиф Миладинов.      Най-добър отбор за втора поредна година стана ансамбълът по художествена гимнастика. За пръв път наградата за треньор получиха двама души – треньорът на гимнастичките Весела Димитров и наставникът на щангистите Иван Иванов.", "date": "2020.01.20", "title": "Кирил Домусчиев получи \"Венец на победителя\" от министерството на спорта"}
{"url": "https://www.dnevnik.bg/sviat/2020/01/20/4018757_turciia_otpravi_sondajen_korab_kum_kipur_i/", "text": "Турските власти обявиха, че са изпратили днес сондажния кораб \"Явуз\" в южната част на остров Кипър, на мястото, където непризнаваната от никого освен от Анкара Севернокипърска турска република (СКТР) е издала лицензи за проучване за петрол и газ. Освен това президентът Реджеп Тайип Ердоган предяви претенции към континенталния шелф (площ между бреговата линия и континенталния склон) на Крит и другите гръцки острови, тъй като около тях има само \"суверенни води\". Това съобщиха \"Хюриет дейли нюз\" и \"Катимерини\" в момент, когато турските ходове будят все по-голямо безпокойсто в Източното Средиземноморие заради политиката към Либия, напрежението с Гърция и сондажите край Кипър. \"Корабът ни Явуз беше изпратен в блок G южно от острова, за да осъществи третата си сондажна дейност като част от лицензите, дадени на \"Търкиш петролиъм\" през 2011 г., от СКТР,\" заяви турското правителство. В отговор Европейската комисия заяви, че решението на Анкара е в посока, \"обратната\" на \"диалог на добра воля\" между Анкара и Никозия. Турция изпрати сондажни кораби във води на Република Кипър миналото лято с аргумента, че, от една страна, кипърските гърци нямат право сами на достъп до изкопаемите горива в изключителната си икономическа зона, ако не делят ресурсите със СКТР, а от друга - че самата Анкара също има право на достъп до ресурсите в Източното Средиземноморие. Турската страна освен това оспорва правото на Израел, Кипър и Гърция да изградят Източносредиземноморския газопровод по дъното на морето с твърдението, че съоръжението навлиза в турски води и изолира Анкара от търсенето на газ в района. Днешният коментар за гръцкия остров Крит обаче бе свързан със споразумение, което сключиха Ердоган и премиера на Правителството на националното съгласие (ПНС) в Либия Файез ас Сарадж за очертаване на морските граници икономическите зони на двете държави. Турската минава съвсем близо до Крит и това предизвика гнева на Гърция, която заради ситуацията изгони либийския посланик и  дори се намеси в опита за решаване  на кризата в Либия. \"Бреговата ни линия гледа към либийската брегова линия. Това направи сделката възможна. Разбира се, имаме най-дългото крайбрежие в Източното Средиземноморие и това ни дава и други възможности,\" каза Ердоган. \"Говорят за континентален шелф около Крит. Няма континентален шелф около островите, няма такова нещо, има само суверенни води,\" каза още президентът. Спорът докъде се простира гръцкият континентален шелф е повод Турция от години да твърди, че нейни острови се намират в турски води. Анкара смята, че с островите си Атина \"затваря\" бреговата ѝ линия в Егейско и Средиземно море.", "date": "2020.01.20", "title": "Турция отправи сондажен кораб към Кипър и предупреждение към Крит"}
{"url": "https://www.dnevnik.bg/biznes/2020/01/20/4018786_hotelieri_i_restorantyori_nastoiavat_dds_da_padne_na_5/", "text": "Българската хотелиерска и ресторантьорска асоциация настоява за въвеждане на ДДС в размер на 5% за туризма, лекарствата и основните хранителни стоки. На съвещание във Велико Търново е приета протестна декларация срещу сивия сектор и е обявена готовност за символични протести с жълти жилетки на работното място, съобщи БНР. Представителите на асоциацията настояват държавата да въведе задължителна регистрация по ДДС на всички обекти в храненето и туризма, е цитирана да казва съпредседателят на БХРА Вени Петрова: \"Искаме отмяна на наредбата на НАП за запечатване на заведения при открити нередности като крайна и репресивна мярка. Искаме категоризация на всички обекти, които работят като топла точка и като кафе машини. Искаме въвеждане на лимит за издаване на разрешителни на нови обекти. Намаляване на ДДС ставката на 5%\". Според Петрова, цитирана от БТА, в наредба 18 на НАП има \"много подводни камъни\", сред които нерегламентиран достъп до личните данни на персонала, както и до специфичните рецептурници на всяко едно заведение. Исканията ще бъдат внесени до седмица до ресорните министерства и парламента, а ако няма чуваемост, ще се премине към ефективни стачни действия, съобщава държавната агенция.", "date": "2020.01.20", "title": "Хотелиери и ресторантьори настояват ДДС да падне на 5%"}
{"url": "https://www.dnevnik.bg/sviat/2020/01/20/4018733_sled_berlinskiia_probiv_za_libiia_putin_shte_triabva/", "text": "                         Може да се каже, че Москва е разстроена от поканата на германската канцлерка Ангела Меркел към Майк Помпео да присъства на конференцията за Либия в Берлин. Така държавният секретар на САЩ със сигурност краде част от шоуто, което руският президент е искал само за себе си. Но в сянката на правителствената реформа в Москва и планираните конституционни промени вниманието на Путин очевидно е фокусирано върху собствената му страна. Путин дори съкрати планираното си посещение в Израел до един ден, въпреки че той многократно е подчертавал колко важни за него са отношенията с премиера Бенямин Нетаняху. Унижение за Москва Когато Путин и Меркел обявиха предстоящата конференция за Либия, Кремъл очевидно смяташе, че преговорите в Москва на 14 януари, чиито медиатори бяха Русия и Турция, ще бъдат лесна победа. И по-важното - няма да отклонят Путин от вътрешния му дневен ред. Но командирът на т.нар. Либийска национална армия генерал Халифа Хафтар, ползващ се с подкрепата на Русия, очевидно е бил на съвсем друго мнение - той се оттегли от преговорите, без да подпише предложеното споразумение за прекратяване на огъня, и се подигра на домакините, унижавайки ги публично. Това накара Путин и вътрешния му министър да изглеждат слаби и безпомощни, особено в сравнение с Турция и нейния съюзник Файез Сарадж. Признатото от ООН правителство на националното единство в Триполи подписа споразумението. Унижението за Москва беше още по-голямо, тъй като се смята, че Русия е изпратила няколкостотин наемници от т.нар. \"Група Вагнер\", които да обучават мъжете на Хафтар и да се бият наравно с тях. По-късно представителите на Хафтар заявиха, че той не е подписал споразумението, тъй като правителството на Сарадж не е представило ясен план за обезоръжаването на някои от неговите паравоенни части. Това звучи като извинение. Факт е, че генералът е подкрепен не само от Русия, но и от Египет, Саудитска Арабия и Обединените арабски емирства. Според надежден източник от Москва вероятно Египет е убедил Хафтар да се оттегли от споразумението и да продължи с опитите си да разгроми правителството в Триполи. Каква е истинската цел на Путин? Големият въпрос е защо Кремъл инвестира толкова много време, енергия и политическа тежест в либийската гражданска война? Първо, за Путин \"умиротворяването\" на Либия е един вид компенсация за факта, че през 2011 г. тогавашният президент Дмитрий Медведев не се намеси по време на военната операция на Запада в Либия. Това в крайна сметка доведе до свалянето и смъртта на либийския държавен глава Муамар Кадафи и до избухването на гражданска война. Кремъл е убеден, че намесата в Либия ще вдигне престижа на Русия, особено след като вече \"спаси\" режима на Башар Асад в Сирия. Второ, Путин се надява, че руският ангажимент в крайна сметка ще да даде плод под формата на военновъздушна и военноморска база (или дори няколко бази) на либийското крайбрежие. Освен факта, че подобен мащабен проект би бил трън в очите на американците (което винаги радва руснаците), той би осигурил на близки до режима в Москва дебели държавни поръчки за няколко години напред. На трето и последно място, държавните руски нефтени и газови компании, както и някои частни компании упражняваха дейност в Либия при управлението на Кадафи под стриктното наблюдение на Кремъл. Те се надяват, че отново ще могат да се върнат в страната, щом войната приключи. Повече играчи на масата за преговори Ето защо Москва започна да се сближава и с правителството на Сарадж. Добри отношения с двете страни се търсят, в случай че изходът от войната не е предизвестен. Разбираемо е, че този контакт допълнително дразни генерал Хафтар. Финансовата му подкрепа идва главно от саудитците и емирствата, които от своя страна решиха да се откъснат от руското влияние. Имайки това предвид, може би не е чак толкова лоша идеята Путин да се отдръпне от светлините на прожекторите в Берлин и да прехвърли отговорността за разрешаването на деветгодишната криза в Либия върху повече играчи. Дори и това да означава, че САЩ също ще седят на масата.", "date": "2020.01.20", "title": "След берлинската среща за Либия Путин ще трябва да си подели славата"}
{"url": "https://www.dnevnik.bg/politika/2020/01/20/4018792_deputat_ot_ataka_niama_polezen_hod_v_smianata_na/", "text": "Няма полезен ход в смяната на управлението сега. С тези думи депутатът от \"Атака\" Явор Нотев коментира пред БНТ внесеното днес от БСП в парламента искане за вот на недоверие към правителството заради водната криза в Перник. Вотът е подкрепен от ДПС от парламентарните сили, и от АБВ и \"Движение 21\" от извънпарламентарните. \"Воля\" все още не е обявила как ще гласува. Нотев изрази огорчението си от това, че депутатите от \"Атака\", които напуснаха парламентарната група \"Обединени патриоти\" и се водят независими, са обявени от БСП за \"зависими\". \"Срещата с БСП не се състоя, защото организирането й в БСП видяха като покана към неравнопоставен партньор. \"Явете се на тази среща независимите депутати\" без да се направи разграничение (на шестимата депутати от \"Атака с останалите независими) от уважение (...). Тя беше насрочена така, че да се извади етикетът на зависими депутати\", каза Нотев. Членът на ръководството на \"Атака\" каза, че е огорчен, но няма да подкрепи вота по други причини - БСП отказва да участва в управление в рамките на сегашния парламент, а съставянето на служебно правителство и насрочването на предсрочни избори през зимата и в началото на пролетта според него е рисков за страната ход. \"Рано е да се ангажираме с пълен мандат (на правителството),\" каза Нотев в отговор на въпрос, но добави, че изтъкването на природно и непредотвратимо състояние на водните ресурси е \"арогантна и неубедителна причина за събаряне на правителството без алтеранатива\". Не видях как БСП би напълнила язовир \"Студена\", добави той.", "date": "2020.01.20", "title": "Депутат от \"Атака\": Няма полезен ход в смяната на управлението сега"}
{"url": "https://www.dnevnik.bg/sport/2020/01/20/4018175_na_skorost_v_pustiniata_nai-dobroto_ot_dakar/", "text": "Рали \"Дакар\" отвори нова страница в историята си, като за пръв път се проведе в Азия. Организаторите на състезанието показаха  най-вълнуващите моменти от надпреварата .", "date": "2020.01.20", "title": ""}
{"url": "https://www.dnevnik.bg/bulgaria/2020/01/20/4018800_danuchnite_prodavat_pametnik_na_kulturata_v_arbanasi/", "text": "Националната агенция по приходите днес обяви за продажба национален паметник на културата в архитектурния резерват Арбанаси до Велико Търново, съобщи БНР. Имотът ще бъде продаден на таен търг с начална цена от близо 136 хиляди лева, защото собственикът му има данъчни задължения към държавата. Двуетажвана къща е в центъра на Арбанаси и е строена около 1811 година от търговците братя Чамурови. Преди десетина години техните наследници я продават на производителка на колбаси. Днес тя е изоставен и напълно разбита, без ток и вода. Търгът ще се проведе на 12 февруари. Новият собственик ще трябва да възстанови имота в първоначалния му вид след съгласуване с Министерството на културата, информира БНР.", "date": "2020.01.20", "title": "Данъчните продават паметник на културата в Арбанаси"}
{"url": "https://www.dnevnik.bg/bulgaria/2020/01/20/4018392_kratki_novini_volia_predloji_na_prezidenta_da_vnese_ot/", "text": "                         Петима общински съветници от БСП в Ловеч са внесли предложение Драматичният театър в Ловеч, който е държавен, да носи името на починалия наскоро актьор Стефан Данаилов, съобщи БТА. Няма по-достойно име от това на Стефан Данаилов - изключителна личност, която изгради незабравими образи в киното и театъра, се казва в мотивите на съветниците. Те допълват, че артистът е уважаван от всички българи и в Ловеч е родена неговата майка - Евдокия Данаилова и тук той изкарва детството си. Гласуването ще е на 30 януари. Висшето военновъздушно училище в Долна Митрополия отвори врати Висшето училище \"Георги Бенковски\" възстанови работата си след 18-годишно прекъсване. На церемонията по откриването му присъства президентът Румен Радев, който определи събитието като \"морален акт на възстановяване на гордия български авиационен дух и достойнство\". След закриването на висшето училище военните пилоти и специалисти за наземните служби се подготвяха само в авиационния факултет на Националния военен университет във Велико Търново. \"Днес съм удовлетворен, че въпреки загубеното историческо време, празните обещания, безхаберието и съпротивата, със систематичния натиск на авиационната общественост възстановяването на висшето училище е факт. Това е пример, че всички институции и отговорни фактори сме длъжни да работим заедно, когато каузата е бъдещето на България\", заяви Румен Радев. Държавният глава изрази очакванията си към ръководството на висшето училище да го превърне в атрактивен образователен и научен център и то да се утвърждава като център за подготовка на кадри за гражданската авиация. Разбита е група за трафик на жени с цел сексуална експлоатация След акция на ГДБОП на 10 и 11 януари са повдигнати обвинения срещу трима души – двама мъже на 42 и на 27 години и 28-годишна жена, действали на територията на Пловдив и Хасковска област от началото на 2019 г. Според първоначалната информация те набирали момичета, които да предоставят платени сексуални услуги в казина и барове в Свиленград. Установени са общо 11 потърпевши момичета. На тримата обвиняеми са наложени мерки за неотклонение \"парична гаранция\" в размер на 10 хил. лева. Започна делото на бившия шеф на БНР Светослав Костов Днес започна делото на бившия генерален директор на БНР Светослав Костов, който твърди, че е бил освободен от поста незаконно. На първото заседание в Административния съд София-област адвокатите на СЕМ внесоха допълнителни доказателства, съобщи Dariknews.bg. Те обаче не предоставиха договора за управление на Костов, както и протокол от заседанието, на което той е бил избран за директор на радиото, съобщава Дарик радио. Съдът даде 10-дневен срок за запознаване с материалите, а следващото заседание е насрочено за 16 март. Костов бе отстранен след  спирането на ефирното излъчване  на програма \"Хоризонт\" за близо 5 часа на 13 септември. Днес  СЕМ започна изслушването  на кандидатите за нов шеф на радиото. Ако един от шестимата бъде одобрен, той ще бъде избран на 22 януари. Ако Костов спечели делото, този избор също ще се окаже незаконен и бившият титуляр ще се върне на поста си. Чакащи за трансплантация ще получат шанс за живот от донор в Плевен Жена на 36 г., изпаднала в мозъчна смърт, ще даде шанс за живот на чакащи за трансплантация, съобщи Министерството на здравеопазването. Това е първата за 2020 г. донорска ситуация, реализирана от екипа на д-р Георги Димитров, координатор по донорство в УМБАЛ в Плевен. През миналата година в плевенската болница имаше две донорски ситуации, в резултат на които бяха осъществени седем трансплантации на черен дроб и бъбреци. От Министерството на здравеопазването изказват съболезнования към близките на починалата жена и им благодари за съгласието да дарят органите ѝ. В системата работят 16 хиляди души, 6 500 от тях към септември 2019 г. са на минимална работна заплата, каза президентът на КНСБ Пламен Димитров на пресконференция със зам.-министъра на регионалното развитие Николай Нанков след работна среща за проблемите във ВиК сектора. Той посочи, че при средна работна заплата от 1 249 лв. в страната за 2019 г., във ВиК системата средната заплата е 921 лв. или с близо 40 на сто по-ниска. За да се реализира исканият от синдиката ръст, са необходими над 30 млн. лв.  Президентът Радев ще бъде в Израел за 75-ата годишнина от Холокоста На 21 януари Румен Радев ще проведе среща със своя колега Реувен Ривлин в президентския дворец в Ерусалим. Държавният глава ще разговаря в Кнесета и с председателя Юли-Йоел Еделщайн. По-късно през деня българският президент и водената от него делегация ще се срещнат с членове на института \"Яд Вашем\". На 22 януари президентът ще посети Центъра за мир и иновации \"Перес\", както и компанията за автономни автомобили Mobilеye. На 23 януари Радев ще представлява България на Петия международен форум за Холокоста в мемориала \"Яд Вашем\", под патронажа на израелския президент. По-късно в Тел Авив държавният глава ще се срещне с представители на българската общност. В рамките на визитата президентът Радев ще проведе и двустранни срещи със свои колеги. Прокуратурата проверява дом за настаняване на хора с деменция Районната прокуратура в Пловдив се самосезира и разпореди незабавна проверка в Център за настаняване от семеен тип за пълнолетни лица с деменция, който се намира в града. Повод за реакцията на държавното обвинение е репортаж на \"Нова телевизия\", в който са изнесени факти за грубо отношение към болните. \"Воля\" предложи на президента да внесе от негово име законодателни промени Партията на Веселин Марешки \"Воля\" покани президента Румен Радев и екипа му, за да обсъдят конкретни законодателни промени в Изборния кодекс. Миналата седмица държавният глава организира среща с парламентарно представените партии, на която беше обсъждана темата. В нея обаче участие не взеха управляващите. \"Събирането на широк формат превръща разговора в говорилня и не води до нищо конструктивно. Ние не подценяваме идеите на никого, още по-малко на президента на държавата. Ето защо каним Вас и експертния Ви екип на среща само с \"Воля\" и нашите експерти, за да обсъдим конкретни законодателни промени. Нещо повече – поемаме ангажимент, ако имате полезни идеи, ние да ги предложим в Народното събрание, предвид факта, че нямате законодателна инициатива. Така ще можем заедно да отстояваме добрите идеи. Предлагаме срещата да се състои на 4, 5 или 6 февруари 2020 г.\", пише в отвореното писмо на \"Воля\" до президента. Мъж почина от свински грип в Смолян Мъж на 51 години е починал от свински грип в Смолян, съобщиха от многопрофилната болница в града. Той е от село Борино и е постъпил с тежки белодробни усложнения, след като се е заразил с щама H1N1. Пациентът е бил настанен в интензивното отделение в смолянската болница с вирусна пневмония и в продължение на дни е бил на командно дишане.", "date": "2020.01.20", "title": "Кратки новини: Ловешкият театър да носи името \"Стефан Данаилов\" предлага БСП"}
{"url": "https://www.dnevnik.bg/bulgaria/2020/01/20/4018805_premierut_borisov_pristigna_v_shveicariia_za_uchastie/", "text": "Министър-председателят Бойко Борисов пристигна в Швейцария, където ще участва в Годишната среща на Световния икономически форум в град Давос, съобщи правителствената пресслужба. Това е 50-ата годишна среща на форума, а течата е \"Заинтересовани страни за един кохерентен и устойчив свят\". Програмата включва дискусии по темите: \"Как да спасим планетата\", \"Технологии за добро\", \"Един здрав свят\", \"Прозрачен бизнес\", \"Обществото и бъдещето на труда\", \"По-добрия бизнес\" и \"Отвъд геополитиката\". В първия ден от форума премиерът Борисов ще участва в сесията на тема \"Диалог за дипломацията на Западните Балкани\". Сесията служи като продължение на стратегическия диалог за Западните Балкани, една от основните инициативи на дневния ред на форума в Давос по темата за Европа. Акцент ще бъде поставен върху регионалното сътрудничество в контекста на икономическото развитие на региона. Премиерът Борисов ще се включи и в дискусия, посветена на Централна и Източна Европа, като фокус на разговора ще бъдат възможните решения, които бизнесът и правителствените лидери могат да дадат за насърчаването на устойчивия растеж и развитие. В рамките на първия ден на форума в Давос Борисов е поканен и на вечеря, давана от основателя на Световния икономически форум професор Клаус Шваб. В сряда премиерът ще участва в неформалната среща на световните икономически лидери на тема \"Доминираща Европа\". Сред основните акценти на дискусията ще бъдат предизвикателства пред европейската конкурентоспособност. По време на визитата си в Давос министър-председателят Борисов ще проведе и двустранни срещи.", "date": "2020.01.20", "title": "Премиерът Борисов пристигна в Швейцария за участие във форума в Давос"}
{"url": "https://www.dnevnik.bg/sport/2020/01/20/4018801_kiril_domuschiev_zasega_ne_moga_da_si_smenia_mnenieto/", "text": "Собственикът на футболния \"Лудогорец\" и председател на Конфедерация на работодателите и индустриалците в България (КРИБ) Кирил Домусчиев заяви, че очаква да чуе дебатите около предложените промени в закона за хазарта, свързани с  национализацията на частните лотарии . \"Знаете, че още преди две години когато пак трябваше да има някакви забрани в закона за хазарта, аз бях човекът, който беше против, и включително работодателската организация застана в позиция \"против\". Така че не мога да си сменя на този етап мнението. Но нека да чуем какви ще са дебатите по темата\", каза Домусчиев след \"Нощта на шампионите\", където  получи най-високото държавно отличие в спорта \"Венец на победителя\" . Той добави, че внасянето на проектозакон не означава нищо. Темата за промените в хазарта доведе до  остра реакция на Васил Божков , който стои зад \"Национална лотария\" и зад собствеността на футболния \"Левски\". Според Домусчиев предложението за промени в закона за хазарта не е атака срещу \"Левски\". Той не смята, че случаят ще се отрази отрицателно на футбола. \"Аз съм радетел на това всеки клуб да има добри стопани, да има богати хора зад клуба. Държавата не ни е толкова богата, че да ги губим тези хора, които имат желание да дават за българския спорт. Така че всякакви такива неща не са добре за футбола.\" Според Домусчиев и сега хазартът дава доста пари за спорта и даде пример с футбола, където почти всички отбори рекламират компании от сектора. \"Тотото също дава пари за спорта. Въпросът е, че това не мисля, че е достатъчно.\" Домусчиев посочи, че не е бил заплашван от Божков, както заяви собственикът на \"Ефбет\" Цветомир Найденов. \"Васил Божков го познавам добре и не ме е заплашвал. Ако има нещо което г-н Найденов казва, да отиде и да го каже в прокуратурата.\" \"Това, което ме притеснява, е че вече се радваме и се награждаваме за сребърен медал, за второ и трето място. Навремето не беше така. За съжаление спортът изисква средства, както беше едно време. И всички ние от бизнеса трябва да се замислим какво можем да направим за спорта.\"", "date": "2020.01.20", "title": "Кирил Домусчиев: Очаквам дебатите по темата за хазарта"}
{"url": "https://www.dnevnik.bg/sport/2020/01/20/4018807_kralev_parite_za_sport_shte_se_udvoiat_ako_se_priemat/", "text": "Министърът на спорта Красен Кралев смята, че предложените промени в закона за хазарта са \"нещо добро за българския спорт\". Така той коментира  искането на \"Патриотите\" за национализация на частните лотарии . \"Тези промени, така както са предложени, водят до по-големи приходи в Българския спортен тотализатор, респективно в министерството. Бюджетът на спортното министерство е около 80 млн. лева, а от тях около 50 милиона отиват за спортните дейности. При така предложените промени тези средства ще бъдат двойни. Така че това е нещо добро за българския спорт\", каза Кралев след  \"Нощта на шампионите\", където министерството и спортният тотализатор наградиха най-добрите състезатели и треньори . Той посочи, че в момента парите за спорт идват основно от спортния тотализатор - около 30 милиона лева годишно. Кралев реагира с недоволство на въпроси, свързани с това какви биха били последствията за футболния \"Левски\". Зад собствеността на сините стои Васил Божков, който  вече заяви, че ако законът бъде приет, няма да има средства да издържа клуба . \"Смятате ли, че (промените) са насочени конкретно към \"Левски\"?  От едната страна стои интересът на българския спорт, а от другата на \"Левски\"? Така ли? Значи интересът на футболния клуб е по-важен от интереса на целия спорт? Тези промени ще доведат до 50 милиона повече за българския спорт\", каза Кралев.", "date": "2020.01.20", "title": "Кралев: Парите за спорт ще се удвоят, ако се приемат предложенията за хазарта"}
