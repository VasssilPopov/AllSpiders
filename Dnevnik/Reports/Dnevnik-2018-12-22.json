{"url": "https://www.dnevnik.bg/sport/2018/12/22/3366622_juventus_vze_minimalen_uspeh_v_derbito_s_roma/", "text": "Ювентус\" спечели дербито от 17-ия кръг на Серия А срещу \"Рома\" с 1:0 и продължава уверено защитата на титлата в Италия. \"Бианконерите\" записаха 16-ата си победа от началото на сезона и осма поредна. Единственото попадение на \"Алианц стейдиъм\" в Торино отбеляза Марио Манджукич, който се разписа в 35-ата минута. С трите точки, които добави в актива си \"Ювентус\" вече има 49 и води с осем пред \"Наполи\". По-рано днес неаполитанците победиха у дома \"Спал\". \"Рома\" остава десети с едва 24 точки от 17 срещи. Първата част на мача беше по-качествената, като двата отбора играха отворено и търсеха головете. По-опитният състав на \"Ювентус\" обаче нанесе своя удар в решителен момент, като успя да поведе в 35-ата минута. Десният бек Матия Де Шилио центрира от фланга, намирайки Манджукич, а хърватинът се разписа с глава. Нападателят отбеляза шестия си гол в домакински мач от началото на сезона. През второто полувреме нервите на терена взеха връх, като зачестиха и по-острите влизания. \"Бианконерите\" имаха претенции за някои отсъждания на главния съдия Давиде Маса, като Роналдо искаше дузпа. Веднъж и попадение на Джорджо Киелини беше отменено заради нарушение срещу вратаря на \"Рома\" Робин Олсен. Едва в последния четвърт час \"вълците\" от Рим потърсиха по-активни победата, когато на терена се появи и възстановения след контузия Един Джеко. Няколко пъти удари от далеч бяха блокирани. Най-чистото положение пред \"Рома\" се откри в 90-ата минута, когато Брайън Кристанте стреля с глава, но Войчех Шчезни беше на мястото си и спаси. В края на мача \"Ювентус\" вкара още веднъж чрез Дъглас Коста. Попадението обаче беше отменено заради нарушение на Блез Матюиди в началото на атаката. Съдията Маса се консултира със системата за видеоповторения и реши да не признае гола на домакините.", "date": "2018.12.22", "title": "\"Ювентус\" взе минимален успех в дербито с \"Рома\""}
{"url": "https://www.dnevnik.bg/evropa/2018/12/22/3366420_satirichna_partiia_subra_hiliadi_na_antipravitelstven/", "text": "Хиляди хора отново излязоха на антиправителствен протест в Будапеща снощи срещу гласуваните от парламента промени в трудовото законодателство, срещу засилващата се корупция и срещу ограниченията върху академичните свободи при управлението на консервативния премиер Виктор Орбан, предаде Асошиейтед прес, цитирана от БТА. Гласувана от парламента на 12 декември промяна в кодекса на труда отприщи вълна от демонстрации, съпроводени на места и с насилие, главно в Будапеща. Реформата увеличава на 400 часовете извънреден труд, които работодателите могат да изискват от служителите си за една година и да им ги платят в тригодишен срок. Организатор на протестен поход през центъра на столицата бе сатиричната унгарска партия \"Двуопашато куче\". По време на похода се пееха песни, имаше речи и лозунги с критики срещу Орбан. На един от сатиричните плакати се четеше \"Искам да родя стадион\", с който се осмиваха две от инициативите на премиера - да се повиши раждаемостта и да се построят много спортни съоръжения в страната.  Основаната преди над 10 г. от майтапчии партия започва да се превръща в полу-сериозна политическа сила, която с ирония и сатира изразява отношение към конкретни въпроси и печели все повече привърженици, отбеляза Ройтерс.  \"Дойдох тук, защото смятам, че Кучешката партия се оказва най-сериозната в цялата сегашна политическа система, което е тъжно\", каза 26-годишният студент Алмош Едеш, цитиран от Ройтерс. Демонстрантите се събраха край парламента и оттам се отправиха към офиса на президента Янош Адер в замъка в Буда - старата част на столицата, за да протестират срещу подписването от него на промените в кодекса на труда, както и на закона за създаване на мрежа от нови административни съдилища под контрола на правителството. Тези съдилища ще разглеждат всички дела, засягащи държавата - от данъчните въпроси до изборните спорове, което поставя самото правителство в конфликт на интереси и намалява независимостта на правосъдието, отбелязва Асошиейтед прес.  По-рано вчера премиерът, в интервю по националното радио, защити своята много оспорвана реформа на трудовото законодателство - по думите му \"добър\" закон \"за желаещите да печелят повече\", срещу който протестират опозиционери, чиито \"лъжи\", по думите му, са \"безгранични\", предаде Франс прес. Според Орбан реформата цели \"просто да премахне безполезните нормативи, тъй че желаещите да печелят повече да могат повече да работят\". Премиерът смята, че протестите са частично организирани от активисти, платени от американския либерален милиардер от унгарски произход Джордж Сорос. Фондацията \"Отворено общество\" на Сорос отхвърля неговите обвинения. ", "date": "2018.12.22", "title": "Сатирична партия събра хиляди на антиправителствен протест в Будапеща"}
{"url": "https://www.dnevnik.bg/bulgaria/2018/12/22/3366423_obshtinata_nauchila_urok_ot_remonta_na_graf_ignatiev/", "text": "Столичната община е научила урока си от ремонта на ул. \"Граф Игнатиев\" и той е, че е пропуснала момента за сериозна комуникация с гражданите. Това каза кметът на София Йорданка Фандъкова в предаването \"Годината\" по \"Дарик радио\". Фандъкова посочи, че урокът, който Общината е научила по повод на ремонта на ул. \"Граф Игнатиев\", е, че само работа не е достатъчна. \"Ние положихме сериозни усилия, за да реализираме проекта и пропуснахме момента със сериозна комуникация с гражданите. Този ремонт беше абсолютно необходим. Но реконструкцията на улицата не е само плочи и павета – това е проект с огромни инвестиции в подземната инфраструктура, където имаше пълен хаос\", обясни тя. Този проект беше подготвян пет години. Така че ако говорим за пропуск, пропускът е, че не направихме всичко възможно да проведем добра комуникация с гражданите\", заяви тя. Фандъкова обясни, че през септември 2019 г. част от третия лъч на метрото ще бъде пуснат. \"Това са 8 километра – от кв. \"Красно село\" до бул. \"Владимир Вазов\". Още 4 км изграждаме до кв. \"Горна баня\", които ще бъдат готови в първата половина на 2020 г. Това са нови 20 км от третата линия на метрото, което означава, че около половин милион души дневно ще могат да се возят на най-удобния и най-екологичен градски транспорт\", каза още тя и припомни, че за този проект са заложени 306 млн. лв. в бюджета на Столична община.", "date": "2018.12.22", "title": "Общината научила урок от ремонта на \"Граф Игнатиев\""}
{"url": "https://www.dnevnik.bg/sport/2018/12/22/3366428_kralev_zagovori_za_mnogofunkcionalen_kompleks_na/", "text": "Министърът на спорта Красен Кралев обяви, че в София скоро може да се появи нов многофункционален комплекс на \"Червено знаме\". Пред Нова телевизия Кралев заяви, че там могат да бъдат издигнати плувен басейн, тенис кортове и зала. \"Там се готви много мащабен инвестиционен проект. Могат да бъдат издигнати плувен басейн, тенис кортове, зала, дайте ни малко време, за да си свършим работата. Когато му дойде времето, там има идеална възможност да се реализира мащабен проект\", каза министърът на спорта. Това пряко касае волейболният клуб ЦСКА, който ползва базираната там зала \"Васил Симов\". Дълго време ЦСКА изчакваше приемането на новия закон за спорта, за да може да вземе за дългосрочно ползване залата. \"Преди няколко седмици се видяхме с началника на НСБ и той ми обясни накратко каква идея имат за този комплекс, което е много хубаво. Въпросът е с неизясненият статут на волейболния клуб на този комплекс. Аз съм спокоен, защото държавата няма по-лоялен ползвател от нас. Нашата зала е останала единствената в комплекс \"Червено знаме\", така че не вярвам министърът на спорта и държавата да тръгнат да правят нещо лошо на ЦСКА. Ние сме тук от 1968 година. Искаме да продължим със славната традиция на нашия клуб, така че се надявам колкото се може по-бързо да има яснота по темата\", каза Александър Попов. През март  държавата обяви конкурс  за намиране на инвеститори за спортния комплекс. \"Червено знаме\" има ключова роля в историята на българския спорт. Комплексът включваше бази за развитие на различни спортове - назад във времето там имаше пързалка и няколко футболни терена, ползвани от школата на ЦСКА, но на мястото им беше построена \"Арена Армеец\". В \"Червено знаме\" влизат още нефункциониращи хотел и плувен комплекс, както и няколко зали, сред които и волейболната \"Васил Симов\". Миналата есен спортният комплекс беше апортиран заедно с още няколко ключови имота в \"Сердика спортни имоти\". В новосъздаденото дружество, което е собственост на ММС,  попаднаха още стадион \"Българска армия\", спортният комплекс в Панчарево и част от спортен комплекс \"Къро\" . Преди няколко дни министърът на спорта заяви, че в  началото на 2019 г. държавата ще изгради нова зала за художествена гимнастика . Според Попов именно такава зала се прави в съседство на \"Васил Симов\".", "date": "2018.12.22", "title": "Кралев заговори за многофункционален комплекс на \"Червено знаме\""}
{"url": "https://www.dnevnik.bg/bulgaria/2018/12/22/3366427_ivancheva_i_petrova_izliazoha_ot_aresta/", "text": "Cлeд пoвeчe oт осем месеца в ареста oтcтpaнeният кмет на столични район \"Младост\" Десислва Иванчева и заместника ѝ Биляна Петрова се прибират вкъщи, където ще изтърпяват мярка \"домашен арест\" до окончателното съдебно решение за мярката им за неотклонение. Двете са подсъдими за подкуп. Това е станало с коли на 7-о Районно полицейско управление. След като бъдат регистрирани в полицейското управление, двете ще бъдат откарани на адресите, на които са заявили пред Специализирания наказателен съд, че ще изтърпяват домашния си арест, информира БНР.  До това се стигна след определение на съдията от спецcъд Ивo Xинoв, който за трети път зaмeни мepĸитe зa нeoтĸлoнeниe нa двете жени и подсъдимия с тях като помагач Πeтĸo Дюлгepoв в \"дoмaшeн apecт\". Той също е освободен от столичния арест. Домашният арест на тримата подсъдими,обвинени, че са поискали половин милион евро от строителния предприемач Александър Ваклин, беше постановен и мотивиран на 40 страници от съдия Хинов. Вчepa пpoĸypaтypaтa протестира по-леките мерки на тримата. Пър пoиcĸa \"cпиpaнe\" нa ocвoбoждaвaнeтo, но след това oттeгли иcĸaнeто си. Така апелативният спецсъд ще трябва да се произнесе по същество дали тримата трябва да стоят в ареста, но дотогава те ще са под домашен арест. Това вероятно ще се случи след почивните дни Повече четете  тук . В съдебното определение бе постановено тримата да бъдат пуснати под домашен арест, но с поставени гривни. От правосъдното министерство съобщиха вчера, че са уведомили спецсъда за невъзможността засега на Иванчева, Петрова и Дюлгеров да бъдат поставени под електронен контрол, защото той все още е в тестов период и не се прилага.", "date": "2018.12.22", "title": "Иванчева и Петрова излязоха от ареста"}
{"url": "https://www.dnevnik.bg/kultura/2018/12/22/3364132_otkus_ot_taka_zapochva_zloto_na_havier_marias/", "text": "На 21 декември излезе \"Така започва злото\" - поредния бляскав роман на испанския писател Хавиер Мариас, един от най-големите живи автори на Стария континент. \"Така започва злото\" разказва историята на младия Хуан де Вере, който е натоварен с необичайна мисия - да следи дългогодишен приятел на своя шеф, ексцентричния филмов режисьор Едуардо Муриел, и да разбули мистериозното му минало. Надхвърляйки поръчението, мъжът шпионира дори семейството на самия Муриел, по-специално неговата жена Беатрис, грубо отблъсквана и оскърбявана от съпруга си поради загадъчни причини. Хуан е въвлечен в разкрития и преживявания, незаличимо белязали живота му. Тяхна сцена е Мадрид през 1980 г., вихрено отдаден на придобитата от едва пет години свобода след омразната франкистка диктатура. Преплитайки колективното и индивидуалното, Хавиер Мариас изследва парадоксални страни на човешкото поведение и създава ситуации, в които е трудно да се даде еднозначна морална оценка. Кое е по-голямото зло – да разкажем или да премълчим, да накажем или да простим, да търсим справедливост на всяка цена или да забравим; да признаем лъжата или да поддържаме измамата докрай? Всеки ще потърси отговорите в себе си, след като е прочел този ерудиран, осеян с философски прозрения и подправен с тънък хумор роман. За него бостънският \"Глоуб\" пише: \"Най-нюансираният и надарен писател на съвременната испанска литература\". Неслучайно книгите на Хавиер Мариас са преведени на 35 езика в цял свят. Романът му \"За мен спомни си в утрешната битка\" е отличен с наградата \"Фастенрат\" на Испанската кралска академия, наградата на Венесуела за испаноезична проза \"Ромуло Галиегос\", френската \"Фемина\" за чуждестранна литература, италианската \"Мондело\" и др. През 2017 г. \"Колибри\" издаде \"Сантименталният мъж\" – мъдра и опияняваща книга, която разкрива любовната мъка, както ариите – болката на разбитите сърца. Хавиер Мариас е преподавал испанска литература и теория на превода в Оксфордския университет и теория на превода в университета \"Комплутенсе\" в Мадрид. От 2006 г. е член на Испанската кралска академия. Този издателски проект е финансиран с подкрепата на програма \"Творческа Европа\" на Европейската комисия. превод Маня Костова Не е изминало много време, откакто се разигра тази история – по-малко, отколкото трае един живот, а колко кратък е той: веднъж приключил, може да бъде разказан в няколко изречения, посявайки в паметта само прашинки пепел, които се откъсват при най-леко разклащане и политат при най-слабия полъх – но въпреки това днес такава история би била невъзможна. Имам предвид най-вече случилото се с тях, Едуардо Муриел и съпругата му Беатрис Ногера, когато са били млади, а не толкова преживяното от мен при тях, докато аз бях младият, а техният брак – едно нескончаемо и незаличимо нещастие. Затова пък и днес би било възможно онова, което се случи с мен, тъй като все още се случва, а може би си стои едно и също, но не свършва. Предполагам, че би могло да се случи отново и станалото с Ван Вектен, както и други събития от онова време. Вероятно Ван Вектеновци е имало във всички времена и няма да изчезнат, ще продължава да ги има; природата на персонажите никога не се променя или поне така изглежда – на тези от действителността и на онези от нейната близначка фикцията, – те се повтарят през вековете, сякаш както действителността, така и фикцията са лишени от въображение или пък нямат друг избор (в крайна сметка и двете са творение на живите, може би съществува повече фантазия при мъртвите); понякога имам усещането, че се наслаждаваме на един и същи спектакъл и на един и същи разказ, досущ като малки деца. На техните неизброими варианти, предрешени веднъж като стари, а друг път като нови, но неизменно еднакви в своята същност. Следователно във всички времена вероятно е имало други Едуардо Муриеловци и Беатрис Ногера заедно с цялото им обкръжение, по същия начин както са изобилствали други Хуан де Вере – така се наричах и все още се наричам – Хуан Вере или Хуан де Вере, според това кой назовава гласно или мислено името ми. Образът ми не блести с никаква оригиналност. Тогава не съществуваше развод, а още по-малко е можело да се очаква той да се появи във времето, когато Муриел и жена му са се венчали, двайсет години преди аз да се вмъкна в живота им, или по-точно преди те да прекосят моя живот на начинаещ, така да се каже. Но от момента, в който човек дойде на бял свят, започват да му се случват неща, умореното колело го повлича със скептицизъм и отегчение и неохотно го влачи, старо, смляло, без да бърза, безброй животи на светлината на своя ленив страж – студената задрямала луна, наблюдаваща само с един открехнат клепач – та нали всички истории са ѝ известни още преди да се случат. Достатъчно е някой някого да забележи, или просто да хвърли към него безучастен поглед и той повече не може да се измъкне, колкото и да се крие, спотайвайки се тихо и безмълвно, не проявявайки инициатива, не предприемайки нищо. Дори и да поиска да се заличи, вече е бил съзрян като далечна релефност в океана и е невъзможно да бъде пренебрегнат – или ще го заобиколят, или доближат; човек вече присъства за другите и те присъстват за него дотогава, докато не изчезне. Но моят случай, все пак, не беше такъв. Аз изобщо не се спотайвах пасивен, не се преструвах на мираж, нито се стараех да съм невидим. Винаги съм се питал откъде тази смелост у хората да се женят – и то в продължение на векове – при положение, че бракът се е сключвал веднъж завинаги и особено за жените е било извънредно трудно да намират отдушници, налагало се е да полагат двойно и тройно повече усилия, за да прикрият наличието им, и петорно повече, ако са си тръгвали от тях непразни и се е налагало да крият едно ново създание още преди да е добило форма лицето му и да е могло да види бял свят, още от мига на зачеването, на установяването му, или дори на предчувствието за него, да не говорим за мига на оповестяването му; създание, превърнато в измамник през цялото си съществуване, често без никога да научи за лъжата, нито за незаконния си произход дори до дълбока старост, когато вече е нямало опасност някой да го разкрие. Неизброими са създанията, приели за свой баща някой, който не е, за братя и сестри такива, които са им само наполовина, и отишли в гроба с непоклатима увереност и заблуда, подложени още от раждането си на измама от своите храбри майки. За разлика от болестите и от дълговете – още две неща, които на испански най-много \"се сключват\" и си поделят с брака този глагол, сякаш и трите вещаят лоша перспектива, лошо предзнаменование, или във всички случаи изискват усилие – при брака е било абсолютно сигурно, че цяр не съществува, няма изход, нито салдо. Всъщност изход е настъпвал само със смъртта на един от съпрузите, понякога дълго жадувана мълком, по-рядко предизвиквана, насърчавана или търсена, в повечето случаи в още по-дълбоко мълчание или по-точно в невъзможна за произнасяне тайна. Или, разбира се, със смъртта на двамата съпрузи и тогава вече не е оставала следа, с изключение на нищичко неподозиращите деца – ако ги е имало и те са надживявали родителите – и на някакъв кратък спомен. А понякога може би е оставала и някоя история. Смътна и едва ли разказвана, тъй като историите, свързани с интимния живот, обичайно не се разказват – колко много безстрашни до сетния си дъх майки, и също още толкова не майки, – а може би са били разказвани понякога тези истории, но шепнешком, за да не изглежда все пак, че не са се случили, и да не се загубят погребани в нямата възглавница, в която са се притискали разплакани лица; за да не останат съзрени единствено от сънливото, примижало око на хладния и вечен страж, луната. Едуардо Муриел имаше тънък мустак, сякаш го бе пуснал по подражание на актьора Ерол Флин и после бе забравил да го дооформи и удебели; той беше от онези мъже с трайни навици по отношение на външността си, които не забелязват хода на времето и промяната в модата, нито собственото си остаряване – то сякаш не ги касае и те не му обръщат внимание, чувствайки се в безопасност от отминаващите години; до известна степен са прави да не се тревожат, нито да им обръщат внимание – като не се нагаждат към възрастта си, те я държат на разстояние; недопускайки я в своята външност, те в крайна сметка не я приемат и така годините – тъй непоколебими спрямо почти всекиго – ги заобикалят и подминават, без да се осмелят да ги обсебят, не населяват техния дух, нито завземат външността им, върху която посипват единствено и много бавно мокър сняг или мятат лека сянка. Беше висок, доста повече от средния ръст за мъжете от неговото поколение, нареждащо се след това на моя баща, ако не и съвпадащо с неговото. По тази причина на пръв поглед създаваше впечатление на силен и строен, при все че телосложението му не беше типично мъжко – раменете му бяха някак тесни за ръста и това правеше коремът да изглежда по-широк, въпреки че изобщо не беше пълен в тази област, нито пък имаше несвойствено изпъкнал таз; от последния тръгваха два много дълги крака, които не знаеше къде да дене, когато беше седнал: ако ги кръстосаше (точно това предпочиташе да прави с тях, общо взето), стъпалото на преметнатия крак съвсем естествено опираше в земята, нещо, което някои горди с прасците си жени, нежелаещи да показват крака си увиснал или уголемен, или деформиран от подпиращото го коляно на другия крак, постигат с изкуствени способи, с подбран ракурс и с помощта на високи токчета. Заради тесните си рамене, мисля, че Муриел носеше сака с добре прикрити подплънки или пък шивачът му ги изработваше с формата на обърнат трапец (през седемдесетте и осемдесетте години на миналия век той все още ходеше на шивач или последният го посещаваше в дома му, когато вече подобна услуга се срещаше доста рядко). Носът му беше съвършено прав, без никаква извивка, независимо от внушителния си размер, а в бухналата му коса, сресана на път и пригладена с вода, както със сигурност от дете го беше ресала майка му, а той не бе видял необходимост да изостави това отдавнашно правило, блестяха няколко бели косъма, посипани върху преобладаващия тъмнокестеняв фон. Тънкият мустак леко приглушаваше непринудеността, сияйността и младежкото в неговата усмивка. Мъчеше се да я сдържи или да я заключи – често безуспешно, тъй като в основата си характерът му бе по-скоро жизнерадостен, или пък миналото му лесно изплуваше без необходимост да бъде сондирано на голяма дълбочина. В същото време, без да бъдат специално призовани, други части от това минало трайно се бяха настанили на повърхността: там се забелязваше известна горчивина – наложена му или непреднамерена, – на която като че ли не се смяташе причинител, а може би по-скоро жертва. Ала това, което най-много привличаше вниманието, когато човек го видеше за пръв път на живо или на снимка в анфас в някой вестник – доста рядко впрочем, – беше превръзката върху дясното му око, съвсем обикновена превръзка на едноок човек – класическа, театрална или като от филм, черна, изпъкнала и добре фиксирана посредством тънък ластик, също черен, който пресичаше по диагонал челото му и се закрепваше под възглавничката на лявото му ухо. Винаги съм се питал защо тези превръзки са релефни, говоря за тези, които не служат само да закриват окото и са от плат, а за онези, дето стоят неподвижни и са като вградени, направени от не знам какъв твърд и компактен материал. (Приличаше на бакелит и човек имаше желание да барабани с връхчетата на ноктите си върху превръзката, за да види как е на пипане, но аз, както е логично, никога не се осмелих да проверя това у моя шеф; затова пък разбрах какъв звук издава тя, тъй като понякога, когато беше нервен или ядосан, а също и когато спираше да помисли, преди да произнесе някое изречение или реч с палец, пъхнат в подмишницата, подобно на миниатюрен камшик на военен, преглеждащ войската си, или на конник, проверяващ ездитното си животно, Муриел правеше точно това, което току-що описах – барабанеше по превръзката с връхчетата на ноктите на свободната си ръка, сякаш в подмишницата призоваваше несъществуващата или пък непотребна очна ябълка; вероятно звукът му харесваше, действително беше приятен, крик, крик, крик; при все това беше малко тъжно, докато човек още не беше свикнал с този жест, да го гледа да призовава по този начин отсъстващото око.) Може би изпъкналостта цели да създаде впечатление, че отдолу има око, въпреки че вероятно няма и там присъства само празна вдлъбнатина, дупка, падина, потъване. Може би тези превръзки са изпъкнали именно за да опровергаят ужасяващата вдлъбнатост, която в някои случаи прикриват; кой знае дали не са запълнени с перфектна сфера от бяло стъкло или мрамор със зеница и ирис, нарисувани с ненужен реализъм, съвършени; сферата никога не може да бъде видяна, понеже е обвита в черно, а може би я вижда само нейният собственик в края на деня, когато, уморен пред огледалото, я сваля или пък изтръгва. И ако дясното око неизбежно привличаше вниманието, не по-малко го притегляше полезното и открито око, лявото, тъмно и наситено синьо като вечерно или почти нощно небе; бидейки единствено, това око като че ли улавяше и забелязваше всичко, сякаш в него се концентрираха собствените му способности и тези на другото, невидимо и сляпо око, или пък природата беше решила да го компенсира с допълнителна проникваща сила заради загубата на половинката му. Силата и бързината на това око бяха такива, че аз бавно и прикривайки се, се мъчех да заставам понякога извън неговия обсег, за да не ме наранява с острия си поглед, докато Муриел не ми кажеше: \"Премести се малко надясно, там почти излизаш от полезрението ми и ме караш да се извивам, не забравяй, че моето е по-ограничено от твоето.\" А в началото, когато моят взор не знаеше къде да се спре и вниманието ми беше раздвоено между живото, морско око и безжизнената и магнетична превръзка, той не се притесняваше да ме върне в правилната посока: \"Хуан, говоря ти с окото, което вижда, не с мъртвото, така че бъди така добър да ме слушаш и да не се разсейваш с онова, което не отронва и дума.\" Муриел съвсем открито изтъкваше половинчатото си зрение за разлика от мнозина, дето мятат неудобно було на мълчание върху собствените си дефекти или недъзи, колкото и явни и видими да са те – има едноръки с липсваща от рамото им ръка, които никога не признават трудностите, причинени от очевидното отсъствие на един крайник, и се мъчат да изпълняват почти акробатически номера; има куци хора, които тръгват с патерици да изкачват Анапурна; слепи, дето не престават да ходят на кино и създават напрежение по време на най-визуалните кадри без диалог, оплаквайки се, че образът не е на фокус; сакати в инвалидни колички, дето се преструват, че нямат и представа за подобно средство за придвижване, и упорстват да изкачват стъпала, пренебрегвайки многобройните рампи, които днес им се предлагат навсякъде; не липсват и олисели плешивци, дето вдигат тревога, защото ужасно са се разрошили, тъй като въображаемата им коса направо обезумява на силен вятър. (Да правят каквото си искат, свободни са, далеч съм от мисълта да ги критикувам.) Първия път обаче, когато го попитах какво се бе случило, как бе онемяло мълчаливото око, той ме сряза така, както правеше понякога с хора, когато изчерпваха търпението му, но рядко с мен, към когото обикновено се отнасяше доброжелателно и с топлота: \"Нека се разберем – не съм те взел тук, за да ми задаваш въпроси за неща, които не влизат в твоите задължения\".", "date": "2018.12.22", "title": "Откъс от \"Така започва злото\" на Хавиер Мариас"}
{"url": "https://www.dnevnik.bg/bulgaria/2018/12/22/3366451_nov_shestsedalkov_lift_beshe_otkrit_ski_sezona_na/", "text": "Вицепремиерът Марияна Николова откри новия шестседалков лифт \"Мартинови бараки експрес\" в ски курорта Боровец. Съоръжението заменя досегашния четириседалков лифт, с което се увеличава сериозно капацитета на скиори и сноубордисти, които могат да го използват. Инвестицията на проекта е 12 милиона лева. Досегашният капацитет беше 1560 души на час, а с новия лифт ще бъде 3000 души. \"Новото лифтово съоръжение ще подобри качеството на услугата за посетителите\", заяви вицепремиерът и отбеляза, че кандидатурата на София за домакин на Младежката зимна олимпиада 2024 г., която беше одобрена от Столичния общински съвет, ще се отрази и на Боровец. \"Имаме намерение част от дисциплините да бъдат тук, което ще е възможност за Боровец отново да се заяви на международната сцена\". Съоръжението е с нова технология, която позволява изкачването от долна до горна станция само за 3 минути и половина. Лифтът \"Мартинови Бараки Експрес\" е ключов за курорта. Той свързва учебния плац пред хотел \"Рила\" със синята писта \"Мартинови Бараки 1\", червените \"Мартинови бараки 2 и 3\" и черните \"Мартинови бараки 4\" и \"Червено знаме\", както и фрийстайл терейн парка \"Сноу Парк Бороспорт\". Лифтът обслужва и популярното нощно каране.", "date": "2018.12.22", "title": "Нов шестседалков лифт беше открит за ски сезона на Боровец"}
{"url": "https://www.dnevnik.bg/photos/2018/12/22/3366450_fotogaleriia_posreshtaneto_na_zimnoto_slunce_pri/", "text": "Най-краткият ден на 2018 г. е на 21 декември. Той е известен като зимното слънцестоене. Отбелязвайки деня на годината с най-малко слънчеви часове стотици хора се събират край Стоунхендж, Великобритания.", "date": "2018.12.22", "title": "Фотогалерия: Посрещането на зимното слънце при Стоунхендж"}
{"url": "https://www.dnevnik.bg/sport/2018/12/22/3366454_mikaela_shifrin_specheli_50-a_pobeda_v_svetovnata_kupa/", "text": "Носителката на Големия кристален глобус в алпийските ски за последните два сезона Микаела Шифрин продължава да пише история, взимайки 50-а победа в Световната купа. Американката стана първата жена, достигайки до тази бройка още преди да е навършила 24 години. Шифрин триумфира в коронната си дисциплина слалом във френския курорт Куршевел.Тя записа дубъл на пистата \"Стад Емил-Але\", след като в петък спечели и гигантския слалом. Американката изпревари с 29 стотни Петра Влъхова, а трета се нареди Фрида Хансдотер на 37 стотни. Американката доминира в слалома, като спечели 10 от последните 11 старта в дисциплината. Единственото изключение беше в Ленцерхайде през миналия сезон, когато тя падна във втория манш. През 2018 г. Шифрин вече има осем победи в слалома и се нарежда до Ингемар Стенмарк (1977), Ерика Хес (1981) и Марсел Хиршер през 2018 г. С успеха си в Куршевел Шифрин вече има 35 спечелени слалома, изравнявайки се на върха с австрийката Марлис Шийлд. Победите ѝ през годината са 14, с което се изравнява с Хиршер, но тя има още два старта през 2018-а. На 28 декември американката ще има гигантски слалом в Земеринг, а ден по-късно и слалом. В Куршевел Шифрин поведе още след първия манш, когато имаше едва четири стотни аванс пред Влъхова. Трета беше Бернадет Шийлд на 26 стотни. Във втория манш обаче австрийката не завърши и отпадна от борбата. Шифрин беше много силна и във второто спускане, в което даде трети резултат, което ѝ беше достатъчно за победа. Най-доброто време на Фрида Хансдотер пък я изстреля до място на подиума. В топ 10 попаднаха още Венди Холденер, Катарина Линсбергер, Нина Хавер-Льосет, Ана Свен Ларшон, Ерин Миелзински, Киара Костаца и Кристин Лисдал. С четири победи от четири старта в слалома Шифрин води за малкия кристален глобус с пълен актив от 400 точки. Влъхова е с 80 точки по-малко, а Холденер е трета със 195 точки. За Големия кристален глобус Шифрн увеличи още повече аванса си. Тя има 889 точки с впечатляващите 501 повече от Влъхова. Третата Рагнхилд Мовинкел е с 367 точки.", "date": "2018.12.22", "title": "Микаела Шифрин спечели 50-а победа в Световната купа"}
{"url": "https://www.dnevnik.bg/politika/2018/12/22/3366455_donchev_shto_za_avtokraciia_e_pravitelstvo_pri_koeto/", "text": "Президентът Румен Радев отдавна се е позиционирал като противник на правителството. Това каза вицепремиерът Домислав Дончев в предаването \"Годината\" по \"Дарик радио\". Думите му бяха в изказването на държавния глава пред същото предаване по-рано през деня - че правителството харчи непрозрачно и налага автокрация. Дончев обясни, че не може да се говори за автокрация при действащ парламент, където се водят люти спорове. Освен това всеки може основателно или не да критикува когото поиска, коментира вицепремиерът. А в исторически план той попита - \"Що за автократичен режим е това правителство, с този Министър-председател, което няколко пъти подава оставка?\". По думите му българското правителство не работи под натиск. Изказването му беше в отговор на тезата, че избора на американските изтребители Ф-16 е взето под натиск, както посочи президентът Радев. За събитие на 2018 г. Дончев определи председателството на България на Съвета на ЕС. Според него обаче евросъюзът показва двойни стандарти по темата за Шенген. Вицепримиерът се съгласи, че първо трябва да отпадне Шенген по въздух, а на втори етап България да бъде приета пълноправно. \"Министерството на финансите прави всички възможно, за да бъдем приети в Чакалнята на еврозоната\", увери Дончев. Според него Конвенцията на Съвета на Европа за превенция и борба с насилието над жени и домашното насилие, известна като Истанбулска конвенция, е била демонизирана и представена като нещо различно.  Красимир Каракачано, председателят на партия ВМРО, част от малката коалиция в управлението определи отхвърлянето на \"Джендърската\" - по думите му, конвенция за успех за България.  Не съм противник на амбицията на някой да проверява каквото и да било, каза Дончев в отговор на въпрос за проверката, която иска БСП на пътища в страната. Много неща са свършени по въвеждането на електронно управление, но най-тежката задача е да сменим манталитета на администрацията, коментира още вицепремиерът. \"В много от случаите манталитетът е на нивата от 80-те години, където чиновникът по дефиниция е началник на този, който стои от другата срана на гишето\", обясни Дончев.", "date": "2018.12.22", "title": "Дончев: Що за автокрация е правителство, при което премиерът няколко пъти подава оставка"}
{"url": "https://www.dnevnik.bg/sport/2018/12/22/3366457_spas_rusev_za_sankciiata_ot_uefa_vsichko_e_predvideno/", "text": "Собственикът на \"Левски\"  Спас Русев  не е притеснен от санкцията, която беше наложена на клуба от УЕФА за нарушаване на финансовия феърплей. Задълженията, които \"Левски\" трябва да плати до края на февруари, за да избегне  изхвърлянето от Европа  са на стойност 1 000 040 евро. Те са дължими към края на втория мониторингов период (30 септември), на който клубът е бил подложен. Около 700 хиляди евро от задълженията са към Националната агенция по приходите (НАП). 290 хиляди евро към футболисти и 50 хиляди евро към друг клуб. Освен дълговете сините трябва да платят и глоба от 100 хиляди евро за нарушаване на финансовия феърплей. Русев коментира в интервю за \"Блиц\", че за \"Левски\" няма \"никакви притеснения и опасения\". \"Левски\" не е спрян от участие от европейските клубни турнири. Просто в писмото на УЕФА се казва, че до края на февруари 2019 г. трябва да погасим определени задължения, за да бъдем допуснати до участие. Това е стандартна процедура на УЕФА. Всичко това е предвидено и планирано, така че не виждам никакви притеснения и опасения за Левски\", каза бизнесменът. Той отговори и на критиката от сдружението на феновете тръст \"Синя България\", с което те поискаха да бъдат направени структурни промени в клуба. \"Ако тръст \"Синя България\" имат управленска структура, бизнес план и модел, който би направил клубът печеливш и финансово успешен, моля да я представят. Аз зная, че Павел Колев също изготвя програма, която ще бъде представена в следващите дни. Но ако тръст \"Синя България\" има такава програма, аз съм готов в началото на следващата 2019 г. да свикам Общо събрание, за да я разгледаме. Готов съм да си подам оставката като председател на Надзорния съвет и ще призова и останалите членове на Надзорния съвет и на Управителния съвет да подадат оставка\". Русев изрази увереност, че поканеният от него за нов изпълнителен директор  Павел Колев  ще приеме и ще започне работа в клуба.", "date": "2018.12.22", "title": "Спас Русев за санкцията от УЕФА: Всичко е предвидено и планирано, не виждам притеснения"}
{"url": "https://www.dnevnik.bg/citat_na_deniia/2018/12/22/3366464_citat_na_denia_konstitucionniiat_sud_pokaza_che_nishto/", "text": "Това заяви евродепутатът и лидер на ПЕС Сергей Станишев в предаването \"Годината\" на Дарик. Коментарът му е по повод  решението на Конституционния съд  през юли, с което обяви за противоречаща на Конституцията Истанбулската конвенция. Съдът обслужи политически интереси, заяви Станишев. Тъжно и срамно е, че политиците нямаха кураж да водят политика в интерес на жените, каза Станишев, но допълни, че този въпрос, на този етап за България е приключил. Истинската причина за решението на съда е че, ако бяха подкрепили друга теза, правителството падаше, смята Станишев. В отговор на друг въпрос той заяви, че е важно да остане евродепутат, за да бъде връзката между партията и парламента. Дали той ще остане в листата на предстоящите европейски избори на БСП ще се решава след февруари март, каза по-рано в същото предаване лидерът на партията Корнелия Нинова. ", "date": "2018.12.22", "title": "Цитат на деня: Конституционният съд показа, че нищо човешко не му е чуждо"}
{"url": "https://www.dnevnik.bg/sport/2018/12/22/3366470_obameiang_donese_pobeda_na_arsenal_nad_burnli_v_nerven/", "text": "Арсенал\" взе важна победа в първия си мач от празничната програма на Висшата лига, надигравайки с 3:1 \"Бърнли\" на своя стадион \"Емиратс\". Въпреки резултата \"артилеристите\" стигнаха трудно до трите точки, независимо че в началото на срещата играха много добре. С ключова роля за победата беше Пиер-Емерик Обамеянг, който вкара два гола. Водещият реализатор на тима излезе начело при голмайсторите във Висшата лига, като вече има 12 гола. Той се разписа в 13-ата и 48-ата минута. \"Бърнли\" върна един гол в 63-ата минута чрез Ашли Барнс, а крайният резултат оформи Алекс Айоби в добавеното време. При попадението на нигериеца обаче имаше засада при подаването на Месут Йозил. \"Арсенал\" събра 37 точки след 18 мача, като се изравни с \"Челси\", който заема четвъртото място. Сините обаче още не са изиграли мача си от кръга. \"Бърнли\" остава в зоната на изпадащите с едва 12 точки. Авторът на два гола Обамеянг вече има 22 в 31 мача от Висшата лига за \"Арсенал\". За същия период легендата на тима и реализатор №1 в историята Тиери Анри има 17 гола в първите си 31 шампионатни мача. В пореден мач \"Арсенал\" излезе с много промени, като след дълго отсъствие като титуляр се завърна Месут Йозил. \"Артилеристите\" действаха с трима в отрана – Сократис Папастатопулос, Гранит Джака и Начо Монреал, а в атака си партнираха Александър Лаказет и Пиер-Емерик Обамеянг. Двубоят започна с активни действия и от двата тима, като \"Арсенал\" създаде голово положение преди да са изтекли и 90 секунди от началото. Лаказет обаче не успя да засече топката и да открие. \"Бърнли\" отговори с няколко контри и опити да притиснат домакините. Ашли Барнс пръв изпробва мерника си, но стреля встрани. Гостите се стремяха много бързо да отнемат топката в средата на терена и да пренасят играта в полето на \"Арсенал\". Все пак в 13-ата минута домакините откриха резултата след продължителна атака. Лаказет намери Йозил на границата на наказателното поле, а той изведе Сеад Колашинац зад с хитро подаване. Албанецът върна към точката на дузпата за Обамеянг и габонецът реализира – 1:0. До края на първата част \"Бърнли\" отправи само един удар по посока вратата на Бернд Лено. Гостите не промениха подхода си, но след 20-ата минута се чувстваха далеч по-удобно на \"Емиратс\". \"Арсенал\" от своя страна свали нивото си и не действаше със същата острота в предни позиции. Преди почивката мениджърът Унай Емери беше принуден да прави и смяна, след като Начо Монреал получи контузия и вместо него на терена се появи Щефан Лихтщайнер. През втората част \"Бърнли\" подходи много агресивно, опитвайки да не дава предимството на страната на домакините, както беше и преди почивката. Футболистите на Шон Дайш се настаниха в полето на \"артилеристите\", но в 48-ата минута бяха хванати на контраатака. Мохамед Елнени отне пред наказателното поле и подаде веднага за Гендузи. Французинът намери с извеждащо подаване наляво Колашинац, а боснененцът организира контраатаката, подавайки за Лаказет. Нападателят с №9 подаде на Обамеянг и той с мощен удар под гредата вкара второто си попадение в срещата. Габонецът отбеляза 12-ия си гол от началото на сезона и поведе в листата на голмайсторите, с едно попадение повече от Мохамед Салах. За шести път, откакто дебютира за \"артилеристите\" през февруари Обамеянг вкарва два или повече гола в един мач за шести път в шампионатна среща. Нито един друг играч не го е правил повече от три пъти в този период. След като двубоят вървеше много добре за лондончани те си усложниха живота за последните 20 минути. Причината беше, че в 63-ата минута \"Арсенал\" допусна гол. Резервата Лукас Торейра не успя да изчисти топката в наказателното поле и тя попадна в Ашли Барнс, а нападателят на \"Бърнли\" не сгреши – 1:2. С попадението на \"Емиратс\" Барнс вече има гол срещу всички отбори от т.нар. Голяма шестица. След доста нервни минути все пак \"Арсенал\" стигна и до трети гол, с който направи победата си по-убедителна. В добавеното време Алекс Айоби се разписа след подаване на Йозил. Повторенията обаче показаха, че нигериецът е в положение на засада, макар и с много малко.", "date": "2018.12.22", "title": "Обамеянг върна \"Арсенал\" на победния път в нервен мач с \"Бърнли\""}
{"url": "https://www.dnevnik.bg/photos/2018/12/22/3366466_snimka_na_denia_pepel_ili_sniag_-_koledniiat_grafit_na/", "text": "Хора се стекоха в Порт Талбот, в Западен Уелс за да видят последния графит на неуловимия художник Банкси (Banksy). Графитът е разположен на две стени на гараж и показва дете, което се радва на снеговалежа, а от другата страна се вижда, че това е пепел от горящ огън.", "date": "2018.12.22", "title": "Снимка на деня: Пепел или сняг - коледният графит на Banksy"}
{"url": "https://www.dnevnik.bg/bulgaria/2018/12/22/3366472_lokhiid_martin_shte_tursi_variant_za_namaliavane_na/", "text": "Концернът производител на Ф-16  \"Локхийд Мартин\" ще проучва възможностите за намаляване на разходите в процеса по закупуване на изтребителише за българските военновъздушни сили. Това се казва в съобщение до медиите на американската компания. \"\"Локхийд Мартин\" се ангажира пред България да работи съвместно с американското правителство по проучването на възможностите за намаляване на разходите в следващия етап от процеса по придобиване на изтребители. Съгласно принципите на програмата за чуждестранни военни продажби (FMS), цената, посочена в писмото за предложение и приемане (LOA), се определя от американското правителство след консултация с компаниите и правителството, което придобива техниката\", се казва в съобщението на концерна.  Оттам приветстват  обявения снощи междуведомствената комисия   избор на изтребител за българската армия. \"Това е голяма новина за националната отбрана, индустрията и икономиката на България. Българските военновъздушни сили ще разполагат с един от най-усъвършенстваните бойни изтребители на въоръжение в НАТО\", се посова в съобщението на \"Локхийд Мартин\".", "date": "2018.12.22", "title": "\"Локхийд Мартин\" ще търси вариант за намаляване на цената, по която България ще купи Ф-16"}
{"url": "https://www.dnevnik.bg/bulgaria/2018/12/22/3366300_pochivnite_dni_pokrai_praznicite_zapochvat_sus/", "text": "До сутринта в низините и котловините ще има мъгла, максималните температури ще са между 3° и 8°. Това съобщи дежурният синоптик Мартин Славчев от Националния институт по метеорология и хидрология (НИМХ) при Българската академия на науките (БАН), цитиран от агенция \"Фокус\". През деня ще бъде предимно слънчево с разкъсана висока облачност. Ще остане почти тихо. Максималните температури ще са предимно между 3° и 8°, малко по-ниски на места по поречието на Дунав. В планините ще е подходящо за туризъм. Ще бъде предимно слънчево, но ще е ветровито. Ще духа умерен, по високите и открити части – до силен вятър от запад-северозапад. Максималната температура на височина 1200 метра ще е около 6°, на 2000 метра – 0°. В неделя ще се появи умерен вятър от запад-северозапад. Ще има променлива облачност, но само на изолирани места в Северна България ще превали слаб дъжд. Температурите ще се повишат и максималните ще бъдат предимно между 8° и 13°, а минималните – между 0° и 5°. В понеделник вятърът още малко ще се усили. Облачността ще е значителна и на места в страната ще превали слаб дъжд, в планините – слаб сняг. През нощта срещу Коледа в страната ще нахлуе студен въздух. Дъждът ще премине в сняг, но от север бързо ще спира. На Коледа ще е ветровито, ще продължи да застудява. Все още ще превалява, на повече места в Южна България, предимно сняг. Минималните температури ще са предимно между минус 2° и 3°, максималните - между 1° и 6°. В дните около Нова година се очаква температурите да са по-ниски от тези по Коледа.", "date": "2018.12.22", "title": "Почивните дни покрай празниците започват със затопляне"}
{"url": "https://www.dnevnik.bg/zelen/2018/12/22/3366271_liftut_ot_simeonovo_do_aleko_ochakva_planinarite_ot/", "text": "От днес е пуснат кабинковият лифт \"Симеоново-Алеко\" на Витоша. Той ще работи всеки ден от 08:30 до 16:30. Също така от днес по автобусните линии от градския транспорт 63 и 66 се движат новите дизелови автобуси, които Столичната община купи, за да замени старите. Цената на лифт картите за възрастни е 35 лева, тази за ученици, студенти и пенсионери струва 28 лева. Децата под 12 години ще използват лифта срещу 21 лева.", "date": "2018.12.22", "title": "Лифтът от Симеоново до Алеко очаква планинарите от днес"}
{"url": "https://www.dnevnik.bg/razvlechenie/2018/12/22/3364141_kogato_koledata_minava_pred_televizora/", "text": "Може и да е малко тъжно да си го признаем, но доста често в почивните дни около празниците Коледа и Нова година отделяме твърде много време пред телевизора, докато приготвяме трапезата, седейки на нея или почивайки си от нея след това. Затова и предлагаме кратък ориентир с какво ще се опитат да ни задържат вниманието и да ни разведрят. Накратко ситуацията е следната - концерти за всеки вкус, задължителните за това време на годината филми, анимации на \"Дисни\", почти никакви филмови премиери и няколко интересни мача за цвят. БНТ е мястото, на което може да се усети, че в генезиса си Коледа е религиозен празник, като на 24 декември от 17:55 часа обществената телевизия ще излъчи пряко от катедралния храм \"Свети Александър Невски\" празничното патриаршеско богослужение по случай Бъдни вечер, а на следващия ден (25 декември) от 12.55 ще предаде пряко от Ватикана и коледното послание и благословение \"Урби ет Орби\" на папа Франциск. Концертите: От филхармонията, през Майкъл Бубле до Веселин Маринов Поглед към концертната програма показва огромно разнообразие от стилове и жанрове. Любителите на класиката могат да се насладят на коледното матине на Софийската филхармония (25 декември, 11 часа) с участието на Националния филхармоничен хор, Детския филхармоничен хор и солистите Любена Нинова и Георги Султанов. Диригент е маестро Славил Димитров. Тази година ще бъдат представени български коледарски песни, коледни песни на европейските народи и любими произведения от световната класика. На 22 и 23 декември БНТ2 ще излъчи три издания на уникалния музикален проект \"Вивалдиано\", който събира на една сцена виртуозни музиканти от цял свят с новата интерпретация на творбите на Антонио Вивалди. Класическият концерт съчетава традиционно и съвременно, минало и бъдеще на фона на светлинни и визуални 3D ефекти. Празничната програма на БНТ предлага още концерт на Гвардейския духов оркестър (24 декември от 12.30 часа), празничния фолклорен спектакъл по повод 25-та годишнина на ансамбъл \"Чинари\" (25 декември 13:30) и концерт на фолклорен ансамбъл \"Странджа\" (26 декември, 12.30 ч.). Всички основни телевизии ще зарадват любителите на българската музика с юбилейни концерти и представяния на нови албуми. Сред акцентите са юбилеен спектакъл на Нели Рангелова (24.12 от 20:30 ч.) , концертът \"Незабрава\", събрал любими български изпълнители и незабравимите хитове на Тончо Русев (25.12, 20.30 ч, БНТ и 26.12. от 12.30 ч. по Би Ти Ви), концерт на Веселин Маринов (25 декември, 12.30, Би Ти Ви) и шоуто \"45 години на сцена\" на Марги Хранова и приятелите от \"Капките\" (25 декември, 12.30, \"Нова телевизия\"). Своеобразен преход от българските звезди на музикалната сцена към световните прави Хилда Казасян с импровизацията и \"С усмивка за Ела Фицджералд\" (24 декември, 23.45, БНТ). В събота вечерта (22.40 ч) БНТ ще излъчи концерт на Майкъл Бубле, в неделя изпълнения на Франк Синатра (23.10 ч). В понеделник \"Нова телевизия\" залага на концерт на Адел в Ню Йорк (22 часа). Вторник е време за Гуен Стефани (18.10 часа, БНТ). Също във вторник \"Нова телевизия\" залага на запис на Американските музикални награди (22.00 ч). Шоупрограмите по празниците включват Кралското вариете на Би Би Си от миналата година (26 декември, 20.30 ч, БНТ) и цирковия фестивал в Монте Карло (25 декември, 17.05 ч, БНТ). Филмите: \"Сам вкъщи\", \"Наистина любов\", български класики и \"Дисни\"  Колекция от любими български филми събират програмите на обществената телевизия през Коледните празници. Сред заглавията по БНТ са \"Опасен чар\" с Тодор Колев на Бъдни вечер от 22.10 часа, \"Топло\" (25 декември, 22.00 ч.), \"Дами канят\" със Стефан Данаилов (27 декември, 21.00 часа). По БНТ 4 на 25 декември от 20.30 ч. ще се излъчи \"Оркестър без име\". Наскоро си мислих, че сигурно Коледа няма да дойде, ако не бъде излъчен \"Сам вкъщи\". Тази година няма да разберем дали ще стане така, тъй като по Би Ти Ви ще покажат първия и третия филм от поредицата, (24 декември от 17 часа и 25 декември от 17 часа). \"Наистина любов\" (24 декември, 20 часа) е друг задължителен филм за Коледа, който се гледа с удоволствие по много пъти. Почитателите на Хю Грант могат да видят и \"Нотинг Хил\" (26 декември, 20 часа). Другите интересни заглавия по Би Ти Ви са \"Високо в небето\" с Джордж Клуни и \"Гран Торино\" с Клинт Инстууд. Големият коз на \"Нова телевизия\" е \"Денят на Дисни\" (26 декември), в който ще бъдат показани анимациите \"Цар Лъв\" (12.30 часа) и \"Зоотрополис\" (20 ч.) и игралният \"Алиса в огледалния свят\" с Джони Деп в ролята на Шапкаря (14.30, ч.). \"Ювентус\" - \"Рома\" е акцентът при мачовете За мнозина идеалната представа за почивните дни около Коледа е свързана с гледане на завързан футболен двубой в приятна компания. В събота и неделя спортните канали излъчват мачове от Англия, Франция, Италия, Германия и Холандия. Черешката на тортата е финалът на световното клубно първенство между \"Реал\" (Мадрид) и \"Ал Аин\" от Обединените арабски емирства. (събота, 18.20 часа, БНТ3), като преди това е мачът за третото място между японския \"Кашима\" и аржентинския \"Ривър плейт\". Най-интересните двубои безспорно са \"Ювентус\" - \"Рома\" (22 декември 21.30 ч, МАХ Sport 3), \"Евертън - \"Тотнъм\" (23 декември, 18 часа, \"Диема спорт\" 2), \"Ливърпул - \"Нюкасъл\" (26 декември, 17 часа, \"Диема спорт\" 2,) и \"Интер\" - \"Наполи\" (26 декември, 21.30 ч, МАХ Sport 3).", "date": "2018.12.22", "title": "Когато Коледата минава пред телевизора"}
{"url": "https://www.dnevnik.bg/sviat/2018/12/22/3366025_bitka_za_prava_pet_pobedi_i_pet_zagubi_za_jenite_prez/", "text": "Докато на жените в Саудитска Арабия  тази година им бе разрешено да шофират , а в Етиопия бе избрана първата жена президент, в други държави през 2018 г. жените бяха наказвани, защото са били изнасилени, или заради желанието си да имат контрол върху репродуктивните им права. Ето някои от победите и загубите за жените по света през годината: Победи На референдума в Ирландия през май избирателите категорично  подкрепиха смекчаването на законодателството за абортите . Близо половината от правените 56 милиона аборти всяка година не се извършват по правилата за безопасност, което води до смъртта на най-малко 22 800 жени, сочат данните от глобално изследване на института \"Гутмахер\" от март. Саудитска Арабия  позволи на жените да шофират  за първи път в историята си през юни. Десетки активисти обаче, които настояваха за правото на шофиране и за прекратяване на попечителството на мъжете над жените, бяха задържани скоро след премахването на забраната. Етиопия  избра първия си президент жена  Сахле-Ворк Зeвде през октомври, а Меаса Ашенафи стана първата жена - председател на върховния съд, месец по-късно. Етиопия стана третата африканска държава след Руанда и Сейшелите, в чието правителство има равен брой мъже и жени. Исландия стана през януари първата страна,  която забрани със закон  да се плаща на мъжете повече, отколкото на жените, като бяха предвидени глоби за всяка компания или държавна институция с повече от 25 служители, която не разполага със сертификат от правителството, доказващ равното заплащане. Движението \"Аз също\" ( #MeToo ), което бе провокирано от разкритията за сексуални посегателства в Холивуд, набра тази година популярност на работни места по целия свят и доведе до началото на разследвания и отстраняването на стотици влиятелни мъже от властови позиции. В някои части на Африка, Латинска Америка и Азия обаче на кампанията й бе по-трудно да се разрасне. Загуби Аржентина  отхвърли през август инициатива за легализирането на абортите . Уругвай и Куба понастоящем са единствените държави в Латинска Америка, в които абортите са узаконени. Американският президент Доналд Тръмп направи предложение през май правителството да спре да отпуска средства за контрацепция и аборти. Така наречената политика от Мексико сити изложи на риск повече от осем милиарда долара годишни помощи, от които се ползват както клиники за заразени с вируса на ХИВ сексуални работници в Етиопия, така и програми с цел намаляване на бременността сред тийнейджърите в далечна Уганда, предупредиха активисти. Кенийските депутати блокираха през ноември приемането на правило, съгласно което всяко трето място в парламента да е запазено за жена. През декември по време на шестата годишнина от фаталното групово изнасилване в Делхи, което предизвика възмущение по целия свят, бе арестуван охранител, изнасилил тригодишно момиче, което примамил с лакомства. Омъжената още като непълнолетна 19-годишна суданка Нура Хусейн бе осъдена на смърт през май, след като уби съпруга си, опитал се да я изнасили. Присъдата на Хусейн бе отменена след изразеното по цял свят възмущение, но въпреки това тя бе осъдена на пет години затвор. /БТА", "date": "2018.12.22", "title": "Битка за права: Пет победи и пет загуби за жените през 2018"}
{"url": "https://www.dnevnik.bg/analizi/2018/12/22/3365979_bulgariia_-_edna_plenena_durjava/", "text": "Тази история, освен че сама по себе си е много интересна, дава повод да се замислим за ролята на подставените лица в българската икономика и политика. Навсякъде офшорни фирми се ползват за намаляване на данъчното бреме и за \"по-дискретни\" или рискови инвестиции. Но не навсякъде политици на власт прикриват собственото си богатство чрез подставени лица. Скандалът с документите от Панама разкри грозна картина в това отношение, а политици от демократични държави като Исландия бяха принудени да подадат оставка. В не толкова демократични държави пък разкритията убедиха автократите да затегнат още повече режима. Личен приятел на президента Путин например лъсна с милиардно офшорно богатство, а официалната преса в Русия интерпретира това като патриотичен акт - хитра схема за избягване на наложените от Запада санкции. А как стоят нещата в България? По-близо до Исландия ли сме или по-скоро до Русия? Аферата \"КТБ\" ни дава възможност да надникнем зад институционалната завеса. Началото можем да открием в една изтървана реплика на Ахмед Доган за \"раздаването на порциите\". За кратко тя скандализира обществеността, но така и не се стигна до пълно осмисляне на проблема в нея. На пръв поглед един политически лидер просто надъхва избирателите си, като се хвали с влияние, което според него не е по-малко от това на една банка. По-късно стана ясно коя е банката. А Ахмед Доган, съзнателно или не, всъщност е повдигал булото над трансформацията на политическо влияние в икономическа мощ. След фалита на КТБ можем да възстановим и другите стъпки в тази трансформация: 2) В замяна на своето благоволение политическият лидер получава право да се намесва при решения, свързани с кредитния портфейл на банката (раздаване на порции). По този начин близки до него хора стават за един ден собственици на медийна група например. Банката отпуска кредит (без да е ясно как и доколко той е бил обезпечен), с който се купува медийната група. След това тя се ипотекира в друга банка, а първоначалният кредит се връща 3) Този модел се разпростира не само в медиите. Чрез него се купуват и предприятия. Ключовото за модела е, че обезпеченията срещу кредитите са съмнителни. След фалита на КТБ се оказа, че кредитният ѝ портфейл е силно компрометиран. Тоест пари са се раздавали на базата на лично доверие 4) В последния акт почти целият ресурс на банката е изнесен в т.нар. SPV - инвестиционни фирми, притежавани от подставени лица. Банката няма формален контрол върху тези лица - всичко се крепи на доверие. Част от политическата мрежа зад банката започва да се страхува, че целият контрол се концентрира в ръцете на собственика ѝ, с когото влизат в разногласие (меко казано). Службите и прокуратурата тръгват към банката - и тя фалира. От тази гледна точка аферата \"КТБ\" е всъщност афера с верига от подставени лица. Първо, политик патрон си избира банкер клиент, който в действителност е подставено лице на политика в икономиката. Второ, кредити се раздават на определени лица, които се явяват втори подставен ешелон. Накрая целият ресурс на банката се изнася в система от \"кухи фирми\" на подставени лица. Образува се сложна схема: политическият патрон не е един, а се сменя през времето. Надолу по веригата също има текучество. Някои от подставените лица набират голямо влияние и с времето стават независими актьори. Други са просто шофьори или готвачи и си остават такива. За да се разгърне такава схема, са необходими следните предпоставки: - Службите на държавата и независимите ѝ регулатори трябва да си затворят очите за създаването на мрежи от подставени лица. И наистина: аферата \"КТБ\" показва как ДАНС, прокуратура, банков надзор, КФН и всевъзможни други регулатори са \"проспали\" създаването на мрежи от неформално свързани лица в разрез с \"добрите банкерски практики\" - Необходими са също така услужливи медии, които не виждат нищо проблематично в съществуващите мрежи от подставени лица. Казано по-просто: за подобна афера е нужен и политически, и медиен чадър. Подставени лица без политически и медиен чадър бързо стават неефективни. Или опасни. Свалянето на политическия чадър от КТБ начаса доведе до нейната разруха. Поуката от тази история е следната: колкото повече подставени лица има в една държава, толкова повече тя е пленена. Защото, за да функционира една система от подставени лица, службите на държавата, медиите и независимите регулатори трябва да функционират не в обществен, а в нечий частен интерес. Накратко: подставените лица не са това, което са. Те са всъщност симптом на пленената държава.", "date": "2018.12.22", "title": "България - една пленена държава"}
{"url": "https://www.dnevnik.bg/sviat/2018/12/22/3366135_siriia_matis_afganistan_-_trump_se_miata_ot_kriza_v/", "text": "Президентството на Тръмп се мята от криза в криза, откакто той встъпи в длъжност преди по-малко от две години, но вчера беше забележителен ден на хаос, който изглежда постави на изпитание решимостта дори на високопоставени републикански поддръжници във Вашингтон. Министърът на отбраната Джеймс Матис, който е доста уважавана фигура и се смята, че има стабилизиращо влияние в правителството, подаде оставка след спор с Тръмп заради външната политика на среща в Белия дом. После Матис публикува писмо, което показа основни политически разногласия между двамата мъже и косвено разкритикува пренебрежителното отношение на Тръмп към съюзниците в чужбина. Също вчера Тръмп се противопостави на натиска да се откаже от решение за изтегляне на войските на САЩ от Сирия, направи планове за изтегляне на американските сили от Афганистан и тласна правителството на САЩ към парализа на работата заради финансирането на гранична стена. За капак на всичко цените на американските ценни книжа паднаха, след като инвеститорите се разтревожиха от надвисналата опасност от парализа на работата на правителството, забавяне на икономическия растеж и прогнозите на Управлението за федерален резерв за още увеличения на лихвените проценти догодина. Дори някои от приятелите на Тръмп показаха засилващо се безпокойство заради пътя, по който е поело неговото правителство по средата на своя мандат. Сенаторът Линдзи Греъм - близък съюзник и чест партньор на голф, похвали вчера Матис, открито призова Тръмп да преразгледа изтеглянето от Сирия и предупреди, че изтеглянето на войските от Афганистан може в крайна сметка да доведе до ново нападение срещу Америка като това на 11 септември 2001 г. \"Смятам, че сте напът да направите същата грешка, каквато направи президентът (Барак) Обама в Ирак . . . Нещата за Вас няма да се развият по-добре, отколкото се развиха за него\", заяви в Туитър Греъм по повод решението за Сирия. Греъм каза, че условията в Афганистан правят изтеглянето на войските доста рискована стратегия. \"Ако продължим да следваме сегашния си курс, има опасност да загубим всичките си завоевания и да подготвим почвата за втори 11 септември.\" Лидерът на мнозинството в Сената Мич Макконъл направи изявление, в което изрази сериозни резерви относно причините за напускането на Матис. \"Особено натъжен съм, че той се оттегля заради остри различия с президента по... ключови аспекти на световното водачество на Америка\", каза той. Това силно напомни за първите месеци след влизането на Тръмп в Белия дом, когато той уволни първия си съветник по националната сигурност Майкъл Флин след едва няколко дни на поста, уволни тогавашния директор на ФБР Джеймс Коми и въведе забрана за пътуване на граждани от предимно мюсюлмански страни, която беше блокирана от съдилищата. Очакване за тежка година Тръмп вече върви към трудна 2019 година, която вероятно ще бъде доминирана от разследване на специален прокурор за това дали кандидат-президентската му кампания през 2016 г. е била в съглашение с Русия и разследвания на Конгреса за неговите бизнес дейности, семейството му и някои членове на правителството. Демократите ще установят контрол върху Камарата на представителите през януари и планират да използват своята власт, за да се разровят дълбоко в миналото на Тръмп и неговото правителство. Тези демократи, които горят от желание да смирят Тръмп преди очакваното му кандидатиране за преизбиране през 2020 г., побързаха да се възползват от вчерашния момент на хаос. \"Срамота е, че този президент, който хвърля страната в хаос, отново е прихванат от сърдито настроение и ще навреди на множество невинни хора\", каза американският сенатор Чък Шумър от Ню Йорк, най-високопоставеният демократ в Сената. \"Пристъпът на сърдито настроение, обхванал Тръмп, ще доведе до парализа на работата на правителството, но няма да му помогне да получи своята стена\", каза Шумър. Ако не беше този хаос, Тръмп може би щеше да има добра седмица. Той се поздрави с необичаен двупартиен успех, след като Сенатът прие законодателство за реформа на наказателното правосъдие - инициатива, прокарана от неговия зет и висш съветник Джаред Къшнър. Той също така подписа важен селскостопански законопроект и популяризира церемонията с несериозна проява: публикува в \"Туитър\" видео, показващо го на шоу на наградите \"Еми\" отпреди години, облечен като фермер - със сламена шапка, дочен гащеризон и вила за сено в ръката, и пеещ основната песен от стария телевизионен комедиен сериал \"Зелени пространства\". Сътрудници казаха, че той е бил предимно в добро настроение и е посветил част от седмицата преди празниците на възобновяване на контактите със стари приятели. Присъствал е на заседания със съюзници в Овалния кабинет и е участвал в празнични приеми с приятели в резиденцията. Зад кулисите обаче неговият екип в Белия дом се мъчи да се справи със ситуацията. Новият му началник на канцеларията на Белия дом Мик Мълвейни тича от среща на среща. Същото се отнася за съветника по националната сигурност Джон Болтън, който е привърженик на твърдия подход към Иран и искаше войските на САЩ да останат в Сирия като противотежест на Техеран. Откакто се състояха междинните избори, Тръмп уволни министъра на правосъдието (и главен прокурор) Джеф Сешънс и началника на канцеларията на Белия дом Джон Кели, след като те загубиха доверието му, а също вътрешния министър Райън Зинки, дискредитиран по етични причини. Други, за които по-рано се смяташе, че са напът да напуснат, може да останат по-дълго. Сътрудници казват, че Тръмп е доволен от министъра на вътрешната сигурност Кирстен Нилсен заради втвърдяването на нейния подход към границата, а министърът на търговията Уилбър Рос едва ли ще бъде принуден да напусне, освен ако самият той не поиска да си тръгне. Оставката на Матис обаче беше разтърсваща. Говорителката на Белия дом Сара Сандърс заяви пред репортери, че не вярва Тръмп да е поискал Матис да се оттегли. \"Президентът имаше добри отношения (с Матис), но понякога те имат разногласия. Президентът винаги се вслушва в членовете на своя екип по националната сигурност, но в крайна сметка президентът е този, който взема решение\", каза тя. /БТА", "date": "2018.12.22", "title": "Сирия, Матис, Афганистан - Тръмп се мята от криза в криза"}
{"url": "https://www.dnevnik.bg/sport/2018/12/22/3366378_real_madrid_izliza_za_rekordna_chetvurta_titla_ot/", "text": "Тимът от Обединените арабски емирства (ОАЕ) \"Ал Аин\" е последното предпятствие пред \"Реал\" (Мадрид) по пътя към трета поредна титла от световното клубно първенство. Двата тима се изправят един срещу друг във финалния двубой на стадиона в Абу Даби днес от 18.30 часа. Успех за \"Реал\" ще го направи и най-успешният тим след създаването на турнира. Дотук мадридчани имат по три титли с големия си съперник \"Барселона\". В предишните две години \"Реал\" неизменно печелеше световното клубно първенство, след като беше триумфирал в Шампионската лига. Европейският клубен шампион стигна до финала след  победа над първенеца на Азия \"Кашима антлърс\" с 3:1 . \"Ал Аин\" участва в надпреварата като домакин и не е шампион на нито една от конфедерациите. Тимът от ОАЕ обаче поднесе голямата изненада, след като  победи шампиона на Южна Америка \"Ривър плейт\"  след изпълнение на дузпи. В полуфиналния мач над всички за \"Реал\" беше Гарет Бейл, който вкара хеттрик срещу японския тим. \"Всички очакват \"Реал\" да победи, но победите не идват даром. Няма как да подценим отбор като \"Ал Аин\", който отстрани \"Ривър\". Турнирът става все по-силен в последните години\", каза треньорът на \"Реал\" Сантяго Солари. \"Ал Аин\" е единственият тим от ОАЕ, който е печелил азиатската Шампионска лига и в момента е най-силният отбор от Емирствата. Според треньора Зоран Мамич дори и това не гарантира добър резултат срещу \"Реал\" (Мадрид). \"Това е все едно да пуснете \"Смарт\" да се състезава срещу \"Мерцедес\". Изненади обаче винаги стават. \"Реал\" е много силен отбор, съставен от големи звезди, ние нямаме какво да губим срещу тях\", каза Мамич. Финалният двубой е днес от 18.30 часа и ще бъде предаван по БНТ3.", "date": "2018.12.22", "title": "\"Реал\" (Мадрид) излиза за рекордна четвърта титла от световното клубно първенство"}
{"url": "https://www.dnevnik.bg/bulgaria/2018/12/22/3366447_sporut_za_izbora_na_iztrebitel_pokazval_elementarno/", "text": "Вицепремиерът и министър на отбраната Красимир Каракачанов каза, че ако изборът на Ф-16 е триумф на лобизма според президента, то цяла Западна Европа трябва да бъде обвинена е лобизъм. В интервю за предаването \"Годината\" по \"Дарик радио\" Каракачанов коментира  снощното решение на междуведомствената комисия, която обяви  избора на изтребител за българската армия. Какво каза президентът Румен Радев в същото предаване малко преди Каракачанов четете  тук . Вицепремиерът каза, че няма значение дали той одобрява решението на комисията, а е важно какво ще одобри Народното събрание. Той коментира обаче думите на президента като каза, че \"Други определят харесването на \"Грипен\" за лобизъм. Не искам да влизам в подобни теми. Какво значи лобизъм, може би цяла Западна Европа трябва да обвиним, че е лобиска, защото като погледнете нашите съседи - Румъния, Гърция, Турция и повечето големи държави в НАТО използват Ф-16. Целият този спор заприличва на поредната българска работа. Много хора имат мнения - кой чул, кой разбрал. И още се разделят по оста Русия-Америка. За едните ако е американско, значи е супер и няма нужда да се коментира, за другите - ако не е руско значи е лошо. Елементарно мислене в България\", заяви Каракачанов. По думите му българската авиация заслужава добри самолети. Допълни, че от 29 години тя не е имала нови бойни самолети. Той определи неподкрепянето на Глобалния пакт за миграцията и отхвърлянето на Конвенцията на Съвета на Европа за превенция и борба с насилието над жени и домашното насилие, известна като Истанбулска конвенция за събитията на 2018 г. При отхвърлянето на конвенцията, която Каракачанов нарече \"джендърска\", България показала характер. ", "date": "2018.12.22", "title": "Спорът за избора на изтребител показва елементарно мислене в България, според Каракачанов"}
{"url": "https://www.dnevnik.bg/sviat/2018/12/22/3366380_policiiata_zalovi_dvama_zapodozreni_za_puskaneto_na/", "text": "Британската полиция е задържала в графство Съсекс късно снощи двама души за \"криминално използване на дронове\" във връзка с неразрешените полети на малки безпилотни самолети, довели до парализиране на лондонското летище \"Гетуик\" през последните два дни, предаде \"Ройтерс\". Аеропортът южно от Лондон - вторият най-натоварен във Великобритания, бе частично отворен вчера сутрин след принудително затваряне за 36 часа, което провали коледните планове на над 100 хил. пътници. Очакваше се през деня да бъдат обслужени 700 авиорейса, но снощи администрацията отново закри пистата и цялото летателно пространство след съобщения за нова поява на дрон над тях. 20 полицейски отряда участваха в търсенето на злосторниците, управляващи дистанционно безпилотните самолетчета. В момента летището е отворено, но по преценка на ръководство ще са необходими няколко дни за възстановяване на пълноценната му работа. В съобщението на полицията се казва още, че разследването на случая продължава. Добавя се, че се използват \"серия от тактически средства\", за да се предотвратят нови набези на дронове.  До миналата година \"Гетуик\" се смяташе за най-оживеното пътническо летище с една писта, но бе изпреварено от аеропорта в Мумбай, Индия. ", "date": "2018.12.22", "title": "Полицията залови двама, заподозрени за пускането на дронове в района на \"Гетуик\""}
{"url": "https://www.dnevnik.bg/na_put/2018/12/22/3364976_fotogaleriia_kolednoto_durvo_v_dortmund_gree_s_48_hil/", "text": "Дортмунд претендира, че коледното дърво, което украсява града, е едно от най-големие в света. То е високо 45 м. и осветява нощното небе с 48 хил. светлини.", "date": "2018.12.22", "title": "Фотогалерия: Коледното дърво в Дортмунд грее с 48 хил. светлини"}
{"url": "https://www.dnevnik.bg/sport/2018/12/22/3366383_klop_shte_sa_ni_nujni_105_tochki_za_da_stanem_shampioni/", "text": "Мениджърът на \"Ливърпул\" Юрген Клоп смята, че тимът му ще трябва да задържи сегашната си форма и график, по който печели точките си, за да стане шампион. Германският специалист посочи границата от 105, които ще са нужни на мърсисайдци, за да вземат първа титла от 1990 г. \"Ливърпул\"  победи \"Уулвърхемптън\" с 2:0  в първия мач от 18-ия кръг във Висшата лига, с който беше открита и празничната програма. Успехът даде преднина на тима от четири точки пред \"Манчестър сити\", който тепърва ще изиграе мача си от кръга с \"Кристъл палас\" у дома. Червените си гарантираха и първото място по Коледа. Тимът не е бил на тази позиция в тозио период от годината от сезон 2013-14. Тогава обаче не успя да стане шампион. \"Дотук изглежда, че имаме наистина специален сезон. Да имаш 48 точки преди Коледа е истинска лудост. Но има и други отбори, които са много силни – \"Челси\", \"Сити\", \"Тотнъм\" и \"Арсенал\" вероятно ще спечелят, така че ще са около границата от 40 и повече. Виждаме, че точки рядко се губят, така че предполагам ще са нужни 105, за да си шампион в края на сезона\", прогнозира Клоп пред Sky Sports. Спечелване на 105 точки би било рекорд във Висшата лига. През миналия сезон \"Манчестър сити\" стана шампион с рекордните 100 точки, ставайки и първият тим, който премина тази граница. \"Ливърпул\" завърши четвърти със 75 точки, а откакто Клоп е мениджър никога не е взимал повече от 76. Германецът си пожела футболистите му да останат здрави и да продължат да играят по същия начин. \"Ливърпул\" е тимът, който има най-много време за възстановяване в  натоварената празнична програма на Висшата лига .", "date": "2018.12.22", "title": "Клоп: Ще са ни нужни 105 точки, за да станем шампиони"}
{"url": "https://www.dnevnik.bg/bulgaria/2018/12/22/3366387_kratki_novini_zaradi_mugla_i_led_chetirima_zaginaha/", "text": "Такава е ситуацията в продължение на няколко километра в района преди тунела \"Витиня\", посока Ботевград, съобщава пътната агенция. Заради ремонтните дейности в едната тръба на тунела, потокът от автомобили преминава от три в една активна лента и това затруднява придвижването. От Пътна полиция – ГД \"Национална полиция\" апелират шофьорите да карат със съобразена скорост, да спазват дистанция, да не предприемат изпреварване и да са толерантни на пътя. При възможност, пътуването в тази посока да бъде отложено за по-късен час, когато се очаква трафикът да се нормализира или водачите да изберат алтернативен маршрут. От 14 часа се възстановява и движението на товарни автомобили над 12 т по трасето. Екипи на Пътна полиция регулират и подпомагат движението. Висшият адвокатски съвет иска да се проверят случаи на претърсване на кантори В декларация без конкретика Висшият адвокатски съвет призовава да бъдат проверени случаите на претърсвания в адвокатски кантори. Като повод за изявлението си от съвета сочат публикации в медиите, че \"адвокатски кантори са обискирани в нарушение на закона\", информира news.lex.bg. \"Като си запазваме правото да се запознаем с фактите по случая, заявяваме, че при установено нарушение на закона Висшият адвокатски съвет ще реагира изключително остро и ще се противопостави категорично на опитите за въвеждане на подобна практика\", се казва в декларацията на съвета. Заради мръсен въздух паркингите на метрото са безплатни  Заради регистрирани превишения два пъти над среднодневната норма на фините прахови частици, пресцентърът на Столичната община съобщи, че буферните паркинги на метрово ще бъдат безплатни за всички, които оставят колите си и използват градския транспорт. Причината е и метеорологичната прогноза за продължаващо безветрие и ниски температури, които са предпоставка за температурна инверсия. Общината призовава всички граждани, които имат възможност да не използват личните си автомобили, а тези, които се отопляват на твърдо гориво, при възможност да преминат на алтернативно отопление. Омбудсманът ще си купи кола от икономии За нуждите на администрацията на омбудсмана Мая Манолова от икономии в бюджета на институцията ще бъде купен автомобил \"Шкода\" за 30 хил. като за целта е направена голяма отстъпка от вносителя. Това обяви Манолова пред \"Дарик\" след като от следващата година със законови промени  й бе отнета възможността да бъде возена от кола на НСО  и с това на практика тя остана без автомобил, с който да пътува за срещи с граждани.", "date": "2018.12.22", "title": "Кратки новини: Силно затруднен е трафикът по автомагистрала \"Хемус\""}
{"url": "https://www.dnevnik.bg/sport/2018/12/22/3366395_lebron_djeims_vduhnovi_leikurs_za_nova_pobeda_v_nba/", "text": "Лос Анджелис лейкърс\" прекъсна серията си от две поредни загуби и победи \"Ню Орлънс пеликанс\" със 112:104 в своята зала \"Степълс сентър\". Голямата звезда на \"езерняците\" Леброн Джеймс вдъхнови своите съотборници, като изигра поредния си много силен мач. Джеймс записа трипъл-дабъл – 22 точки, 14 асистенции и 12 борби. Той реализира осем от 20-те си стрелби и не вкара нито веднъж от тройката, но компенсира с много активни действия под коша и най-вече в защита. \"Лейкърс\" контролираше срещата, като позволи на \"пеликаните\" да водят с едва три точки. Това се случи в началото на мача. На почивката авансът на Джеймс и компания беше четири точки, а пред финалните 12 минути – шест. Кайл Кузма се отчете с 23 точки, а Брендън Инграм завърши с 18. За \"Пеликанс\" центърът Антъни Дейвис записа дабъл-дабъл с 30 точки и впечатляващите 20 борби. Джулиъс Рандъл добави 21 точки. \"Лос Анджелис\" заема четвърто място на Запад с баланс от 19 победи и 13 загуби. \"Ню Орлиънс\" е едва 13-и с отрицателни показатели – 15 успеха и 18 поражения. \"Сан Антонио спърс\" записа впечатляващ успех със 124:98 срещу гостуващия \"Минесота тимбъруулвс\". Последните пет победи на \"шпорите\" дойдох с разлика от 25 или повече точки. Тимът играе все по-силно напоследък и се изкачи до седмото място в Западната конференция, като е в зоната на плейофите. \"Минесота\" е 14-и, заемайки предпоследното място в конференцията. Брин Форбс беше най-резултатен за \"Сан Антонио\" с 22 точки, а Марко Белинели добави 17. Общо седем играчи на \"шпорите\" завършиха с 10 или повече точки в срещата. За \"Минесота\" 15 реализира Андрю Уигинс. Лидерът на Изток \"Торонто раптърс\" записа 25-а победа в 34 двубоя от началото на сезона. Канадският тим се наложи над \"Кливланд кавалиърс\" със 126:110 в своята \"Скотиабанк арена\". Много силен мач изигра звездата на \"Торонто\" Кауай Ленърд, който вкара 37 точки. Крилото реализира 12 от 16-те си стрелби от игра. Той беше точен и при 11 от 12-те си опита от наказателната линия.", "date": "2018.12.22", "title": "Леброн Джеймс вдъхнови \"Лейкърс\" за нова победа в НБА"}
{"url": "https://www.dnevnik.bg/detski_dnevnik/2018/12/22/3363871_otkus_ot_leliata_na_chicho_fyodor_ili_biagstvoto_ot/", "text": "Издателство \"Дамян Яков\" съобщи, че на книжния пазар вече е продължението на повестта за деца от Едуард Успенски \"Чичо Фьодор, кучето и котаракът\" – \"Лелята на Чичо Фьодор или бягството от Простоквашино\". Книгата е предназначена за деца между 4- и 13-годишна възраст. Преводът от руски е на Таня Балова. В тихата есен в Простоквашино се задава гръм и трясък – пристига лелята на чичо Фьодор. Тамара Семьоновна е полковник пенсионер и има три килограма награди от армията. Тя решава да въведе ред в къщата и всеки да изпълнява в срок поставените от нея задачи. Но чичо Фьодор, котаракът Матроскин, кучето Шарик, кравата Мурка и телето Гаврюша не искат да се подчиняват на нейните команди. Заедно с мама и тате те измислят хитри планове как да отклонят вниманието на лелята. Дали ще успеят да си върнат свободата? По пладне се събраха на масата. Матроскин донесе големия самовар, сложи сметаната и дъхавия хляб от магазина. Леля Тамара седеше начело, а останалите – отстрани. Чакаха само пощальона Печкин. Той беше отишъл да нагледа пощата си. Шарик беше неузнаваем. Матроскин го беше изкъпал с шампоан, беше го накъдрил и му беше вързал голяма панделка на челото. Шарик бе заприличал на силно увеличена позастаряла болонка. Печкин се появи изневиделица и с радост съобщи: – Имало е защо да ходя до пощата. Получили са се писма. Едното е за вас, другарко Семьоновна. – С нашата другар полковник винаги е така – каза Иванов-оглу-Писемски. – Където и да отидем, веднага ù донасят писма. Ту от началниците, ту от другарите по домакинстване. И писма, и телеграми. – Телеграми нямаше – уплашено каза Печкин. Леля Тамара отвори плика на цветенца и направо се изблещи. Най-напред позеленя, сигурно от гняв. После посиня от изненада. После пламна от непознати чувства. – Откъде е писмото? – попита Иванов-оглу. – От Генералния щаб ли? – Не съвсем – отговори Тамара Семьоновна. – От един боен другар. От разузнаването. И погледна Шарик. Той си помисли, че това е краят, че е разобличен и всичко ù е ясно. Но на Тамара Семьоновна нищо не ù беше ясно. Писмото много я заинтригува. Тя се опитваше да прецени дали така натъкменият Шарик става за кученце. Според нейните военни понятия кученцето е или немска овчарка, или черен териер, 52 53 или в краен случай – ротвайлер. Шарик определено беше дребничък. А и с тая тъпа панделка. Но после реши, че като за първи път ще свърши работа. През това време навън започна да ръми есенен дъждец. И дори прехвръкнаха снежинки. Леля Тамара каза: – Ох, скъпи граждани, а дали ще ви се намерят гумени ботуши и плащ-палатка трети размер? Котаракът Матроскин попита някак ехидно: – Да не се каните да правите обход? – Не – отговори леля Тамара, – но когато бях в своята част, обичах вечер преди лягане да се поразходя с кученцето край реката. Особено боса по снега. – Куче имаме – възрази чичо Фьодор, – но с другите неща сме зле. Нямаме ботуши ваш размер. И сняг няма. – Жалко – каза леля Тамара. – Ще трябва да отменя разходката. – И дума да не става! – викна Матроскин. – Вземете тр-тр Митя. Той ще ви служи и за ботуши, и за плащ-палатка. – Кой е този тр-тр Митя? Обясниха ù. Че тр-тр Митя е товарен трактор. И може да се кара навсякъде. Татко каза на леля Тамара: – Ще ти го обясня по-простичко, повоенному. И запя: Леля Тамара много се зарадва на тази възможност хем да се разходи с кученце край реката, хем да не гази в локвите. И започна да се стяга. Тури си голямата шапка с цветя като същинска леха. Начерви се с много ярко червило. Облече си огромното алено вечерно сако и си обу гумените ботушки. Изведнъж се сепна и каза: – Ах, ами къде ми е медалът \"За военни заслуги\"? Ах, ами къде ми е значката \"30 години в бойните войски\"? Ах, ами къде са ми клипсите във вид на позлатени гранати лимонки? Ах, ами къде ми е голямата брошка във вид на танк Т-34? Почнаха да търсят накитите ù и разбира се, ги намериха върху гардероба при крадливото гардже Грабчо. Ама я се опитай да му ги вземеш! Грабчо фучи и кълве. Все пак леля Тамара успя някак да му отнеме медала \"За военни заслуги\". Колкото до останалото, рече: – Хайде, карай. Щом толкова ти харесват, нека си стоят при теб върху гардероба. След време ще те направим отличен пощенски гълъб, Грабчо. Или служебно-издирвателна гарга. И за рождения ти ден ще ти подаря всичките си военни значки. Вкъщи имам към три кила. Ти кога имаш рожден ден, Грабчо? – Той няма рожден ден – казва чичо Фьодор. – Той има Ден на птиците. – Чудесно – каза леля Тамара. – За Деня на птиците ще го отрупам със значки. Здрачът още нямаше дори намерение да падне, а тя вече бе подсвирнала на Шарик, бе запалила тр-тр Митя и бе поела към реката. Шарик препускаше по брега като щур. Наоколо – ни една жива душа, само красивите, наобиколени от горите поля се отдръпват настрана. Леля Тамара с удоволствие караше покрай реката като същински граничар с танк. И си мислеше: \"Колко хубаво е човек да остане насаме с природата!\" ... А у професор Сьомин избухна истински скандал. Бабата с метлата беше прочела писмото и не го пускаше да ходи никъде. – Това е някаква мошеничка, която се опитва да те примами. Като те ожени за себе си, ще видиш ти тогава. – Защо непременно трябва да е мошеничка? – пита професорът. – Може пък да е някоя честна труженичка от колхозните поля. Или просветлена от природата жена, която живее във вилата си. Те са зажаднели за културно общуване. – Аха! – казва бабата, – станаха вече две. Значи са цяла банда. От мъка бабата с метлата премете цялата къща, че и верандата дори. – Ти вече не си дете, Ерик. Скоро ще станеш на шестдесет и трябва да се отнасяш сериозно към женитбата. – Ако се отнасям прекалено сериозно към женитбата, завинаги ще си остана ерген. Остави ме, бабче, тази загадъчна непозната много ме заинтригува. – Значи тръгвам с теб – каза бабата с метлата. – Да не ти завъртят главата. И да не те баламосат. На първа среща човек трябва да ходи с родителите си. Професорът си облече бяла риза, тури си папийонката и големите гумени ботуши и също зачака да се свечери. И още щом първите отделни сенки от здрача започнаха да се мержелеят във въздуха, излезе от вкъщи. След него се промъкна и бабата с метлата. Тя сигурно и в леглото не се разделяше с нея. Междувременно Шарик капна от тичане под дъжда. И когато леля Тамара, разхождайки се край реката, за пореден път мина покрай тяхната градина, той се шмугна вкъщи, грабна походната си колиба, тури я на главата си и се втурна да я настигне. Професор Сьомин върви по брега в едната посока на реката – няма никого. После в другата – пак няма никого. Само някаква дебела леля се вози с трактор. А край нея препуска някакво смахнато куче с кашон на главата. Той се приближи до лелята и я попита: – Извинете, да сте виждали тук наоколо една жена с малък пудел в ръцете? Тамара Семьоновна през това време се бе разхождала с трактора край реката ту насам, ту натам. И не бе видяла никакъв загадъчен непознат от разузнаването. Само някакъв мършав тип от едно време се разхожда под прикритието на една баба с метла. И ето че този тип идва и пита: – Извинете, да сте виждали тук наоколо една жена с малък пудел в ръцете? Тамара Семьоновна строго, повоенному, отговаря: – Съвсем не. – И пита: – А Вие, гражданино, да сте виждали тук един снажен другар с ботуши и плащ-палатка? – Не, за жалост не съм виждал такъв гражданин. И двамата още дълго се разхождаха по брега на реката. Докато съвсем се мръкна. Татко пръв видя, че операция \"Запознанство\" се е провалила. А Шарик не мирясваше: – Не сме обмислили всички подробности. Трябва да им уредим среща в селското кафене. Трябва да ги поканим в клуб \"Трета възраст\". Трябва да им организираме \"домашни палачинки\". – Нищо няма да стане – обясни татко. – Аз от личен опит знам всичко за любовта. Когато видях мама, веднага се почувствах като ранен. Нещо отвътре ми се скъса. И разбрах, че без нея никак няма да ми е добре. Щом при тях нещата не са станали така, ако щете с лепило да ги залепите, пак нищо няма да излезе. Само ще страдат. А Матроскин си помисли: \"Че откъде толкова лепило?\"", "date": "2018.12.22", "title": "Откъс от \"Лелята на Чичо Фьодор или бягството от Простоквашино\" на Едуард Успенски"}
{"url": "https://www.dnevnik.bg/bulgaria/2018/12/22/3366392_cacarov_promenite_za_antikorupcionnata_komisiia_shte/", "text": "Предлаганите от ГЕРБ и ДПС промени в Закона за противодействие на корупцията и отнемане на незаконно придобитото имущество ще увеличат екшъна в тв ефира, но няма да допринесат за резултата от действията на антикорупционната комисия. Това обяви в интервю за БНТ главният прокурор Сотир Цацаров. В началото на разговора, Цацаров обясняваше защо критиците на прокуратурата я атакуват - заради страх. От думите му се разбра, че твърденията за извършвана репресия от специализираната прокуратура и Комисията за противодействие на корупцията и отнемане на незаконно придобитото имущество (КПКОНПИ) били неоснователни. Все пак каза, че предлаганите преди идеи - служителите на антикорупционната комисия да може да арестува хора, както и сегашният законопроект на ГЕРБ и ДПС, който предлага носене на маски \"ще увеличи екшъна е в телевизионния ефир, но няма помогне за крайния резултат\". \"Трябва да се търси ефективен инструмент и балансирани промени\", обяви Цацаров. Какво предвиждат предложените от председателя на правната комисия Данаил Кирилов (ГЕРБ) и заместника му Хамид Хамид (ДПС) четете  тук  и  тук . За \"тайните\" арести С уговорката, че не влиза в диалога кое поред вето налага президентът Румен Радев и действието върху законодателния процес, Цацаров каза, че трябва прецизиране на промените в Наказателно-процесуалния кодекс. И ветото на Радев върху тях може да се ползва за това. Приетите от парламента изменения дават право на  прокуратурата да отложи уведомяването при арест до 48 часа. Главният прокурор коментира, че не става дума за таен арест, защото от момента на задържането, широк кръг хора с някакво изключение, включително и адвокати имали достъп до задържания. \"Проблемът е друг - уведомяването на конкретно определени лица, че лицето е задържано може да бъде отложено за определен срок. Това е разумно, но трябва да се прецезира нормата. Не може да се изключи семейството и близките му от кръга на уведомените лица. И не може да кажем, че прилагаме нормата за всички престъпления по Наказателния кодекс. Трябва да е за тежките престъпления, сред които безспорно е тероризма, организираните престъпни групи и др.\" По думите на Цацаров става дума за недообмислена правна техника. Заяви, че парламентът не трябва да реагира на инат - за преодоляване на президентското вето, а депутатите следва да направят разпоредбата работеща и служеща за разследванията, а не да нарушава правата на гражданите. \"Не защитавам нито президента, нито парламента, говоря от правна гледна точка\", предупреди главният прокурор. Иванчева по свое желание стои в столичния арест, в Сливен условията са по-добри Цацаров коментира и темата с продължаващия 8 месеца арест на подсъдимите за подкуп бивш кмет на столичния район \"Младост\" Десислава Иванчева и заместника ѝ Биляна Петрова. Каза, че думата дали да са в ареста е на съда, а за прокуратурата двете жени са обвиняеми, които не стоят при по-лоши условия от останалите обвиняеми. Обясни, че Иванчева и Петрова са в столичния арест по свое желание, защото не искат да са в женския затвор в Сливен, където условията били далеч по-добри. Главният прокурор уточни, че не са добри, а по-добри в сравнение с ареста в София. Съдът позволи преместване на жените в София, за да не пътуват всеки път от Сливен за съдебните заседания по делото им. \"При тези условия стоят 80 % от задържаните в България. Ужасно битови условия, но това не е само за Иванчева\", коментира отново Цацаров. Той каза, че задържането на Иванчева и Петрова и на обвинения с тях като помагач Петко Дюлгеров е първият случай на съвместна работа на КПКОНПИ и спецпрокуратурата. \"Дали са допуснати грешки, институциите също се учат от грешките си\", коментира Цацаров зрелищния арест на 17 април, когато двете жени стояха с белезници на централна софийска улица с часове. Главният прокурор не коментира обаче кои са грешките на разследващите и какви биха били последиците от тях. Обърна се обаче към адвокатите на Иванчева и Петрова. \"Всеки ден на телевизионния екран се изреждат всички видове защитници на двете подсъдими\", заяви той и допълни, че в това нямало нищо лошо. Той обаче щял да чуе тезите на адвокатите Марковски и Йорданов (Цацаров не спомена имената на другите адвокати като Ирен Савова например) ако говорят по дело, по което не са ангажирани като защитници, защото им се плащало да говорят и изразяват \"тази позиция\". Какво каза Цацаров за плановете си след края на маданата му, който е през декември 2019 г. четете  тук . Критиците на прокуратурата  Главният прокурор каза, че критиците на прокуратурата не се сменяли по лица и брой, а само променяли зрителния си ъгъл. Защото прокуратурата била критикувана първо, че бездейства като била сравнявана с румънското обвинение. А сега, когато набрала \"доста сила и доста скорост\" и започнала да преследва хора, за които преди това не можело да се мисли, се обвинявала в репресия. Думите му дойдоха без коментар дали според него разследващите са допуснали някакви нарушения при ареста на Иванчева или при някоя от другите зрелищни акции на прокуратурата през 2018 г. Евродоклада Сотир Цацаров подчерта, че в последния си мониторингов доклад Европейската комисия е възприела предложението му да се създаде система за търсене на наказателна отговорност от тримата големи в съдебната власт - главния прокурор и председателите на Върховния касационен и административен съд. В Министерството на правосъдието вече се подготвят промени в Закона за съдебната власт, които да осигурят това, уточни той. \"Мисля даже, че през 2019 година те ще бъдат реалност. Това, ако се случи, ще срути още един мит за недосегаемостта на главния прокурор\", допълни той.", "date": "2018.12.22", "title": "Цацаров: Промените за антикорупционната комисия ще увеличат екшъна в тв ефира"}
{"url": "https://www.dnevnik.bg/politika/2018/12/22/3366405_pes_pratila_grupa_za_natisk_sreshtu_bsp_oplaka_se/", "text": "Партията на европейските социалисти (ПЕС) е изпратила група за натиск над БСП в София, която да убеждава партията да подкрепи Истанбулската конвенция. Това обяви в ефира на \"Дарик\" Корнелия Нинова, лидер на БСП, докато отговаряше на въпрос  защо не отиде в Лисабон  на конгреса на ПЕС. Посочи, че нямало нужда да обяснява за пореден път позицията на партията по този въпрос. Освен това в Лисабон делегация на БСП щяла да бъде принудена да гласува анболк по няколко теми, сред киоти и тази. \"И ти нямаш избор – или гласуваш всичко в пакет и го одобряваш, или ставаш и напускаш, както направи нашата делегация. Моето неприсъствие там е знак за несъгласие. Пратиха ни специална мисия от ПЕС да ни притиска в България, но удържахме и на този натиск\", каза още лидерът на БСП. Нинова посочи, че предизборната кампания за евроизборите ще бъде да се гласува за представители на БСП в европейския парламент, които са против Истанбулската конвенция и против пакта за миграцията на ООН. \"Към момента няма яснота за листите, те ще се редят от март нататък\", обясни тя и посочи, че мнението на БСП споделят и други леви партии в ПЕС като тези на Полша, Чехия и Словакия. \"Правителства се клатят заради такива теми, виждате какво стана в Белгия. Тези две теми – Истанбулската конвенция и пактът за миграция на ООН, не са партийна тема и в различните партийни семейства има различни мнения. Дори и в ЕНП натиснаха ГЕРБ за Истанбулската конвенция – те я приеха, внесоха я, противопостави се българското общество и те се дръпнаха\", каза още Нинова и посочи, че по тези теми не трябва да има деление на ляво и дясно.", "date": "2018.12.22", "title": "ПЕС пратила група за натиск срещу БСП, оплака се Корнелия Нинова"}
{"url": "https://www.dnevnik.bg/citat_na_deniia/2018/12/22/3366403_citat_na_denia_edinstveniiat_obsht_ezik_s_panov_e_po/", "text": "Това заяви главният прокурор Сотир Цацаров в интервю пред БНТ в коментар на отношенията му с председателя на Върховния касационен съд (ВКС) Лозан Панов. По думитему двамата имат различни ценности. А Панов само критикувал прокуратурата и властта като нямал градивни прдложения. \"Ако чуя такива, мнението ми може да се промени\", уточни Цацаров.", "date": "2018.12.22", "title": "Цитат на деня: Единственият общ език с Панов е по задължение"}
{"url": "https://www.dnevnik.bg/politika/2018/12/22/3366407_cvetanov_ako_dete_nosi_vzriv_ili_narkotici_kakuv_e/", "text": "Ако дете на 15 години е преносител на взривни вещества, защото има случаи и за тероризъм, или негов близък го е включил в схема за разпространение на наркотици, какъв е проблемът тези близки хора да не бъдат уведомени за задържането на лицето? Ако прокуратурата прецени, че има достатъчно доказателства да се препятсва събирането на доказателства.\" Така председателят на парламентарната група на ГЕРБ Цветан Цветанов защити върнатите от президента Румен Радев за ново обсъждане в парламента промени в Наказателно-процесуалния кодекс, които се прокарват през преходни разпоредби от законопроект за изменение на Наказателния кодекс и които позволяват на прокуратурата да отлага уведомяването за арест с 48 или 24 часа. Цветанов заяви пред Би Ти Ви, че поправките са необходими заради европейски разпоредби, които България все още не е приложила и дори заради това има започната наказателна процедура срещу страната. \"2014 г. след терористичния акт в Париж всичките европейски държави приеха тази директива. От 2018 г. тече наказателна процедура към страната ни. Никъде не се говори за \"таен арест\". От самото начало на задържането непълнолетният има възможност да се възползва от правна защита\", коментира Цветанов. Той не коментира защо след като се транспонира евродиректива, в която се говори, че отлагането на уведомяването на арест в е случаи на престъпления като тероризъм и престъпни групи, а в българския закон няма уточнение за кои престъпления ще се прилага разпоредбата. Каза само, че това било \"ясно\". Цветанов обяви, че депутатите няма да се съобразят с ветото на държавния глава. Според него бил предприет най­-либералния подход при прилагането на европейската разпоредба в българското законодателство. Всичко се правело за защита на националната сигурност и живота и здравето на гражданите, а на задържаните лица не се отнемат граждански права, тъй като от самото начало имат право на адвокатска защита. Вторият човек в ГЕРБ коментира и други теми като тази за закупуване на американските изтребители F-16. По думите му предпочитанието на министрите на отбраната и на икономиката да се преговоря със САЩ за закупуването им е експертно, а не политическо. \"Изборът за Ф­16 е най­-добър от стратегическа гледна точка за защита на националната сигурност. Да погледнем страните ­членки на НАТО, които са наши съседи - Гърция, Румъния, Турция са с Ф­16\", аргументира избора на министерства Цветанов. Той даде за пример, че Чехия и Унгария също са предпочели Ф­16 пред шведските \"Грипен\". \"За тях президентът Радев много алармираше и защитаваше. В служебния кабинет направиха една непрозрачна процедура, за да може правителството, назначено от Румен Радев да избере \"Грипен\" и да елиминира всички останали\", коментира Цветанов. Той припомни, че предстои съгласувателна процедура, която ще отнеме 14 дни и след това Министерският съвет ще вземе решение по въпроса, но последната дума ще е на парламента. По думите му се очаква в рамките на януари да приключи дебатът в Народното събрание.", "date": "2018.12.22", "title": "Цветанов: Ако дете носи взрив или наркотици, какъв е проблемът близките да не знаят за ареста му"}
{"url": "https://www.dnevnik.bg/sport/2018/12/22/3366384_dulgove_i_obeshtaniia_trugna_li_levski_po_putia_na_cska/", "text": "Изхвърляне от европейските турнири,  входирано дело  с искане за несъстоятелност и разкритие за големи дългове към Националната агенция по приходите (НАП) – това беше седмицата на \"Левски\" след приключване на есенния дял в Първа професионална лига. Клубът, който доскоро водеше в класирането и беше сочен за кандидат за титлата, трябва да се справя с много сериозни проблеми, които поставят под голяма въпросителна бъдещото функциониране на сините. Задълженията, които \"Левски\" трябва да плати до края на февруари, за да избегне  изхвърлянето от Европа  са на стойност 1 000 040 евро. Те са дължими към края на втория мониторингов период (30 септември), на който клубът е бил подложен. Около 700 хиляди евро от задълженията са към Националната агенция по приходите (НАП). 290 хиляди евро към футболисти и 50 хиляди евро към друг клуб. Освен дълговете сините трябва да платят и глоба от 100 хиляди евро за нарушаване на финансовия феърплей. \"Имаме план как да решим поставените задачи в срок до 31 януари 2019 година\",  гласи съобщението на клуба  след новината, че са санкционирани от УЕФА. Какво е финансовото състояние на клуба Към 31 декември 2017 г. \"Левски\" има дългове от 18.377 милиона лева. Това гласеше последния годишен финансов доклад на клуба. От тях близо 13 милиона бяха свързани със задължения по построяването на сектор \"А\" на стадион \"Георги Аспарухов\". След проведеното общо събрание на акционерите през септември изпълнителният директор Красимир Иванов обяви, че клубът ги е намалил с 28.2% спрямо 2016 година. \"Плановете ни са до края на 2018 г. да има още едно драстично намаляване на дълговете\", каза Иванов. Друг голям проблем е, че \"Левски\" продължава да работи на загуба макар и тя да намалява, поне според годишните доклади. През 2016 г. след първата година на Спас Русев тя е 1.856 милиона лева, а през 2017 г. – 874 хиляди лева. Всичко това се случи, след като преди малко повече от година Русев обяви, че  \"за пръв път от 10 години \"Левски\" няма да бъде на загуба\" . Гледай \"Левски\" и се сещай за ЦСКА Ситуацията в \"Левски\" обаче прилича на тази в ЦСКА при Александър Томов. Подобно на бившият президент на червените, който имаше способността да \"топи\" дълговете на клуба при всяка своя публична изява, същото се случва и с \"Левски\". В началото на седмицата от \"Левски\" чрез изпълнителния си директор  Красимир Иванов  заявиха, че са \"единственият клуб, който излиза и честно и почтено обявява финансовото си състояние\". Попитан дали \"Левски\" може да гарантира, че няма да фалира и да последва съдбата на ЦСКА, Иванов отговори: \"Това е хубав въпрос и отговорът е \"Да\". Ние нямаме такова намерение, нито се водят разговори \"Левски\" да последва съдбата на ЦСКА. Проблемите ни са известни и работим, за да ги решим\", каза Иванов. От \"Георги Аспарухов\" няколко пъти изтъкнаха, че задълженията няма да попречат на тима за участие в европейските клубни турнири през следващия сезон. \"Процесът за лицензиране на клубовете започва през март месец следващата година. Знаем какви критерии трябва да изпълним и работим, за да постигнем там, където смятаме, че не отговаряме на изискванията\", каза Иванов във вторник. Няколко дни по-късно дойде и новината за санкцията от УЕФА. Евентуално неучастие на тима в Европа обаче може да доведе до по-трайни последици. В момента евротурнирите са сериозен източник на приходи. Макар и да изигра само два мача в Лига Европа през 2018 г. \"Левски\" спечели 240 хиляди евро, без да се отчитат продадените билети. Настоящият формат гарантира близо 800 хиляди евро за два преодолени кръга (четири мача). Междувременно годишният финансов доклад сочи, че на второ място приходите на \"Левски\" извън спонсорството са от продажба на билети (между 900 хиляди и 1.2 млн. лева през последните три сезона). Т.е. приходите от Еврпа са от голямо значение. \"Левски\" при Спас Русев – управление на контрастите От 30 август 2016 г., когато беше  публично обявен за нов собственик на \"Левски\"  до днес, Спас Русев премина през много и различни етапи. Бизнесменът, който изтъкна, че \"от дете е закърмен с идеята \"Левски\", беше готов да си тръгне от стадион \"Георги Аспарухов\" само седем места след пристигането си. Първоначално Русев обяви планове за светло бъдеще, при които \"Левски\" да е европейски клуб. Не само да минава, но и да се задържа в Европа\". Дори стана ясно, че след подписването на договор с \"Виваком\" (БТК ЕАД) са изчистени задължения в размер на 6.620 милиона лева към 2016 г. На 22 февруари 2017 г. обаче  Русев направи рязък завой , оттегляйки се от клуба. \"Когато станах собственик на \"Левски\", заявих, че работата за отбора е кауза за мен. Влязох в клуба с най-искрените намерения \"Левски\" да е успешен клуб. След направения одит на Ernst & Young се оказа, че \"Левски\" е практически във фалит. Мой приоритет стана съществуването на клуба - погасяване на задължения, стабилизиране на финансовото положение, внасяне на необходимото спокойствие у играчите и треньорския щаб\", добави Русев в писмо до обществеността. През месец март бизнесменът размисли и даде сигнали, че остава, а през лятото направи мащабна селекция. Той привлече именития италианец Делио Роси за треньор, а лице на селекцията и отбора стана бившият нападател на \"Манчестър юнайтед\" Габриел Обертан. След идването на Русев \"Левски\" не постигна успехи в Европа, като отпадна последователно във втория и първия предварителен кръг на Лига Европа. Въпреки това перото за заплати се увеличава: от 7.8 милиона лева за 2016 г. до близо 8.9 милиона лева за миналата година. Макар и по непотвърдена информация притеснителни са индикациите свързани с \"Виваком\". През седмицата телекомът беше заменен като основен спонсор от букемейкъра \"Ефбет\", а логото свалено от екипите. Компанията остава в клуба с името си, което даде частично на стадиона и като акционер чрез Русев, но се твърди, че вече няма да осигурява пари. Договорът на \"Виваком\" с \"Левски\" е за шест години на стойност 12 милиона лева . Отдавна на стадион \"Георги Аспарухов\" обаче се говори, че парите са били преведени авансово при самото му подписване и вече са похарчени. Първо за покриване на част от задълженията, а след това и за финансиране на мащабната селекция (21 нови футболисти за последните два трансферни прозореца). Всичко това поставя много сериозен въпрос пред \"Левски\" откъде и как клубът се финансира. Възможно ли е загубите да бъдат покрити, неотложните задължения към НАП, контрагенти и други клубове, застраващи лиценза да се платят. И дали няма във всеки следващ момент да изскачат все по-големи проблеми, които да напомнят за ефекта на доминото и съдбата, която сполетя ЦСКА.", "date": "2018.12.22", "title": "Дългове и обещания: тръгна ли \"Левски\" по пътя на ЦСКА"}
{"url": "https://www.dnevnik.bg/sviat/2018/12/22/3365526_petrolut_poevtinia_do_54_i_ne_se_ochakva_skoro_da/", "text": "Въпреки решението от началото на декември на ОПЕК и групи големи производители на петрол извън картела да намалят добивите, за да повишат цените, през седмицата сортът Брент поевтиня до под $54, а американският - до по-малко от $46. Това е най-ниското ниво от повече от година насам, а поевтиняването на фючърсите спрямо октомври е с 35%. Причините са основно извън сектора на производство - новините за забавянето на китайската икономика и решението на Федералния резерв на САЩ да повиши лихвения процент в сряда с обещание това да продължи и през 2019-2020 г. Цените на акциите по борсите в САЩ и по света бързо поеха надолу, а за бизнеса с петрол това означава, че вероятно ръстът на икономиките се забавя, а с него - и потреблението. Бизнесът вече няма да може да разчита на евтино кредитиране и въздържането от разходи води до натрупване на незакупени горива. Притеснението на производителите е, че дори съкращаването на добивите, което трябва да влезе в сила от януари, няма да компенсира излишъка на пазара. \"Уолстрийт джърнъл\" съобщи, че Саудитска Арабия е готова да намали производството повече - вероятно до 3%, от това, на което се съгласи на заседанието на ОПЕК във Виена, само и само да се спре понижаването на цените. Според Фатих Бирол, ръководител на Международната агенция за енергетика (IEA) в близко време не се очаква рязко поскъпване на петрола, освен ако не се появят някакви геополитически проблеми. \"Пазарът не е убеден, че ОПЕК и руснаците ще спазят договореното. Ситуацията е \"покажи ми реални данни, а не обещания\", тъй като само поемането на ангажименти не е достатъчно да убеди търговците\", допълва пред \"Ройтерс\" Джон Килдъф, партньор в американската компания Again Capital Management. Халид ал Фалих, министърът на енергетиката на Саудитска Арабия, казва, че глобалните запаси от петрол би трябвало да започнат да намаляват към края на март, но и че пазарът е податлив на политически фактори и спекулативни операции. \"В момента две неща плашат пазара - ръстът на добивите на т.нар. шистов петрол в САЩ и забавянето растежа на потребление на нефт по света\", казва и Александър Корнилов, анализатор на руската компания \"Атон\". Колегата му от \"Фич\" Дмитрий Маринченко смята, че пазарите са движени от емоции и че търсенето на петрол все пак ще расте, дори при забавяне на световната икономика. \"Дори цените да се стабилизират в коридора 50-60 долара за барел, това няма да е трагедия, нивото е удобно и за двете страни. Поевтиняване под 50 долара е възможен, но не особено вероятен сценарий, тъй като това са цени, които ще принудят американците да намалят добивите.\" Във \"Фич\" смятат, че договореното в ОПЕК+ съкращаване на производството би трябвало котировките да се върнат в рамките на 60-70 долара за барел. Но преди това да се случи, най-вероятно ще минат месеци. Енергийното министерство на САЩ обяви миналата седмица, че запасите от петрол в страната са намалели с почти половин милион барела, но с почти 1.8 млн. барела повече бензини има в складовете. Експерти, анкетирани от S&P Global Platts, смятат, че резервите от горива ще се увеличат още повече - до 2.6 млн. барела. След като на 3 октомври барел петрол достигна пик от $85.5, се оказа, че средните запази за 5 години в хранилищата на страните производителки са поели нагоре и през ноември са надхвърлили с 11 млн. барела обичайното ниво. Това остава далеч от 400 млн. барела над стандарта, който имаше в депата през 2016г., малко преди да започне бързото поевтиняване на петрола, но е важно за това кога ще се усети ефектът от решението на ОПЕК+. Отново много търговци и анализатори следят какво ще направят американците и руснаците, които договориха с ОПЕК почти символично свиване на добива си - едва с 228 000 барела. Управлението за енергийна информация на САЩ съобщи, че към януари добивът на шистов петрол ще се увеличи със 134 000 барела на ден до 8.2 млн. барела. Това се тълкува като сигнал, че производството се ускорява, след като в един момент тази година САЩ станаха №1 в света с 12 млн. барела дневно. През декември рекордин добив от 11.42 млн. барела отчете и Русия.", "date": "2018.12.22", "title": "Петролът поевтиня до $54 и не се очаква скоро да поскъпне"}
{"url": "https://www.dnevnik.bg/bulgaria/2018/12/22/3366409_nedopustimo_e_da_se_pravi_nelegalen_arest_obiavi/", "text": "В коментар на последните законови промени, които дадоха на прокуратурата право да бави уведомяването за арест с 48 часа, представляващият Висшия съдебен съвет (ВСС) Боян Магдалинчев заяви, че е \"недопустимо да се прави по този начин, да се прави т.нар. нелегален арест\". Думите му бяха за предаването \"Годината\" по \"Дарик радио\". Измененията в Наказателно-процесуалния кодекс (НПК) бяха направени през преходна разпоредба на законопроект за промяна в Наказателния кодекс. Президентът Румен Радев им наложи вето. Днес председателят на парлементарната група на ГЕРБ Цветан Цветанов обяви пред Би Ти Ви, че депутатите няма да се съобразят с ветото. Какво каза още вторият човек в управляващата партия четете  тук .  Магдалинчев каза още, че съдебният съвет не мисли за импийчмънт на председателя на Върховния касационен съд (ВКС) Лозан Панов. Попита обаче защо Панов не е говорил пред колегите си в съдийската колегия за проблемите на съдебната система, а е произнесъл  реч  пред международната конференция на MEDEL (Европейски магистрати за право и свободи).  \"На този етап не виждам основание да се отстранява (Панов - бел.ред.). Но тримата големи имат своите конституционни и законови правомощия. Както се явиха председателят на Върховния административен съд (ВАС) и главният прокурор в Народното събрание за изслушване на докладите им, трябваше да се яви и председателят на ВКС\", коментира Магдалинчев. По думите му през 2018 г. съдебният съвет доказал, че работи по проблемите на съдебната власт. За пример даде работата върху съдебната карта, която разглежда натовареността на отделните съдебни органи. Според данните административните съдилища били по-натоварени от окръжните, но в България има обърната пирамида и ВАС е по-натоварен от долните съдилища. Магдалинчев изрази надежда, че с  последните промени в Административно-процесуалния кодекс (АПК)  това ще бъде поправено.  За предстоящия през следващата година избор на нов главен прокурор, Магдалинчев обясни, че по закон номинации ще се издигат шест месеца преди края на мандата на Сотир Цацаров, който изтича през декември.", "date": "2018.12.22", "title": "Недопустимо е да се прави нелегален арест, обяви представляващият съдебния съвет"}
{"url": "https://www.dnevnik.bg/sport/2018/12/22/3366415_bulgariia_surbiia_gurciia_i_rumuniia_shte/", "text": "България, Сърбия, Гърция и Румъния взеха решение да кандидатстват за домакинството на още един голям футболен форум  освен световното първенство през 2030 . След четиристранната среща в Белград стана ясно, че съседните държави ще участват заедно с кандидатура за европейските първенства през 2028 и 2032 година. След срещата, в която участваха спортните министри на четирите държави, беше решено да се създаде Комисия за подготовка на кандидатурата. Тя се състои от 16 човека, по четирима от всяка страна. На форума в Белград България беше представена от министъра на спорта Красен Кралев и президентът на Българския футболен съюз Борислав Михайлов. Решението България, Сърбия, Гърция и Румъния да кандидатстват за световното по футбол дойде след среща на високо равнище през ноември във Варна. Тогава министър-председателят Бойко Борисов обяви, че четирите страни подготвят обща кандидатура. Световното през 2030 г. е специално, защото тогава се навършват 100 години от провеждането на първият шампионат. До момента има една издигната кандидатур: съвместна на Уругвай, Аржентина и Парагвай. Великобритания, както и Мароко, Испания и Португалия също изразиха намерения. Към момента  България няма нито един стадион, на който може да се проведе мач от световно първенство . Кралев, Ваня Удовичич (Сърбия), Богдан Константин Матей (Румъния) и Георгос Василиадис (Гърция) препотвърдиха категоричната готовност на четирите страни за съвместна кандидатура за домакинство на Световното първенство по футбол през 2030 година. Присъстващите на срещата подчертаха, че проекта за обща кандидатура дава силен политически знак от страна на Балканите към останалия свят. \"Готови сме да защитаваме като екип политическите и икономическите интереси на Балканите\", заяви Красен Кралев. Представителите на футболните асоциации бяха категорични, че изграждането на спортна инфраструктура е важна за всяка от страните. Борислав Михайлов, който е член на Изпълнителния комитет на УЕФА от осем години, изрази увереност, че кандидатурата на България, Сърбия, Румъния и Гърция е достатъчно силна и имаме шанс за успех. След срещата в Белград стана ясно още, че Гърция се включва в съвместната кандидатура на България, Сърбия и Румъния за европейското първенство по волейбол през 2021 г. Следващата четиристранна среща е в София през февруари. Междувременно Борислав Михайлов е бил изведен по спешност от залата в Белград, съобщава агенция \"Фокус\". Президентът на БФС се е почувствал зле и е излязъл.", "date": "2018.12.22", "title": "България, Сърбия, Гърция и Румъния ще кандидатстват за домакинство на Евро 2028 и 2032"}
{"url": "https://www.dnevnik.bg/politika/2018/12/22/3366417_rumen_radev_izborut_na_f-16_za_iztrebitel_e_triumf_na/", "text": "Предложението за изтребител F-16 беше триумф на лобизма. Това каза президентът Румен Радев в интервю за предаването \"Годината\" по \"Дарик радио\" след като  снощи междуведомствената комисия обяви  избора на изтребител за българската армия. Държавният глава посочи, че предложението България да избере изтребител F-16 е финалът на автокрацията за тази година. \"Това беше триумф на лобизма. Не искам да защитавам един или друг тип самолет – за мен и трите типа са прекрасни, летял съм на тях и срещу тях. Но за разлика от други хора, аз защитавам процесът да бъде прозрачен, открит и обективен\", обяви той. Посочи, че има два вида избор – първият е, когато правителството казва, че ще заложи на стратегическото партньорство и избира самолет от страната X, без да го интересуват подробности. Но за това се изисква политическа смелост и най-вече отговорност, която не е присъща за нашите управници. Те решиха да се правят на демократи в този процес и катастрофираха, обясни Радев. Посочи, че в случая е избран другия път - както се прави в демократичните държави, но изборът бил предрешен от изказване на зам.-председателя на ГЕРБ Цветан Цветанов от Вашингтон. Напомни, че и  премиерът направил изказване  в полза на един от кандидатите доскоро в процедурата. Защо е тогава целият този фарс? Това е стил на управление, който излиза извън всякакъв контрол, обяви той. По този начин, според Радев, можело и някой строител да подшушне нещо на Борисов за това, че може най-добре да строи магистрала. Държавният глава подчерта, че с този избор на изтребител не е взета предвид цената за експлоатация, която обикновено двойна надхвърля тази на придобиване и изрази тревога, че може да не останат пари за това военните пилоти да могат да летят на изтребителите, което е проблем и сега заради липсата на средства. Доскоро същите тези хора, които блокираха модернизацията на армията с аргумента, че няма пари за пенсии, а сега се втурнаха да купуват най-скъпите изтребители, посочи президентът. В отговор на въпрос Радев посочи и че договорът с Македония за добросъседство е подписан без обществено и междуведомствено обсъждане като се е бързало \"за слава\", но историята показвала, че крайният резултат не е този. Според него той стъпва на документ отпреди 20 г., а междувременно доста фактори са се променили. За оттеглената преди гласуване в Народното събрание Истанбулска конвенция Радев посочи, че това е зле написан документ, който позволява нееднозначно тълкуване и не гарантира защита на ничии права. Държавният глава обяви, че още не е решил дали ще допусне за публикуване или ще наложи вето на текстовете, които предвиждат да може да се конфискува незаконно придобито имущество без присъда и на Закона за вероизповеданията, защото още не се е запознал с тях и първо ще се консултира с юристите си. В отговор на въпрос разказа, че започнал мандата си с въпроса към НСО дали не може да продължи да се придвижва както преди да заеме поста и да не бъде охраняван. Получил отговор, че охраната му е записана в Закона за президента, такава е предвидена и за други длъжности като тази на премиера. Обяви, че би опитал по някакъв начин да предложи промяна на това положение, макар че няма право на законодателна инициатива, но трябвало въпросът да се консултира и с премиера, защото той нямал проблем да ходи пеша, но е възможно други да имат.", "date": "2018.12.22", "title": "Румен Радев: Изборът на Ф-16 за изтребител е триумф на лобизма"}
{"url": "https://www.dnevnik.bg/politika/2018/12/22/3366473_zaradi_karaiancheva_horata_niamali_durva_za_ogrev_v/", "text": "Председателят на ДПС МУстафа Карадайъ се оплака, че заради председателя на парламента Цвета Караянчева (ГЕРБ) хората в Кърджали мръзнели и нямали дърва. В предаването \"Годината\" по Дарик радио той обясни, че дървата за огрев се раздават на партиен принцип и затова електоратът на ДПС нямал. Поясни, че участвал преди време в археологически разкопки и те показали, че от древни времена хората в Родопите се отоплявали с дърва. В отговор на въпрос обаче отрече партията му да иска оставката на Караянчева по тази причина. Той доразви тезата, лансирана от почетния лидер на ДПС Амед Доган през седмицата за програмно управление на България като посочи, че почти през цялото време на 44-тото Народно събрание призивът на ДПС бил да се даде програма, посока за развитие на страната. \"Ние сме една от най-бедните държави в Европейския съюз и от тази гледна точка поставянето на преден план на персоните, а не на програмата не е наша тема\", коментира лидерът на ДПС. Според него персоните, които ще бъдат начело на програмното управление ще дойдат, както обикновено, но по-важното е да имат изготвена програма, по която да работят. Посочи, че през последните 10 г. държавата се движи по инерция. \"Не казвам, че нищо добро не се е случило, но дори всичките неща, които са се случили 100% да са възможно най-добрите, те са се случили ад хок, а не защото са били целенасочена политика. От тази гледна точка, по този начин вървеж по инерция, ние няма как да догоним средния стандарт на Европейския съюз\", коментира още Карадайъ.  Той допълни, че страната трябва да има ясна програма, за да се развива ускорено, а не \"да бъдем стабилната на дъното държава\". ", "date": "2018.12.22", "title": "Заради Караянчева хората нямали дърва за огрев в Кърджали, обяви Карадайъ"}
{"url": "https://www.dnevnik.bg/sport/2018/12/22/3366471_iohanes_byo_vze_peti_uspeh_ot_nachaloto_na_sezona_v/", "text": "Норвежецът Йоханес Тингес Бьо записа пета победа от началото на сезона в Световната купа по биатлон, след като спечели преследването в чешкия зимен център Нове место. Той надделя в много тежка напредвара по трасето с дължина 12.5 км срещу руснака Александър Логинов и брат си Тарей Бьо. Както и в спринта два дни по-рано Бьо беше първи, а Логинов втори. Норвежецът вече има 27 победи в Световната купа (15 в спринта, седем в преследването, три в масовия старт и две в индивидуалния). За шести път в кариерата си Бьо прави дубъл спринт – преследване. Бьо и Логинов направиха по четири грешки в стрелбата, но норвежецът бягаше по-бързо, като пресече финалната линия с преднина 6.2 секунди. Тарей Бьо допусна само една грешка, при това в последната си стрелба. Той финишира с 23.9 секунди пасив. Четвърти се нареди Симон Дестьо с две грешки на 29.2 секунди. Мартен Фуркад стана единственият биатлонист, който не направи грешка в стрелбата и свали всички 20 мишени. Носителят на Големия кристален глобус стартира 43-и и завърши на песто място, правейки един от най-големите скокове в дисциплината. В преследването участваха българите Красимир Анев и Владимир Илиев. Анев завърши 26-и, като направи скок с 11 позиции. Той направи четири грешки в стрелбата. Владимир Илиев беше едва 36-и с девет грешки. Българите не влязоха в масовия старт в неделя. Лидер в генералното класиране за Световната купа е Йоханес Бьо с 308 точки. Втори е Логинов с 232 пред Антонин Гигона с 223 и Симон Едер с 205. Шампионът за последните седем сезона Фуркад е пети, като има две победи от началото на сезона.", "date": "2018.12.22", "title": "Йоханес Бьо взе пети успех от началото на сезона в Световната купа по биатлон"}
{"url": "https://www.dnevnik.bg/sviat/2018/12/22/3366484_leningradskata_aec_spria_zavinagi_purviia_si_reaktor/", "text": "През нощта срещу събота Ленинградската АЕЦ - на 80 км западно от Санкт Петербург, спря завинаги своя първи енергоблок РБМК-1000 след 45-годишна експлоатация, предаде ТАСС, като цитира съобщение на атомната централа. Първият енергоблок \"бе изключен от енергийната система на Русия без забележки\", посочва АЕЦ. Вместо стария реактор от \"чернобилски\" тип ще се използва енергоблок ВВЕР-1200 от последното засега поколение \"три плюс\", успешно преминал всички изпитания. Според федералните норми и правила обаче спреният реактор ще остане официално в експлоатация, докато бъде извадено горивото - процес, който се очаква да приключи към 2023 година. След това старият енергоблок ще бъде демонтиран. Проучва се възможността освободените площи в АЕЦ да се използват за нови производства, а облъченият графит - за научни разработки. Дори след спирането на първия енергоблок Ленинградската АЕЦ ще остане най-голямата ядрена централа в Русия с монтирана мощност 4200 мегавата. Тя осигурява над 50 на сто от енергийното потребление на Санкт Петербург и областта, допълва агенцията.", "date": "2018.12.22", "title": "Ленинградската АЕЦ спря завинаги първия си реактор"}
{"url": "https://www.dnevnik.bg/politika/2018/12/22/3366480_suvetut_po_zakonodatelstvo_ne_iska_da_bude_svurzvan/", "text": "При започването на мандата на сегашния 44-ти парламент, тогавашният му председател Димитър Главчев (ГЕРБ) възстанови съществуването на Консултативния съвет по законодателство. Той същестуваше и преди, но беше закрит в първия мандат на премиера Бойко Борисов. В него са включени около 20 изявени юристи, които трябва да подпомагат законотворчеството и да съветват депутатите. Сега обаче председателят на съвета проф. Огнян Герджиков поиска от шефа на Народното събрание Цвета Караянчева органът да бъде разпуснат. Причината е, че \"съществуването му е безсмислено\", а членовете му не искат имената им да бъдат свързвани с писаните в момента закони, съобщи \" Медиапул \". В писмото си професорът, бивш председател на Народното събрание и служебен премиер обяснява, че от възстановяването на съвета през октомври 2017 г. депутатите са поискали от него становище само по два законопроекта - промените в Кодекса на труда и измененията в Административнопроцесуалния кодекс. \"През изтичащата 2018 г. не ни беше възложена никаква задача. Това обстоятелство ме кара да мисля, че Народното събрание повече няма нужда от този консултативен съвет. Номиналното му съществуване е безсмислено. Ето защо е коректно той да бъде закрит\", пише проф. Герджиков. И допълва: \"Още повече, че членовете на съвета имаме резерви към качеството на някои от приеманите от Народното събрание нормативни актове и не желаем имената ни, евентуално, да се свързват с тях. От името на членовете на Консултативния съвет Ви моля най-учтиво, той да бъде закрит като това обстоятелство бъде публично огласено\". Не за пръв път Герджиков критикува законодателната дейност. През март и  юни  тази година той обяви публично, че в последните години  законите се правят \"популистки\" и \"непрофесионално\" . И че е търсил настоятелно среща с Караянчева, за да поговорят за бъдещето на Консултативния съвет. Една от критиките на юриста тогава бе срещу промените в банковия закон, предложени от депутати от ДПС, сред които и Делян Пеевски. За връзката между въздуха и водата или как се пишат законите в България четете  тук .", "date": "2018.12.22", "title": "Съветът по законодателство не иска да бъде свързван със законите на този парламент"}
{"url": "https://www.dnevnik.bg/politika/2018/12/22/3366478_cvetanov_obiavi_za_prozrachna_procedurata_po_izbor_na/", "text": "Всичко, което правим, го правим максимално прозрачно. Това обяви председателят на парламентарната група на ГЕРБ Цветан Цветанов в предаването \"Годината\" по Дарик радио след като по-рано президентът  Румен Радев обяви процедурата за триумф на лобизма . \"Аз съм най-големият лобист за прозрачността и справедливостта. Отстрани можеш да бъдеш ментор и да даваш квалификации на когото и да било\", заяви Цветанов. Той посочи, че служебното правителство на Радев е бързало да вземе решение и то след парламентарните избори, за да реши въпросът със самолетите. Цветанов попита имало ли е някакви зависимости по онова време при взимането на едноличното решение за избора на изтребител. За промените в Наказателния кодекс председателят на парламентарната група на ГЕРБ, посочи, че няма да подкрепи ветото на президента, тъй като в случая промяната е в съзвучие на европейските норми и само в изключителни случаи.", "date": "2018.12.22", "title": "Цветанов обяви за прозрачна процедурата по избор на изтребител"}
{"url": "https://www.dnevnik.bg/sport/2018/12/22/3366513_chelsi_zagubi_ot_lestur_kato_domakin/", "text": "Челси\" пропусна добра възможност да се приближи до водещите отбори във Висшата лига, след като загуби с 0:1 на свой терен от \"Лестър\". Сините загубиха за трети път в последните си шест двубоя и остават с 37 точки, с равни точки с петия \"Арсенал\", но с по-добра голова разлика. Единственият гол на \"Стамфорд бридж\" вкара Джейми Варди през втората част. \"Челси\" не игра толкова добре, колкото в предишните си мачове и преди почивката нямаше толкова положения. Най-добрият шанс за домакините се откри пред Еден Азар. В 33-а минута той удари греда след мощен удар. В началото на втората част \"лисиците\" нанесоха своя голям удар, когато се разписа Джейми Варди. Звездата на \"Лестър\" беше точен в 51-ата минута, когато получи хубав пас от Джеймс Мадисън и с плътен удар преодоля Кепа Арисабалага. За Варди това беше 13-и гол в последните 15 мача срещу тимове от т.нар. Голяма шестица във Висшата лига.", "date": "2018.12.22", "title": "\"Челси\" загуби от \"Лестър\" като домакин"}
{"url": "https://www.dnevnik.bg/sport/2018/12/22/3366508_kristul_palas_shokira_siti_sus_zrelishten_obrat_na/", "text": "Шампионът \"Манчестър сити\" допусна изненадваща загуба на своя \"Етихад\", след като отстъпи с 2:3 на \"Кристъл палас\", който преди двубоя се намираше в зоната на изпадащите. Тимът на Пеп Гуардиола поведе, но след това допусна три гола в мрежата си, а и не показа най-добрия си футбол. Илкай Гюндоган изведе шампионите в 27-ата минута, но в рамките на две минути между 33-ата и 35-ата Джефри Шлуп и Андрос Таунсенд обърнаха резултата. В началото на втората част Лука Миливоевич се разписа от дузпа и даде солиден аванс на гостите. Драмата беше пълна, след като пет минути преди края на мача резервата Кевин Де Бройне се разписа и върна интригата. Поражението е второ за шампионите от началото на сезна, които на 8 декември отстъпиха на \"Челси\". \"Сити\" остава на второ място на четири точки зад лидера \"Ливърпул\". Както и в края на 2017 г., \"Палас\" спря \"гражданите\". През миналата година \"орлите\" спряха серията от 18 поредни победи на тима на Пеп Гуардиола с 0:0 на \"Селхърст парк\". След като не бяха губили в продължение на 21 мача, сега \"гражданите\" имат две поражения в последните си три срещи. Тимът, който изглеждаше непоклатим на първата позиция, вече изостава. \"Сити\" беше в серия от шест мача без загуба срещу този съперник във Висшата лига. Тимът имаше десет победи от последните 12 мача срещу \"орлите\". Загубата е първа за \"Сити\" на \"Етихад\" от 12 мача. За последно тимът беше загубил на своя стадион в градското дерби с \"Юнайтед\" (7 април 2:3), когато отново допусна обрат. Пеп Гуардиола направи само две промени от състава, който преди седмица победи \"Евертън\". Стърлинг започна вместо Рияд Марез, а Джон Стоунс вместо Фернандиньо. Срещата започна по-добре за домакините, които можеха да открият много рано. Фабиан Делф стреля мощно от около 30 метра още в началните минути, но Висенте Гуаита успя да избие в корнер. В 27-ата минута шампионите откриха след продължителна атака, при която приспаха съперника си. Фабиан Делф центрира в наказателното поле, където от дълбочина изскочи Гюндоган и се разписа с глава – 1:0. Германският национал затвърди добрата си форма с четвърти гол в последните осем мача, в които се появи във Висшата лига. В предишните си 39 двубоя от шампионата Гюндоган имаше същия брой голове. Радостта на \"гражданите\" трая само шест минути, след като в 33-ата \"Палас\" успя да изравни. Защитата на \"Сити\" не реагира при контраатака на гостите, която се разви по десния фланг и премина отляво. Джеймс Макартър подаде към Джефри Шлуп, а той с диагонален шут прати топката зад Едерсон. Изстрелът на фланговия играч беше първият удар за \"орлите\" в мача изобщо. Попадението дойде изневиделица за шампионите, които до този момент не допускаха никакви грешки. Футболистите на Гуардиола доминираха на терена, но пропиляха много добри шансове да водят по-убедително. В 35-ата минута резултатът вече беше 1:2, след като \"Кристъл палас\" успя да обърне. След центриране от пряк свободен удар и лоша намеса на защитата в светлосиньо, топката беше избита към центъра на терена. На около 30 метра от вратата тя попадна в Андрос Таунсенд, който с бомбен удар от воле не остави никакви шансове на Едерсон – 1:2. Само 162 секунди разделиха двете попадения на \"Палас\", с които гостите успяха да обърнат резултата. За Таунсенд пък това беше 17-и гол в кариерата му във Висшата лига. От тях 10 са дошли с удари извън наказателното поле. Втората част започна с натиск на \"Сити\", но гостите продължиха да бъдат много ефективни и стигнаха до трети гол. След центриране на Уан Бисака, Таунсенд удари гредата след удар с глава. Топката отиде към Макс Майер, а Кайл Уокър се хвърли на шпагат и фаулира германеца. Съдията Андре Маринър нямаше избор и посочи бялата точка. В 52-ата минута \"орлите\" увеличиха аванса си, като Миливоевич беше точен от бялата точка. Капитанът на \"Кристъл палас\" се реваншира за пропуска си от преди година, когато на 31 декември тимът изпусна да победи. Тогава сърбинът не се разписа от дузпа в 92-ата минута. За капитана на \"Палас\" това беше 13-и гол от дузпа във Висшата лига. След трите гола, които допуснаха неговите играчи Гуардиола прибегне и до радикални ходове, пускайки от пейката Серхио Агуеро, Кевин Де Бройне и Рияд Марез. Те влязоха на местата на Николас Отаменди, Делф и Рахийм Стърлинг. Макар че имаше много офанзивни играчи едновременно на терена \"Сити\" дълго време след попадението на Миливоевич не успя да притисне домакините. Едва в 76-ата минута Лерой Сане удари греда след изстрел от пряк свободен удар. Макар и да нямаха толкова голови възможности \"гражданите\" стигнаха до попадение. В 85-ата минута Де Бройне опита да центрира, но вместо това изненада Гуаита, прехвърляйки го – 2:3. В минутите до края беше много интересно, като \"Сити\" изпусна добър шанс чрез Габриел Жезуш, а \"Палас\" претендираше за дузпа за нарушение на Едерсон срещу резервата Джордан Аю.", "date": "2018.12.22", "title": "\"Кристъл палас\" шокира \"Сити\" със зрелищен обрат на \"Етихад\""}
{"url": "https://www.dnevnik.bg/bulgaria/2018/12/22/3366529_mugla_i_neobraboten_put_dovedoha_do_katastrofa_s_pet/", "text": "Мъглата и заледения и неопесъчен път са причините за верижната катастрофа в Пазарджишко, която взе живота на петима души, а трима са настанени в болница. Това е мнението към момента на местната полиция, информира Би Ти Ви. Тази сутрин се блъскат 4 автомобила - два леки и два буса. После още 7 коли се удрят, заради заледения участък. Жертвите са пет.  Инцидентът стана на надлез между пазарджишки села Звъничево и Братаница. Пътят остана шест часа затворен. В резултат на сериозния сблъсък четирима от пътуващите в автомобилите са починали на място, а друг по-късно. За изваждането им от силно деформираните автомобили се е наложило използването на режещи инструменти от пожарникарите. Участници в катастрофата разказаха за телевизията, че надлезът е бил толкова заледен, че не е можело да се върви по него.  Направена по-късно проверка от страна на Агенция \"Пътна инфраструктура\" установи, че фирмата за пътна поддръжка в района - \"Пътища Пловдив\", е закъсняла с опесъчаването. Подизпълнител на фирмата е \"Еко Хидро\" ООД. От там обясниха за телевизията, че се опесъчява при нужда, а този ден тя дошла по-късно.  Ръководителят на пътната агенция Светослав Глосов обясни, че почистващите машини са излезли днес малко след 6 ч сутринта, а при такива условия е трябвало да излязат още в 3-4 часа. \"Ако не са си спазили договора, ще бъдат санкционирани, но това не решава въпроса\", коментира той.  Разследването обаче ще покаже кои точно за причините, довели до катастрофата. Институтът за пътна безопасност с писмо до регионалния министър Петя Аврамова поиска да бъде уволнен целия Управителен съвет на АПИ и да бъдат поети ясни отговорности. От неправителствената организация подчертават, че се бездействието си министърът ще доведе \"до задълбочаване на трагичното състояние на нашите пътища\". От института допълват, че при липса на реакция от регионалното ведомство в началото на януари ще започнат протестни действия с носене на жълти жилетки. От АПИ предупредиха неправителствени оргазанизации да се въздържат от публични обвинения без конкретни доказателства. ", "date": "2018.12.22", "title": "Мъгла и необработен път доведоха до катастрофа с пет жертви в Пазарджишко"}
{"url": "https://www.dnevnik.bg/bulgaria/2018/12/22/3366532_ivancheva_jelanieto_na_prokuraturata_da_sme_v_aresta_e/", "text": "Това е перверзия - прокуратурата да държи толкова да сме затворени. Никога няма да си позволя да наруша домашния арест и да се върна там, където ни малтретираха и унижаваха.\" Това заяви бившият кмет на столичния район \"Младост\" Десислава Иванчева в първия си коментар,  след като бе пусната от ареста . Тя бе посрещната с букет цветя от съседи. Призна, че я е страх да не се върне в ареста, защото прокуратурата не е оттеглила искането си за това. Решението на Апелативния специализиран съд се очаква след празниците. \"Това е един лош и лъжовен свят. Много неща разбутахме, например откраднатите 14 апартамента от времето на Борисов като кмет, пуснахме ги на прокуратурата, разследване няма\", каза отстранената кметица, цитирана от Би Ти Ви, но подчерта: \"Не обвинявам никого\". Иванчева каза още, че няма угризения за свършената от нея работа и ще съди експертите, изготвили докладите по делото. \"Прокуратурата излъга, Гешев (зам.главният прокурор и доскорошен шеф на спецобвинението - бел.ред.) каза, че сме броили парите, а г-жа Петрова (заместника на Иванчева Биляна Петрова - бел.ред.) си ги била сложила в чантата, оказа се, че няма такова нещо. Смаза ме, че може такива хора да не направят правилните експертизи\", допълни Иванчева.", "date": "2018.12.22", "title": "Иванчева: Желанието на прокуратурата да сме в ареста е перверзия"}
{"url": "https://www.dnevnik.bg/bulgaria/2018/12/22/3366533_shveciia_s_goliamo_razocharovanie_i_trevoga_priema/", "text": "С голямо разочарование и тревога научихме за намерението на българското Министерство на отбраната едностранно да прекрати преговорния процес с Швеция за закупуване на изтребители\". Това се казва в позиция на Швеция, разпространена тази вечер, след като в последния работен ден преди коледните празници лед като  снощи междуведомствената комисия обяви  избора на изтребител за българската армия - Ф-16. Днес директорът на експортния отдел на Агенцията за отбранително имущество на Швеция Йоаким Валин изтъкна, че шведската оферта за 10 изтребителя \"Грипен\" е \"значително под зададения бюджет\", дава гаранции за сигурността на българското въздушно пространство \"след само 24 месеца\" и може да бъде от полза на България и чрез създаване на високотехнологични работни места в регионален център за поддръжка на самолетите. В позицията се казва още, че  \"Швеция предложи на България 10 нови изтребителя \"Грипен\" , напълно съвместими с НАТО и напълно в съответствие с техническите и оперативните изисквания, както и със зададените от страната бюджет и срокове за доставка. С \"Грипен\" България може да има най-добрата в света ПВО защита с ракетата Meteor и българските ВВС ще могат да гарантират сигурността на българското въздушно пространство след само 24 месеца. Партньорството с Швеция и Сааб може също да донесе много други ползи за България какъвто би бил регионалния Център за поддръжка на \"Грипен\", който ще подпомогне българската военна индустрия, но също така и ще създаде високотехнологични работни места\". По-рано днес  ко нцернът производител на Ф-16 \"Локхийд Мартин\"  обяви, че ще търси вариант за намаляване на цената, по която България ще купи американските изтребители. Окончателната дума обаче за избора на изтребител е на Народното събрание, което още не е гласувало. ", "date": "2018.12.22", "title": "Швеция \"с голямо разочарование и тревога\" приема намерението на България да купи Ф-16"}
{"url": "https://www.dnevnik.bg/sport/2018/12/22/3366534_real_madrid_specheli_chetvurta_kupa_ot_svetovnoto/", "text": "Реал\" (Мадрид) вече е най-успешният отбор в световното клубно първенство, след като спечели за четвърти път надпреварата. Европейският клубен шампион се наложи над \"Ал Аин\" от Обединените арабски емирства с 4:1 на финала в Абу Даби. Лука Модрич откри през първата част, а Маркос Йоренте и Серхио Рамос след почивката покачиха на 3:0. В края на мача стана интересно, като \"Ал Аин\" върна един гол, но след автогол на Надер беше оформен и крайният резултат. \"Реал\" печели за трета поредна година турнира, след като преди това триумфираше и в Шампионската лига. Първата купа на испанския тим в световното клубно първенство беше спечелена през 2014 г. По този показател \"Реал\" е пред големия си съперник \"Барселона\", който има три трофея и един загубен финал. В отсъствието на контузени Марко Асенсио атаката на мадридчани поведоха Карим Бензема, Гарет Бейл и Лукас Васкес. Тимът не срещна никакви проблеми срещу домакините на турнира и още в 14-ата минута откри. След продължителната атака Бензема отклони към Модрич, а с хубав удар с левия си крак носителят на \"Златната топка\" се разписа – 1:0. До почивката \"Ал Аин\" не отправи нито един точен удар, а \"Реал\" действаше със самочувствие без да предприема никакви рискове в защита. През втората част азиатците пробваха да изнесат играта в по-предни позиции, но \"Реал\" не изглеждаше притеснен. В 60-ата минута европейският клубен шампион стигна до втори гол, който беше много красив. След изпълнение на корнер защитата на \"Ал Аин\" изчисти топката, но тя попадна на пътя на Маркос Йоренте и той с удар от воле не остави шансове на вратаря. До края на двубоя имаше време и за още попадения. Първо Серхио Рамос се разписа с глава след центриране от корнер на Модрич. Все пак \"Ал Аин\" стигна до почетен гол. Негов автор стана Цукама Шиотани в 86-ата минута. В добавеното време беше оформен крайният резултат, когато Надер си вкара автогол, намесвайки се нескопосано. В мача за третото място \"Ривър плейт\" разгроми \"Кашима антлърс\" с 4:0. Головете за аржентинците вкараха Сукулини, Мартинес два и Боре.", "date": "2018.12.22", "title": "\"Реал\" (Мадрид) спечели четвърта купа от световното клубно първенство"}
{"url": "https://www.dnevnik.bg/evropa/2018/12/22/3366536_protestirashtite_julti_jiletki_vuv_franciia_namaliavat/", "text": "Шестдесет и пет души бяха задържани в Париж днес при поредния протест на \"жълтите жилетки\", предаде ДПА, като се позова на радио Франс енфо. Сред арестуваните е Ерик Друе, един от лидерите на протестното движение. Демонстрацията на булевард \"Шанз Елизе\", в центъра на френската столица, премина до голяма степен мирно, информира БТА. В протеста се включиха едва около 1000 души, което е много по-малко в сравнение с предходните седмици. Приблизително 100 демонстранти се събраха на моста \"Европа\" в град Страсбург, близо до границата с Германия. Те предизвикаха временни смущения в трафика, преди силите за сигурност да се намесят. В южния град Перпинян 36-годишен шофьор на автомобил загина вчера, след като се удари в камион, участващ в протестите. Демонстранти с жълти жилетки излизат по улиците и блокират пътища във Франция от средата на миналия месец. Протестите доведоха до размирици и сблъсъци с полицията. Движението, което няма национални лидери, първоначално бе насочено срещу планираното повишаване на данъците върху горивата, от което правителството вече се отказа, но то постепенно издигна нови и нови искания, сред които увеличаване на заплатите, орязване на данъци и промени в конституцията, за да могат гражданите да инициират референдуми по политически въпроси, отбелязва ДПА. Протестите станаха причина за смъртта на десет души, повечето от които загинаха при автомобилни злополуки заради блокирани от демонстрантите пътища. Движението на \"жълтите жилетки\" обаче изглежда губи импулс през последните седмици.  Вчера френският парламент одобри закон с мерки за успокояване на демонстрантите.", "date": "2018.12.22", "title": "Протестиращите \"жълти жилетки\" във Франция намаляват"}
{"url": "https://www.dnevnik.bg/sport/2018/12/22/3366537_albert_popov_zavurshi_16-i_v_slaloma_v_madona_di/", "text": "Българинът Алберт Попов записа най-доброто си класиране в Световната купа по ски алпийски дисциплини, след като завърши 16-и в италианския курорт Мадона ди Кампилио. 21-годишният скиор влезе едва за втори път в точките и подобри представянето си от  Леви, когато беше 20-и . Това е най-предното класиране за България в Световната купа от 1986 г. Тогава Петър Попангелов завърши 14-и, отново в Мадона ди Кампилио. Попов успя да влезе във втория манш, независимо че беше със 72-и стартов номер. Той даде 15-и резултат в първия манш, като беше пред далеч по-опитни и доказани скиори като Стефано Грос, Дейв Райдинг, двукратният световен шампион Жан-Батист Гранж, Феликс Нойройтер и Алекси Пинтюро. Във втория манш той даде 14-о време. Българинът имаше и късмет, след като някои от големите претенденти не завършиха. Състезанието на пистата \"Каналоне Мирамонти\" беше много оспорвано, а победата грабна Даниел Юл. Швейцарецът взе своя първи успех в Световната купа, след като в досегашните си 56 старта имаше само два подиума. След първия манш Юл беше четвърти. Във второто спускане обаче Хенрик Кристоферсен и Марсел Хиршер пропуснаха врата и не успяха да спорят за победата. Норвежецът не завърши, докато Хиршер остана едва 26-и. На подиума зад Юл се наредиха двама австрийци Марко Шварц и Михаел Мат. Състезанието обаче беляза спиране на исторически серии. Кристоферсен не успя да изравни рекорда от поредни влизания в подиума на Ингемар Стенмарк (12). Хиршер пък пропусна да стане първият скиор с 15 победи в рамките на една календарна година. Носителят на Големия кристален глобус беше спечелил девет от последните 10 старта в дисциплината. Той пропусна да стане и първият след Джорджо Рока (2005-06), който печели първите три слалома за сезона. Победата на Юл го изкачи на второ място в класирането в слалома. Той е със 185 точки, само на 15 зад Хиршер. Трети е Михаел Мат със 141 точки. Алберт Попов вече има 26 точки в актива си и е 24-и за малкия глобус. В генералното подреждане Хиршер води убедително с 620 точки пред Кристоферсен с 352. След Коледа скиорите алпийци имат стартове в Бормио, които обаче са спускане и супер-Г, като ще се проведат на 28 и 29 декември.", "date": "2018.12.22", "title": "Алберт Попов завърши 16-и в слалома в Мадона ди Кампилио"}
{"url": "https://www.dnevnik.bg/politika/2018/12/22/3366530_bulgarite_si_obichat_oligarsite_smiata_ivan_kostov/", "text": "Българинът си обича олигарсите - ходи по лафките, купува им вестниците. Това коментира в предаването \"Годината\" на Дарик радио Иван Костов, бивш премиер на България, а в момента управител на Центъра за управление на рискове. Даде и пример с отминалите протести срещу високите цени на горивата, в които, според него, се настоявало да се намали акцизът върху горивата. Това, по оценка на Костов, е тъкмо в полза на олигарсите и от такава мярка би спечелил картелът. Ние не сме европейско демократично общество, по простата причина, че нямаме върховенство на правото. На това се дължи огромното негодувание на хората, ако го има, анализира Костов. \"Напоследък се чудя дали хората негодуват или обичат този олигархичен режим\", коментира той. Даде пример с чехите, които реагират на окупацията през 1968 г. като ходят пеша, за да демонстрират разграничението си от държавата. А българите какво правят - търкат билетчета, за да търсят съмнителна печалба. По какво да познаем, че българинът е против и не обича олигархията - той пазарува по лафките, чете вестниците на олигарсите, попита риторично икономистът. България е несигурен член на шенгенската зона заради тясната си обвързаност с вътрешната олигархия и с чужди интереси, анализира още Костов. Според него липсата на достатъчно доверие у българските власти не позволява да се разреши на страната да функционира като част от единната система за защита. С България не се обменя чувствителна информация и не може да й се разреши да издава шенгенски визи, посочи Костов на въпрос дали трябва да приеме частично присъединяване в Шенген или да настоява за пълно. \"При тази несигурност на това какво ще се случи с конфиденциалната информация, е твърде много да се настоява да влезем в шенгенската зона\", посочи той. Допълни, че на практика България не е пълноправен член на ЕС доколкото тя продължава да бъде наблюдавана като рискова страна, не е допускана до вътрешните кръгове – еврозона, Шнген. Тя е в периферията с незавършени процеси на демократизацията, с институции, които още не могат да се справят с тежките задачи като осигуряване на върховенството на закона, посочи Костов. Според него България е в неизживяна политическа криза. \"България все още в цикъл на политическа криза, а ако отново има предсрочни избори, тази криза ще продължи\", прогнозира още бившият премиер.", "date": "2018.12.22", "title": "Българите си обичат олигарсите, смята Иван Костов"}
{"url": "https://www.dnevnik.bg/bulgaria/2018/12/22/3366542_elektronnata_vinetka_vliza_v_deistvie_-_nei-chetenoto/", "text": "По традиция представяме класация на най-четените теми в \"Дневник\" през изтеклата седмица. Данните са към 19 ч. на 22 декември.  1.  Електронната винетка се продава от утре, какво се променя*  - 33 191 прочитания 2.  \"Ливърпул\" - \"Байерн\" е дербито в осминафиналите в Шампионската лига  - 20 802 прочитания 3.  \"Кауфланд\" спира продажбата на продукти на \"Юниливър\"   - 20 667 прочитания 4.  Армията избра F-16   - 18 829 прочитания 5.  \"Форбс\" за България: Корупция, слаб съд, непрозрачни поръчки и зависимост от Русия   - 17 325 прочитания 6.  Ценко Чоков минал през ресторанта, за да си вземе храна, твърди съпругата му  - 16 855 прочитания 7.  Марк Жирардели твърди, че е мажоритарен собственик на \"Юлен\" АД  - 16 780 прочитания 8.  Предозиране: Две прасета ще бъдат разфасовани пред общината в Пловдив  - 16 113 прочитания 9.  Лондон драстично ще съкрати работещите от ЕС, твърди \"Таймс\"   - 13 623 прочитания 10.  От догодина в София се планира да има нов квартал   - 12 866 прочитания", "date": "2018.12.22", "title": "Електронната винетка влиза в действие - ней-четеното в \"Дневник\""}
{"url": "https://www.dnevnik.bg/sport/2018/12/22/3366539_manchestur_junaited_specheli_ubeditelno_purviia_si/", "text": "Манчестър юнайтед\" постигна убедителна победа над \"Кардиф\" с 5:1 в първия си мач след уволнението на Жозе Моуриньо. \"Червените дяволи\" надвиха новака във Висшата лига при това като гост, а срещата беше дебют за новия наставник Оле Гунар Солскяр. Точни на \"Кардиф сити стейдиъм\" бяха Маркъс Рашфорд, Андер Ерера, Антони Марсиал и Джеси Лингард, който се разписа два пъти. За домакините голът беше дело на Камараса. Победата е едва втора за \"червените дяволи\" в последните им седем срещи. Тимът ще посрещне Коледа на шесто място на осем точки зад Топ 4 и на 19 зад лидера \"Ливърпул\". Новият мениджър на тима Оле Гунар Солскяр заложи на схема 4-3-3 с Маркъс Рашфорд, Джеси Лингард и Антони Марсиал в предни позиции. Пол Погба също започна като титуляр за пръв път от 1 декември. \"Юнайтед\" се нуждаеше от едва три минути, за да поведе. Рашфорд стреля много силно от пряк свободен удар от около 30 метра, топката беше фалцирана и излъга Нийл Етъридж, влизайки в мрежата му. Ранният гол донесе настроение на \"червените дяволи\" и те играеха освободено, със самочувствие, показвайки различно лице от предишните си срещи. В 29-ата минута гостите удвоиха преднината си след точно изпълнение на Андер Ерера. Голът отново падна след далечен изстрел, като испанецът получи пас от Погба и с параболичен удар не остави шансове на вратаря на \"Кардиф\". Домакините се върнаха в срещата в 38-ата минута, когато съдията Майкъл Оливър даде малко спорна дузпа за \"Кардиф\". Той видя игра с ръка на Рашфорд и посочи бялата точка, а Камараса се разписа. Радостта на \"Кардиф\" трая само три минути, след като в 41-ата \"Юнайтед\" стигна до трети гол и върна комфортния си аванс. При комбинация на много висока скорост Джеси Лингард изведе Марсиал на добра позиция в наказателното поле и французинът се разписа. Попадението на Марсиал е №500 във Висшата лига от началото на сезона. Освен това французинът записа своя мач №100 за \"червените дяволи\". След почивката \"Юнайтед\" стигна и до четвърти гол, който падна от дузпа. Лингард беше фаулиран от Сол Бамба и сам застана зад топката, като беше точен. До края на двубоя \"Кардиф\" беше много активен и опита всячески да промени развоя на срещата. Домакините имаха няколко добри шанса, но не успяха да застрашат сериозно Давид де Хеа. Това остави по-добри шансове на \"червените дяволи\" и те не се поколебаха да ги използват, като в 90-ата минута Погба намери Лингард и той оформи крайния резултат.", "date": "2018.12.22", "title": "\"Манчестър юнайтед\" спечели убедително първия си мач след уволнението на Моуриньо"}
{"url": "https://www.dnevnik.bg/sviat/2018/12/22/3366546_jurnalist_dvama_ohraniteli_i_shofyor_ot_mestna/", "text": "Най-малко 13 души са убити, a 17 - ранени в бомбеното нападение, извършено днес в сомалийската столица Могадишу близо до резиденцията на президента, предаде Ройтерс, цитирайки полицията. Взривовете са поне два. Няма официална информация за жертвите на втория взрив, но очевидец е съобщил за Ройтерс за двама убити. Отговорност за нападенията пое ислямистката организация \"Аш Шабаб\". Тя е създадена през 2004 г. и се финансира от терористичната организация \"Ислямска държава\", от сомалийски бизнесмени и събира \"данъци\" от населението на регионите, които са под неин контрол.  Сред жертвите на първия взрив е известният местен журналист Ауил Дахир Салад, двама охранители и шофьор от екипа на местната телевизия Юнивърсал, информира БТА. Колата им тъкмо преминавала през контролния пункт, когато проехтяла експлозията. Би Би Си определя загиналия журналист като един от най­влиятелните в Сомалия. По-рано полицията съобщи, че загиналите са главно от силите за сигурност. ", "date": "2018.12.22", "title": "Журналист, двама охранители и шофьор от местна телевизия са сред жертвите на атентите в Сомалия"}
{"url": "https://www.dnevnik.bg/sport/2018/12/22/3366540_baiern_shte_zimuva_na_shest_tochki_zad_lidera_dortmund/", "text": "Байерн\" (Мюнхен) взе важна победа като гост на \"Айнтрахт\" във Франкфурт с 3:0. Баварците се наложиха на \"Комерцбанк арена\" в оспорван двубой, който беше повторение на финала за Купата на Германия и срещата за Суперкупата. Срещата беше и завръщане на Нико Ковач във Франкфурт, който преди това водеше \"орлите\", а сега е начело на шампионите. Победата остави \"Байерн\" на второ място в класирането, като тимът ще зимува на шест точки зад лидера \"Борусия\" (Дортмунд). Освен това баварците вече са в серия от пет поредни победи. Франк Рибери беше големият герой за шампионите, като вкара две от трите попадения. За пръв път от 2015 г. французинът се разписва в три поредни мача от Бундеслигата. Третият гол беше дело на Рафиня в самия край на срещата. Рибери откри в 35-ата минута след подаване на Роберт Левандовски. Голът падна след бърза контраатака на баварците, при която трима в червено се озоваха срещу двама бранители на \"Айнтрахт\". През втората част \"Байерн\" се стремеше да се пази и да не допуска сериозни опасности пред вратата си, разчитайки главно на контраатаки. В 79-ата минута падна вторият гол. Риберти тръгна мощно на скорост, направи двойно подаване с Йошуа Кимих и вкара още веднъж. Французинът имаше и късмет, че не отправи много качествен удар, но топката заблуди вратаря на домакините. В 89-ата минута баварците оформиха крайния резултат с попадение на Рафиня дошло след подаване на Томас Мюлер.", "date": "2018.12.22", "title": "\"Байерн\" ще зимува на шест точки зад лидера \"Дортмунд\""}
{"url": "https://www.dnevnik.bg/sport/2018/12/22/3366541_barselona_prikljuchi_godinata_s_pobeda_i_purvo_miasto/", "text": "Барселона\" спечели четвърта поредна победа в Ла Лига, като надви с 2:0 \"Селта\" на своя \"Камп ноу\". Шампионите си осигуриха да зимуват на първата позиция в класирането, като завършват 2018 г. с аванс от три точки пред \"Атлетико\" (Мадрид). Футболистите на Ернесто Валверде решиха всичко преди почивката, когато паднаха и двата гола. Усман Дембеле откри в десетата минута, като се озова непокрит на правилното място. Вратарят на гостите от Виго Рубен Бланко изби удар на Лионел Меси, но топката попадна в Дембеле и той не сгреши. Последваха много силни минути за каталунците, но гол така и не падаше, след като последното подаване убягваше на играчите на Валверде. Все пак в 45-ата минута \"Барселона\" удвои аванса си и уби интригата в срещата. Много активният Жорди Алба намери по прекрасен начин Меси и го изведе сам срещу вратаря на \"Селта\". За капитанът на \"Барселона\" не беше никакъв проблем този път да преодолее Бланко. Аржентинецът вкара 15-ия си гол в 15 мача от началото на сезона в Ла Лига, като освен това има и 10 асистенции. Меси се разписва в трети пореден двубой. След почивката \"Барселона\" свали темпото и доиграваше мача. \"Селта\" имаше своите шансове, но добрите намеси на Марк-Андре тер Стеген не позволиха на гостите от Виго да вземат нещо.", "date": "2018.12.22", "title": "\"Барселона\" приключи годината с победа и първо място в Ла Лига"}
{"url": "https://www.dnevnik.bg/bulgaria/2018/12/22/3366550_izborut_na_iztrebitel_-_nai-komentiranoto_v_dnevnik/", "text": "1.  Армията избра F-16   - 612 коментара 2.  САЩ започнаха изтегляне на военните си от Сирия  - 368 коментара 3.  Министърът на отбраната на САЩ подаде оставка заради различия с Тръмп  - 362 коментара 4.  \"Галъп\": 78% от българите са против еднополовите бракове   - 330 коментара 5.  Румен Радев: Изборът на Ф-16 за изтребител е триумф на лобизма   - 312 коментара 6.  Путин заплаши с нова ракета \"страните, които говорят агресивно\"   - 294 коментара 7.  Преговорите с Брюксел за глобата за БЕХ започнали от 300 млн. евро, твърди Борисов  - 218 коментара 8.  Брюксел глобява енергийния холдинг със 77 млн. евро за блокиране на достъпа до газопреносната мрежа  - 205 коментара 9.  Лондон драстично ще съкрати работещите от ЕС, твърди \"Таймс\"   - 201 коментара 10.  Сирия, Матис, Афганистан - Тръмп се мята от криза в криза   - 192 коментара", "date": "2018.12.22", "title": "Изборът на изтребител - най-коментираното в \"Дневник\""}
{"url": "https://www.dnevnik.bg/biznes/2018/12/22/3366551_prez_2019_g_dizelgeit_shte_struva_na_folksvagen_2_mlrd/", "text": "Справянето с последиците от скандала \"Дизелгейт\" ще струва на \"Фолксваген\" (Volkswagen) 5.5 милиарда евро през 2018 г. и близо 2 милиарда евро през предстоящата 2019 годин­а. Това каза пред седмичника \"Бьорзен цайтунг\" главният финансов директор на компанията Франк Витер, цитиран от Ройтерс и БТА. Става дума за мащабното фалшифициране на резултатите от тестовете за вредни емисии, за което производителят си призна през 2015 година. От 2015 г. германската автомобилостроителна група е платила над 27 милиарда евро за извънсъдебно уреждане на спорове с инвеститорите и потребители. В сумата влизат и глоби, наложени от регулаторни органи, както и средствата за отстраняване на проблемите, водещи до прекомерно високо равнище на отделяните парникови емисии от дизеловите коли на \"Фолксваген\". През 2020 година \"Фолксваген груп\" ще има разходи от близо 1 милиард евро, свързани с маниполиращия софтуер за отделяните емисии, допълни Витер.", "date": "2018.12.22", "title": "През 2019 г. \"Дизелгейт\" ще струва на \"Фолксваген\" 2 млрд. евро"}
{"url": "https://www.dnevnik.bg/sviat/2018/12/22/3366552_hiliadi_protestirat_v_istanbul_sreshtu_poskupvaneto_na/", "text": "Няколко хиляди души протестираха днес в Истанбул срещу поскъпването на живота в Турция на фона на влошаването на икономиката на страната и срива на курса на турската лира, предаде АФП, цитирана от БТА. Заобиколени от подсилени полицейски части демонстрантите носеха плакати по подобие на движението на \"жълтите жилетки\" във Франция, допълна международната агенция. Отзовали се на призива на Конфедерацията на синдикатите на трудещите се в държавния сектор, демонстрантите бяха пристигнали от различни райони на Турция. \"Работа, хляб, свобода\", скандираха протестиращите, на чиито плакати можеше да се прочете \"Кризата си е тяхна, улицата е наша\" и още \"Харизан\", което на турски означава юни. Юни е припомняне на масовите демонстрации от 2013 година срещу политиката на турския президент Реджеп Тайип Ердоган, които бяха породени от протестно движение срещу проекта за застрояване на парка Гези в Истанбул. Преди една седмица няколко хиляди души демонстрираха в Диарбекир, в югоизточната част на Турция, протестирайки срещу силното повишение на цените през последните месеци. Икономическото положение в Турция силно се влоши през последните седмици инфлацията достигна 25.24 процента през октомври, което е 15-годишен максимум. От януари 2018 година турската лира е изгубила 22.5 на сто от стойността си спрямо долара.", "date": "2018.12.22", "title": "Хиляди протестират в Истанбул срещу поскъпването на живота"}
{"url": "https://www.dnevnik.bg/sviat/2018/12/22/3366557_rumuniia_e_obezpokoena_ot_zasilenoto_voenno_prisustvie/", "text": "Румънският външен министър Теодор Мелешкану изрази безпокойство заради засилването на военното присъствие на Русия в Черно море, предаде ТАСС, цитирана от БТА. В последно време сме много обезпокоени от увеличаването на военното присъствие на Русия в Черно море, на източната граница на ЕС и НАТО, каза днес Мелешкану в интервю за румънско радио. \"Именно поради тази причина в контекста на нашето председателство на Съвета на ЕС (то започва от 1 януари 2019 г.) въпросът, свързан с Черно море, ще бъде приоритетен\", посочи румънският външен министър. Румъния като страна членка на ЕС и НАТО винаги ще формулира позицията си така, че тя да е близка до позициите на нашите съюзници, добави той.", "date": "2018.12.22", "title": "Румъния е обезпокоена от засиленото военно присъствие на Русия в Черно море"}
