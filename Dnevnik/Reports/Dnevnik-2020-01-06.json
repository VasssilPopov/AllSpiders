{"url": "https://www.dnevnik.bg/sport/2020/01/06/4013050_premejdiiata_na_fernando_alonso_vuv_vtoriia_etap_na/", "text": "Бившият шампион във Формула 1 Фернандо Алонсо имаше проблеми във втория етап на първото си участие в рали \"Дакар\". Испанецът беше сред най-бързите пилоти, но след 160 км удари камък и счупи едно от колелата и окачването на автомобила си. Пръв в общото класиране при автомобилите е Орландо Теранова с \"Мини\", следван от Карлос Сайнц и шампиона Насер Ал-Атия. Вторият етап беше 367 км между Ал Важ и Неом, а най-бърз в него беше Жиниел де Вилиерс с \"Тойота\".", "date": "2020.01.06", "title": ""}
{"url": "https://www.dnevnik.bg/evropa/2020/01/06/4012601_parij_ne_iska_turgovska_voina_sus_sasht_no_e_gotov_da/", "text": "Франция иска да избегне търговска война със САЩ, но ако Вашингтон наложи мита върху френски стоки, Париж е готов да отговори. Това заявява в интервю за в. \"Журнал дю диманш\" френският министър на икономиката и финансите Брюно льо Мер, цитиран от ТАСС. \"Искаме да избегнем търговската война, но заедно с нашите европейски партньори ще бъдем готови да отговорим, ако бъдем ударени от санкции, които считаме за недружелюбни и незаконни\", казва Льо Мер. Той обяснява, че за Франция е изключително важно  да обложи с данък  цифровите компании, които реализират значителни печалби, без да присъстват физически в страната и следователно без да плащат почти никакви данъци. \"Американската администрация твърди, че нашият (цифров) данък е дискриминационен. Официално оспорвам това и тъкмо изпратих писмо до представителя на САЩ в търговските разговори Робърт Лайтхайзър\", отбелязва френският министър. \"Това, което оспорваме, е законността на  разглежданите санкции \", допълва министърът. \"Бихме искали преговорите, които се водят в Организацията за икономическо сътрудничество и развитие (ОИСР) за международно данъчно облагане, да доведат до задоволителен резултат. Ако е така, ще изтеглим националния си данък\", твърди Льо Мер. \"Ако не, ще възобновим дискусиите в ЕС,  за да създадем европейски данък \", подчертава той. В интервюто министърът също така призовава  стачкуващите срещу пенсионната реформа  да намерят компромис в преговорите с правителството. /БТА", "date": "2020.01.06", "title": "Париж не иска търговска война със САЩ, но е готов да отвърне на американски мита"}
{"url": "https://www.dnevnik.bg/na_put/2020/01/06/4011455_putevoditel_na_tursacha_na_severnoto_siianie/", "text": "По пътя от Абиско, Швеция към Нарвик, Норвегия, в долината, в която вероятно снимат пощенските картички от този край на Арктика – ярко синьо небе, ярко бял сняг, ослепително слънце и заскрежени, напълно опаковани в замръзнал сняг храсти, термометърът на колата започва да показва обезпокоителни стойности навън. От минус 20-те в Абиско постепенно температурата навън стига минус 30. Наоколо няма нищо, дори звуци и вятър, само замръзнал скован пейзаж. Не искаш колата да се повреди точно тук – помощ ще дойде от Абиско, но ще отнеме поне половин час, който е плашещо предостатъчен.      Колата не се поврежда, продължава през арктическата пустош до напълно човешките минус 7-8 градуса в Нарвик. Това е най-близкият до малкия Абиско град – на 80 км. Шведската Кируна е на над 90 км. И въпреки това е пълно с туристи. Абиско се смята за добро място за наблюдение на северното сияние. А полярният, екстремен север е новата екзотика. Туризмът в Арктика и най-северните точки на Земята бележи ежегодно нови върхове – затоплянето на климата прави температурите далеч на север по-приемливи.      Освен с ледници, извънземни пейзажи и недокосната природа полярните зони привличат търсачите на северното сияние, а все по-утъпканата туристическа пътека прави наблюдаването му по-достъпно и лесно. Но не и гарантирано. Това е основното, което трябва да има предвид всеки, в чийто лист с желания челно място заема Aurora borealis – бъдете готови да платите ужасно много пари, да отидете на края на света, да понасяте адски студ и да не видите северното сияние. Aurora borealis – Зората на Севера, е оптичен феномен, при който слънчевият вятър – потокът заредени частици от слънцето, са привлечени от магнитното поле на Земята. Когато то ги улови, ги насочва към двата магнитни полюса. Там те взаимодействат с газовете в атмосферата на Земята, а резултатът от сблъсъка на слънчевите частици и газовите молекули, е енергията, която се вижда като светлина, която сякаш се движи по небето. Има и южно сияние – aurora australis, но то може да се наблюдава най-вече от Антарктида. Слънчевата активност бележи 11 годишни цикли, при които има максимум и минимум. В момента тя е в своя минимум, т.е. сиянието е най-слабо, а следващият пиков период се очаква да е около 2024 година. По принцип се смята, че колкото по на север отиде човек, толкова повече се увеличава шансът да се види северното сияние. Това не е напълно вярно – например норвежкият архипелаг Свалбард – най-северната населена точка на света, далеч не е най-добро място за наблюдение на сиянието – там то се появява по-рядко и с по-ниска активност в сравнение с други части на Скандинавия, Аляска и северните части на Канада и Русия. Гугъл е пълен с класации за най-добрите места за лов на Аурора. От България вероятно най-подходящи са северните части на Норвегия, Швеция и Финландия и Исландия. Или по-точно – районът на Трьомсо в Норвегия, Кируна и националният парк Абиско в Швеция, Рованиеми (в най-южния случай) във Финландия и горе-долу цяла Исландия.      Трьомсо е на близо 300 километра северно от полярния кръг, но благодарение на Гълфстрийм температурите там са по-поносими, както е и в Исландия. Това обаче значи повече вятър, който дава усещане за далеч по-студено време, а също и по-бърза промяна на времето и облачността. В Лапландия – и в шведската, и във финландската част, времето е по-стабилно, в района на Абиско облаците са рядкост, но температурите лесно стигат минус 20 градуса.      За да се види северното сияние, освен висока слънчева активност, задължително трябва да има ясно небе – без облаци, и отсъствие на други светлини. Това означава, че ловецът – освен ако няма рядък късмет, трябва да излезе извън населеното място. Шансът за появата на светлините е най-голям между 10 вечерта и 2 през нощта, но и това е относително. Има купища приложения и сайтове, с които се следи активността на слънцето и които дават прогнози за появата на сияние по дни и часове. Това е доста удобно, защото дори най-запалените не са в състояние да стоят на едно място часове наред на минус 20 градуса. Прогнозите обаче също не дават 100% гаранция. Ако наистина искате да видите танца на аурора, бъдете готови за будуване и излизане навън на всеки час-два. Малцина са имали късмета да стъпят на полярния кръг и точно над прозореца им моментално да се появи сиянието.      Удачно е, особено в по-големите населени места с повече светлинно замърсяване като Трьомсо и Рованиеми, да се наеме тур за наблюдение на северното сияние – водачите знаят най-добре къде и кога трябва да се отиде, особено когато се налага шофиране извън града посред нощ и зима. В Абиско е достатъчно да се отдалечиш на 200-300 метра от хотела, също и в Исландия, ако си извън Рейкявик. Добрата новина е, че противно на очакванията, при равноденствията през септември и март магнитното поле на Земята позволява повече слънчеви частици да взаимодействат с атмосферата и не е нужно човек да ходи в полярните части части на планетата в най-лютата зима. Малко хора имат шанса да видят северното сияние още през първата си нощ на север, има и такива, които не успяват да видят нищо и за една седмица. Затова при планиране на подобно пътуване е добре да се отделят поне 3-4 нощи за търсене на аурора. Но най-важното, основното, е нагласата. Ако тръгвате само за да видите северното сияние и някакси да изтърпите студа, мрака и пустошта на Арктика – изобщо не тръгвайте. Има смисъл да похарчите всички тези пари, енергия и време, да минете през аклиматизация, която при студено време може да е тежка, и безсънни нощи, само ако отивате да видите Севера през зимата с бонус Аурора, а не обратното. Иначе разочарованието е гарантирано. Да, изумителното светлинно шоу, което виждаме на снимките на северното сияние, е леко измамно. Човек лесно може да се подведе от кадри със зелено-лилаво-розово небе, под което непринудено позират щастливци-очевидци на магията. Истината е, че човешкото око не вижда северното сияние по същия начин, по който го запечатва добрата камера. Заради спецификата на зрението ни, в тъмнината ние виждаме цветовете по-бледи и най-вече в бяло-сиво-черния спектър. При по-слабо сияние човешкото око вижда бледа бяла светлина в небето, която може да се сбърка с облак. За да се провери дали това наистина е сияние, небето се снима. Ако петното е зелено – значи е аурора. При по-силно сияние цветовете се виждат и от човешкото око, но на снимка изглеждат в пъти по-наситени. На живо, например, човек може да види само зелено-бяло-сиво сияние, а на снимката може да се окаже запечатано и ярко розово или лилаво. Но дори и с ограниченията на зрението ни танцът на светлините е впечатляващ и изумителен.      Колкото до позиращите под небето хора – те всъщност стоят неподвижно по една минута в студа и позата им е далеч от непринудена. За да се снима аурора е нужна добра апаратура и поне базови познания по фотография. И да – не става с телефон. За добра снимка е препоръчително фотоапаратът да е DRSL. Той трябва да стои неподвижен, което изисква и трипод и таймер или дистанционно за самата снимка. Скоростта на снимане обикновено е от 15 до 30 секунди, с високо настроено ISO и ниска експозиция. Ако има обект на снимката, например човек, той трябва бъде осветен за кратко в момента на снимане – например с фенерче. За неизкушените от фотографията това е още една причина да се запишат в организиран тур – обикновено гидовете осигуряват и снимки. Струва ли си всичко това? За всеки е различно. Някои остават разочаровани, други се оказват обсебени от сиянието, а трети – омагьосани от Арктика.     ", "date": "2020.01.06", "title": "Пътеводител на търсача на северното сияние"}
{"url": "https://www.dnevnik.bg/evropa/2020/01/06/4012603_avstriiskite_zeleni_odobriha_koalicionnoto/", "text": "Членове на австрийската партия \"Зелените\" одобриха с голямо мнозинство на партиен конгрес коалиционното споразумение с консерваторите на Себастиан Курц, което създава условия той да стане отново канцлер, а Зелените за пръв път да влязат в правителството, предадоха \"Ройтерс\" и \"Асошиейтед прес\", цитирани от БТА. На конгреса в Залцбург  сключеното миналата седмица  коалиционно споразумение бе подкрепено от 93.2 процента от 264-мата делегати. Зелените искат Австрия да постигне въглеродна неутралност през 2040 г.,  едно десетилетие по-рано от заложената цел на ЕС . Партията взе близо 14 процента от гласовете на парламентарните избори през септември, заемайки четвърто място.  Консерваторите на Курц спечелиха  над 37 процента. Много Зелени отправиха критики към някои от елементи в дневния ред на Курц, въпреки че лидерът им Вернер Коглер каза, че сделката трябва да отразява по-малкия дял гласове за тяхната партия.  Коалиционната сделка, публикувана в четвъртък, включва мерки, подкрепяни от предишното му правителството, в което участваха и крайнодесните. То падна след скандала \"Ибисагейт\", свързан с видеозапис, на който тогавашният лидер на крайната десница Хайнц-Кристиан Щрахе обещава облаги срещу финансиране на жена, представяща се за племенница на руски олигарх. Сделката включва вдигане на възрастта, до която на момичетата е забранено да носят забрадки в училище на 14 от около 10 години – продължение на политика, въведена от предишната коалиция на Курц. Споразумението съживява и оспорван план за превантивно задържане на потенциално опасни индивиди, дори и те да не са извършили престъпление. Той беше предложен от предходната коалиция след смъртоносно намушкване през февруари, за което се смята, че е извършено от търсещ убежище.", "date": "2020.01.06", "title": "Австрийските Зелени одобриха коалиционното споразумение с консерваторите на Курц"}
{"url": "https://www.dnevnik.bg/sport/2020/01/06/4012552_dermendjiev_viarva_che_ivelin_popov_moje_da_razmisli/", "text": "Селекционерът на националния отбор по футбол Георги Дерменджиев вярва, че Ивелин Попов може да преосмисли решението си за оттегляне. Преди два месеца  капитанът обяви, че повече няма да играе за България . Месец след това  каза, че досегашният вицепрезидент на БФС Йордан Лечков е имал роля за нездравата атмосфера в отбора . Дерменджиев посочи, че е говорил с Попов и че двамата ще имат още разговори след  приятелската среща с Беларус . \"Вие знаете, че като световна практика има много играчи, които са изявявали такава позиция, а след това има и връщане. Това е нормално. Аз лично мисля, че може да се случи. Ивелин е момче, което си държи на думата, но ще имаме финален разговор и ще знаете и вие\", каза Дерменджиев. България запазва надежди за класиране на европейското първенство, като  ще играе плейоф с Унгария в София . \"Не мога да обещавам нищо, свързано с класиране на европейско първенство. Феновете искат това да се случи, но нашата отговорност е много голяма. Вярвам, че те ще дойдат и ще подкрепят отбора. Искам да видя класиран национален отбор, колко ще е променен - вие ще кажете. Всичко, което е необходимо да се направи до първия мач, ще го направим\", каза селекционерът.", "date": "2020.01.06", "title": "Дерменджиев вярва, че Ивелин Попов може да размисли за националния отбор"}
{"url": "https://www.dnevnik.bg/bulgaria/2020/01/06/4012610_obiavena_ot_ninova_preskonferenciia_v_pernik_iadosa/", "text": "Главният прокурор Иван Гешев отмени планираната за днес среща с председателя на БСП Корнелия Нинова. Те трябваше да обсъдят хода на разследването на безводието в Перник.  Срещата беше поискана от Нинова  в края на миналата година. Повече за водния режим в града четете  тук. В съобщение до медиите от пресцентъра на прокуратурата уточняват, че отмяната на срещата е заради заявена по-рано днес пресконференция от страна на Нинова. \"Днес, след срещата с главния прокурор, председателят на БСП Корнелия Нинова ще даде пресконференция в Перник във връзка с водната криза. Срещата с медиите ще се състои в 13:00 ч. в клуба на партията в Перник\", съобщиха от пресцентъра на левицата. Минути по-късно прокуратурата оповести, че \"поради публично заявеното намерение да бъде проведен брифинг в гр. Перник от председателя на ПГ \"БСП за България\" г-жа Нинова, с основна тема – срещата в прокуратурата на Република България, същата беше отменена от главния прокурор\". \"Прокуратурата на Република България няма да позволи да бъде използвана за постигане на политически цели и в нарушение на конституционно регламентираните й правомощия независимо от политическия субект. При заявена необходимост за предоставяне на информация от значение за упражняване на парламентарните правомощия на народните представители, поради значимостта и обществения отзвук на проблемите с водоснабдяването на населението в района на община Перник главният прокурор на Република България има готовност да предостави на Народното събрание обобщени данни за предприетите действия след съгласуване с наблюдаващите прокурори\", пише в съобщението на прокуратурата. Гешев пое под специален надзор разследванията за кризата в града, който е на воден режим от средата на ноември. От държавното обвинение подчертават, че периодично ще информират за напредъка по взетите на специален надзор разследвания. Разследването на Специализираната прокуратура е за безстопанственост и се води срещу длъжностни лица от общинската и областната администрация. То е за това, че в периода от 2017 г. до ноември 2019 г. не са положили достатъчно грижи съответно за водопреносната и водоснабдителната мрежа в община Перник и за стопанисването на водния ресурс в яз. \"Студена\". От това са настъпили значителни вредни последици. Предмет на разследване са действия или бездействия на длъжностни лица във \"ВиК - Перник\" ООД, община Перник, областна администрация и Басейнова дирекция-Западнобеломорски басейн в Благоевград. Преди това окръжната прокуратура в Перник беше стигнала до извода, че  отговорни за кризата са и министрите на околната среда и на регионалното развитие Нено Димов и Петя Аврамова.  Досега заради кризата бе сменен областният управител на Перник.", "date": "2020.01.06", "title": "Обявена от Нинова пресконференция в Перник ядоса Гешев и той отмени срещата си с нея"}
{"url": "https://www.dnevnik.bg/evropa/2020/01/06/4012098_brjuksel_e_izpraven_pred_bitka_zaradi_plana_za/", "text": "Брюксел се готви за битка заради плановете за въвеждане на минимална заплата в ЕС, тъй като северните страни предупреждават, че мярката може да подкопае техните дългогодишни системи на колективно договаряне между работодатели и работници, пише \" Файненшъл таймс \". През юли  в опит да получи подкрепата  на Европейския парламент новият председател на Европейската комисия Урсула фон дер Лайен обеща да въведе \"рамка\" за минимални заплати в ЕС, зачитайки различията между отделните трудови пазари. Датският министър по заетостта Петер Хумелгаард каза, че макар да е получил уверения от еврокомисаря по работни места и социални права Никола Шмит, че комисията няма желание да подкопава колективното трудово договаряне, \"няма да сме спокойни докато не видим публикувани крайните детайли\". В интервю той изрази опасения, че бъдеща директива по въпроса \"няма да съдържа необходимите изключения или защити за нашата система\". \"Основният принцип в датския модел е (че) нямаме политическа намеса\", допълни той. Политици в ЕС искат заплатите да се сближат на по-високо ниво в блока предвид големите различия в заплащането, особено между западните страни и по-новите държави членки на Изток. Дебатът беше съживен миналата година от зам.-председателя на Еврокомисията Франс Тимерманс, който беше кандидат за поста на Фон дер Лайен.  Той призова  всяка държава - членка на ЕС, да има минимална заплата, еквивалентна на 60% от средната заплата в тази страна. Предстои Еврокомисията да направи предложения, а в средата на януари се очакват консултации. Определянето на равнището на заплатата не в правомощията на Брюксел, но една от опциите е директива, която ще даде рамката за определяне на минимални заплати с използването на многобройни показатели. Само в шест страни от ЕС – Дания, Финландия, Швеция, Австрия, Италия и Кипър – няма законова минимална заплата. Минималните месечни заплати в други държави варират от под 500 евро в България и Румъния до над 2000 евро в Люксембург по данни на Евростат. Няколко европейски страни, сред които северните с високи нива на заплащане, зависят силно от системите за колективно трудово договаряне, при които държавата играе минимална роля. Карл-Петер Толвадсон, председател на шведската конфедерация на синдикатите, каза, че страната му се е борила срещу опити за налагане на минимална заплата и не иска нова битка по въпроса.", "date": "2020.01.06", "title": "Брюксел е изправен пред битка заради плана за минимална заплата в ЕС"}
{"url": "https://www.dnevnik.bg/ot_vas/novini_ot_vas/2020/01/06/4012164_tatarak_delikatesite_na_cheshkata_kuhnia/", "text": "Татарският бифтек, или понародно му татарак, е ястие, което се радва на голяма популярност в Чехия. Приготвя се от сурово смляно месо – класическата рецепта е от телешко но все по-често се предлага и от щраусово или от сьомга. Поднася се с нарязан кромид лук, горчица, сол, черен пипер, сладък пипер и други подправки според предпочитанията. Месото се залива със сурово яйце. Всичко това може да бъде сервирано отделно и човек сам да си го забърка или вече готово забъркано. (варианта от снимката). Рецептата и начина на сервиране зависят от кръчмата и държавата, където се яде. В Чехия например задължително се дават топинки (препържени филийки черен хляб) и към тях няколко скилидки чесън.", "date": "2020.01.06", "title": "Татарак – деликатесите на чешката кухня"}
{"url": "https://www.dnevnik.bg/sviat/2020/01/06/4012629_niama_bulgari_postradali_ot_pojarite_v_avstraliia/", "text": "Няма данни за засегнати или застрашени български граждани при горските пожари в Австралия, съобщи Министерството на външните работи. По информация на посолството на Република България в Канбера  горските пожари продължават  да бушуват по източното крайбрежие на страната, северно от град Сидни, включително в района на Блу Маунтинс, по югоизточното крайбрежие южно от град Сидни до границата с щата Виктория, в района Източен Гипсланд във Виктория, както и с различна интензивност и мащаб в много други райони. Към момента в страната има  сведения за 18 загинали.  За справяне със ситуацията са мобилизирани 3000 военнослужещи от резерва. В големите градове, с население над 300 хил. души, ситуацията е спокойна. В краткосрочен план няма изгледи за навлизане на пожарите в някой от големите градове, но следва да се има предвид, че ситуацията е динамична. Наблюдава се  периодично силно замърсяване с дим  в някои градове, най-вече в Сидни и Канбера. През последната седмица ситуацията с качеството на въздуха в Сидни се подобри, а задимяването в Канбера се увеличи. Това зависи от посоката на вятъра и местоположението на пожарите. МВнР препоръчва намиращите се в Австралия български граждани да се информират редовно за ситуацията, да не пътуват до засегнатите от пожарите райони и предварително да се осведомяват за евентуални затваряния на основни пътища и магистрали чрез сайтовете  https://www.livetraffic.com/desktop.html  и  https://traffic.vicroads.vic.gov.au/ . Специализираните служби периодично спират движението в редица райони на страната във връзка с предприеманите спрямо пожарите мерки. При респираторни проблеми се препоръчва гражданите да се въздържат от пътувания до Канбера до подобряване на качеството на въздуха.", "date": "2020.01.06", "title": "Няма българи, пострадали от пожарите в Австралия, съобщи външното министерство"}
{"url": "https://www.dnevnik.bg/bulgaria/2020/01/06/4012627_aktualnite_obiavi_na_karieribg/", "text": "Ако търсите нова работа или просто искате да сте в течение с тенденциите на пазара на труда, \"Дневник\" ви предлага преглед на най-интересните обяви за свободни позиции на karieri.bg.  търси: Инспектори по банков надзор в дирекция \"Инспекции\" Експерти в отдел \"Ликвидност\" \"Експерт\" в отдел \"Инвестиции\" търси: Болничен медицински представител търси: \"ДИРЕКТОР\" НА ДИРЕКЦИЯ \"ИНФОРМАЦИОННИ ТЕХНОЛОГИИ\" търси: Специалист, телекомуникации и мрежи за данни Expert HR budgeting and KPIs Експерт, финансови и стопански анализи търси: Part-time teacher in English търси: Digital Marketing Manager На  karieri.bg  ще намерите и други актуални предложения за професионалисти в различни области. Няколко съвета как по-бързо да научите чужд език. Кои са актуалните стажове, стипендии, конкурси и кариерни събития през седмицата. Нов управител на Агенцията за контрол на просрочените задължения.  ", "date": "2020.01.06", "title": "Актуалните обяви на karieri.bg"}
{"url": "https://www.dnevnik.bg/bulgaria/2020/01/06/4012646_kratki_novini_ostavat_ogranicheniiata_za_kamioni_po/", "text": "                         . Неврологията във Видин спира работа заради липса на лекари  Очаква се отделението по неврология във Видин да спре работа днес заради липсата на лекари, съобщава БНР. Още не се знае къде ще бъдат пренасочени шестимата настанени в момента пациенти, както и какво ще се прави с новите случаи на инсулти. Отделението по неврология е единственото в областта, а спешната помощ във Видин не разполага с достатъчно специализирани коли. Медицинските сестри чакат уведомление кои от тях ще бъдат преназначени в други отделения. Причина за сериозния здравен проблем е липсата на работещи лекари. Преди месеци напускат двама лекари, а трети е преназначен в психиатрично отделение. Екоинспекцията във Враца ще наложи акт на фирмата, складирала боклук от Италия Екоинспекцията във Враца ще наложи акт на фирмата, складирала боклука от Италия на нелицензирана площадка. Днес започва коренспонденция с регистрираната в София фирма \"Рецикла\", която е осъществила вноса на отпадъка у нас, съобщиха от инспекцията пред БНТ. За наличието на боклука се разбра през уикенда, като днес министърът на екологията Нено Димов уточни, че той няма да бъде изгарян. Собственикът на фирмата \"Рецикла\" ще получи призовка да се яви във Враца, за да получи акт и наредба за премахване на консумативите от сегашното им местонахождение. От общината уточниха, че отпадъците ще се преработят механично с цел получените суровини да се предлагат за вторична преработка. Остават ограниченията за камиони по част от пунктовете с Гърция И днес остават част от въведените през уикенда ограничения за преминаване на товарни автомобили и автобуси през някои от граничните пунктове с Гърция. Към 10.30 часа днес автомобили над 1,5 т не се пропускат на гръцка територия на ГКПП Златоград, ГКПП Ивайловград и ГКПП Капитан Петко войвода. На ГКПП Маказа се пропускат автомобили до 3,5 тона, а на ГКПП Илинден – автобуси. На ГКПП Кулата към момента преминават всички видове превозни средства. Горялата белодробната болница в София възстановява част от дейността си От днес се очаква да бъде възобновена част от дейността на белодробната болница в София, която пострада при пожар в последния ден на годината, предаде БНР. Един от стационарите е пригоден за поликлиника, където ще могат да се приемат пациенти. Там е преместена и оцелялата диагностична техника. Все още не е ясен окончателният размер на щетите от пожара. Извършва се ремонт на покрива на обгорялата сграда. ", "date": "2020.01.06", "title": "Кратки новини: Неврологията във Видин спира работа заради липса на лекари"}
{"url": "https://www.dnevnik.bg/sport/2020/01/06/4012565_siakash_e_bulgarin_germanecut_koito_pomaga_za_uspeha/", "text": "Българският отбор по тенис се наслаждава на мечтано начало на турнира \"АТП къп\". Две  победи, съпроводени от прекрасни вълнения , белязаха първите дни за капитана Григор Димитров и съотборниците му в надпреварата. Роля за успеха има и човек, който отскоро е свързан с България - Кристиан Гро. Германецът  стана треньор на Димитров едва преди около месец . Покрай ангажиментите си с водещия български тенисист той помага и на младите състезатели в отбора в Сидни. \"Дойдох тук с Григор и тъй като няма друг треньор, помагам малко и на останалите момчета. Те са хубав отбор. Добри, млади момчета\", каза Гро, цитиран от сайта на АТП. По думите му неговата намеса донякъде сваля и част от отговорността от плещите на Димитров. \"Той също има нужда да се грижи за себе си и да се подготвя за мачовете си. А аз се наслаждавам\", посочи германецът. Димитров смята, че Гро усеща и оценява българската топлота. \"Работил съм с много треньорът през годините и сега не става дума за това. По-важното е как ще си паснем. Прекарваме по 24 часа седмица след седмица. Така че е по-добре да е добър събеседник\". Останалите в отбора също ценят удалата се възможност да са близо до Димитров и новия му треньор. \"Невероятно е\", каза Димитър Кузманов. \"Очевидно му е трудно (на Димитров) да се справя с всичко, защото и той трябва да загрява и да се съсредоточава за мача си. Така беше първия ден, така беше и срещу Молдова, когато излезе след първия сет (Димитров игра след Кузманов). Но Крис е винаги с нас. Много съм щастлив от това, защото той е прекрасен треньор. Сякаш е българин - има същия отборен дух, същата отдаденост, същата енергия\", заяви Кузманов. След победата срещу Молдова част от играчите останали да тренират. С тях останал и Гро. Германецът смята, че е забавно да е част от българския отбор в момент, в който продължава да опознава Димитров. Във вторник  предстои третото предизвикателство - мачът с Белгия . Ако завърши на едно от първите две места в група С, България ще се класира за следващата фаза на надпреварата.", "date": "2020.01.06", "title": "\"Сякаш е българин\": германецът, който помага за успеха на тенисистите в \"АТП къп\""}
{"url": "https://www.dnevnik.bg/bulgaria/2020/01/06/4012698_i_prez_2019_g_viktoriia_i_aleksandur_sa/", "text": "Виктория и Александър остават най-предпочитаните имена за новородени и през 2019 г., показват данни на Националния статистически институт. За последните 10 години Виктория традиционно оглавява класацията на имената, с които се кръщават най-много бебета, като през 2019 г. името е дадено на 732 новородени. Други 680 новородени са кръстени Мария, а 596 - Никол.      При момчетата името Александър е предпочетено от родителите на 1036 бебета, като в последните 10 години то неизменно е на първата или втората позиция в конкуренция с Георги. През 2019 г. 969 момчета са кръстени Георги, а 811 - Мартин. От началото на XXI век наред с традиционните имена за България все по-често се избират и имена, които са популярни в цял свят - Александър, Мартин, Виктор, Виктория, Никол, София, посочват от НСИ. Две от най-често срещаните 10 имена през 2008 г. - Теодора и Гергана, през 2019 г. са изместени от София и Дария, които преди са били съответно на 20-о и 48-о място, а сега са на 5-о и 8-о в Топ 10. При момчетата Николай и Кристиян, които през 2008 г. са били на 6-о и 8-о място, са изместени сред най-предпочитаните имена от Борис и Калоян, съответно на 6-а и 10-а позиция. Трите най-разпространени женски имена сред всички поколения са Мария, Иванка и Елена, а трите мъжки - Георги, Иван и Димитър. От миналата година НСИ разпространява и информация за най-разпространените фамилни имена. Класацията на фамилиите се оглавява от Иванови, следвани от Георгиеви и Димитрови. На днешния празник Богоявление имен ден празнуват 140 716 българи, като от тях 74 422 са мъжете. Утре, на Ивановден, празник ще имат 355 950 души. Най-много българи празнуват имен ден на Цветница - 367 093 души.", "date": "2020.01.06", "title": "И през 2019 г. Виктория и Александър са най-предпочитаните имена за новородените"}
{"url": "https://www.dnevnik.bg/photos/2020/01/06/4012683_fotogaleriia_bliasukut_na_zlatnite_globusi/", "text": "                        1917 и \"Имало едно време в Холивуд\" бяха големите победители на тазгодишните награди \"Златен глобус\". Повече за церемонията  . На снимката: Скарлет Йохансон пристига за церемонията.", "date": "2020.01.06", "title": "Фотогалерия: Блясъкът на \"Златните глобуси\""}
{"url": "https://www.dnevnik.bg/biznes/2020/01/06/4012723_fondut_za_garantirane_na_vlogovete_izplati_dulga_si/", "text": "Фондът за гарантиране на влоговете в банките е погасил окончателно по Коледа заема от бюджета, който взе преди пет години, за да изплати гарантираните депозити във фалиралата КТБ. Последната част от заема е малко над 500 млн. лв.  След тази операция обаче фондът продължава да е на минус, съобщава  \"Капитал\" . Причината за това са дълговете му по два заема за по 300 млн. евро - от Европейската банка за възстановяване и развитие и Международната банка за възстановяване и развитие. С тези пари бе погасен част от заема към бюджета. Наличните му средства са малко над 700 млн. лв., които почти изцяло се държат на депозит в БНБ. Преди отнемането на лиценза на КТБ фондът разполагаше с 2.1 млрд. лв., събирани с години от вноските на всички банки. Гарантираните влогове до 196 хил. лв. в банката обаче бяха за над 3.6 млрд. лв., а и освен това част от средствата на фонда бяха вложени в ДЦК, чиято ударна продажба би могла да внесе трусове на финансовите пазари. Това наложи фондът да бъде дофинансиран със заем от Министерството на финансите. Неговият разрешен размер е до 2 млрд. лв., като са усвоени около 1.7 млрд. лв.  Изданието посочва, че през 2015 - 2019 г. общо постъпленията от вноски на банките във фонда са 884.5 млн. лв. Те са различни за всяка банка като последно за 2019 г. общо за системата вноската е 164 млн. лв. През миналата година фондът получи и 409 млн. лв. от първата частична сметка от масата на несъстоятелността на КТБ. Така към ноември 2019 г. фондът разполагаше с малко над 1.2 млрд. лв. средства (почти изцяло държани на депозит в БНБ при отрицателни лихви), докато задълженията му бяха 1.69 млрд. лв. ", "date": "2020.01.06", "title": "Фондът за гарантиране на влоговете изплати дълга си към бюджета"}
{"url": "https://www.dnevnik.bg/gradska_sreda/2020/01/06/4012736_raion_slatina_predlaga_razshiriavane_na_zelenata_zona/", "text": "Разширяване на зелената зона от центъра на София на изток до ул. \"Слатинска\" предлага районната администрация  на \"Слатина\".  Проблемите с паркирането на коли по тесните улици на кварталите \"Редута\", \"Яворов\" и \"Христо Смирненски\" накара жителите да поискат тази непопулярна мярка. Анкета с жителите на \"Слатина\", която се проведе до 30 ноември 2019 г., показа, че желаещите да има платено паркиране в кв. \"Редута\" са 57%, или 25 572 гласа. Против бяха гласували 43% - 19 008 гласа. На друга анкета, проведена от април до юни 2018 г., за платена зона в жк \"Яворов\" съгласните бяха 4673 срещу 2434 против. На последното заседание на общинската транспортна комисия, проведено на 23 декември, Румяна Милова, временен изпълнителен директор на Центъра за градска мобилност (ЦГМ), обяви, че се планират още 5000 нови платени паркоместа в цяла София. Проектът на район \"Слатина\" е сегашната зелена зона, която е от центъра до бул. \"Ситняково\", да се разшири с 6300 паркоместа в посока изток до ул. \"Слатинска\" и ул. \"Иван Димитров-Куклата\". На юг тя стига до бул. \"Цариградско шосе\" в участъка до ул. \"Христо Чернопеев\" и оттам по бул. \"Шипченски проход\" на изток до ул. \"Иван Димитров-Куклата\". На север границата на новата зелена зона се предлага да е до ул. \"Боян Магесник\". Общинската транспортна комисия не взе конкретно решение по предложението, тъй като не са завършили обществените обсъждания. Ако те приключат с преобладаващо положително мнение, зелената зона може да се реализира до средата на 2020 г., коментира Румяна Милова за \"24 часа\". По процедура предстои предложението на район \"Слатина\" да се внесе в Столичния общински съвет (СОС) и да влезе първо в дневния ред на транспортната комисия, а после и в други комисии. Ако бъде утвърдено от общинските съветници, точката трябва да бъде гласувана на сесия на СОС.", "date": "2020.01.06", "title": "Район \"Слатина\" предлага разширяване на зелената зона с 6300 паркоместа"}
{"url": "https://www.dnevnik.bg/bulgaria/2020/01/06/4011656_na_bogoiavlenie_hristiianite_chestvat_krushtenieto_na/", "text": " На 6 януари църквата чества Кръщението на Исус Христос от Йоан Кръстител във водите на река Йордан. Според евангелския разказ в петнадесетата година от царуването на император Тиберий (14-37 г.) в Йорданската пустиня проповядвал последният старозаветен пророк - св. Йоан Кръстител, наречен още Предтеча. Той възвестявал идването на дългоочаквания Месия и призовавал към покаяние. Онези, които се каели и изповядвали греховете си били кръщавани в река Йордан, за да се пречистят. Исус Христос също бил кръстен от св. Йоан във водите на реката. Тогава Спасителят бил на около тридесет години. Докато се молел, небето се отворило, Светият Дух слязъл в образа на гълъб над него, а от висините се чул глас:   (Евангелие на Лука). За църквата това е третият по значимост християнски празник след Рождеството и Възкресението на Исус. Нарича се Богоявление, тъй като за първи път при кръщението на спасителя Бог се открива на света в своите три неразделни лица - Отец, Син и Дух Свети. Нощта, в която водата се пречиства Поверието гласи, че в нощта срещу Богоявление небето се отваря и всеки, който го види, ще получи от Бога това, което си пожелае. Вярва се още, че тогава водата се пречиства и след това придобива голяма сила. Затова денят е известен още като Водици и Водокръщи. Според обичая всички участват в освещаването на водата, а след празнична черковна служба свещеникът хвърля светия кръст във водата. Млади мъже се хвърлят въпреки студа и ниската температура и се надпреварват кой пръв ще го достигне. Който извади кръста, бива честит и здрав през цялата година.      По традиция на този ден се извършва Богоявленски водосвет и освещаване на бойните знамена, флаговете и знамената - светини на Българската армия. Патирарх Неофит ще отслужи водосвет в Патриаршеската катедрала \"Св. Александър Невски\" в 10 ч., а в 11 ч. ще бъдат осветени бойните знамена.  В ритуала в София, който започва в 11 ч., ще участва президентът и върховен главнокомандващ въоръжените сили Румен Радев. Държавният глава ще приеме почетния строй на представителните части на Българската армия и ще положи венец пред Паметника на Незнайния воин.      Йордановден В народната традиция празникът е известен като Йордановден. Имен ден днес празнуват всички, които носят имената Йордан, Йорданка, Дана, Данчо, Боян, Богдан, Богдана, Богoлюб, Богoлюбa, Божа, Божанa. Йордан и Йорданка са сред най-разпространените имена в България, сочат данните на Националния статистически институт. Според информация от 2019 г. близо 50 хил. мъже и над 35 хил. жени в страната носят тези имена.", "date": "2020.01.06", "title": "На Богоявление християните честват кръщението на Исус"}
{"url": "https://www.dnevnik.bg/analizi/2020/01/06/4012525_adut_v_avstraliia_zaradi_slabi_politici_i_losha/", "text": "                         Кошмар в Австралия! Някои хора казват, че пожарите там са най-големите, които човечеството е виждало. Да не говорим за унищожаването на уникални хабитати с флора и фауна, които не могат да се видят никъде другаде по Земята. Цели видове изчезват. Просто така. Ад! Искам да обърна внимание на две точки, които са важни според мен. Първата започва с поведението на министър-председателя на Австралия. чака всичко да се размине от само себе си. Спокойно си отива в отпуска на Хавайските острови. Имаше репортажи как тези дни отива на посещение при някои от пострадалите. Даже се опитва да се здрависа с някакви хора, ама насила им хващаше ръцете. Респект за австралийците, изгониха го с ругатни и крясъци. Само с фалшиви посещения не става, трябват истински решения. Но не е само той. В Сидни направили огромна подписка за отмяна на новогодишните фоейрверки. Кметът на града обаче заявил, че шоуто е планирано 15 месеца предварително и бюджетът за него вече е похарчен. Затова си направил зарята. А градът се дави от смог. И хората събират дарения. За пореден път е видно, че Не разбират или не искат да разберат какви са им функциите и задълженията. И горчиво се провалят в ролята си на водачи. А страдаме всички. Втората важна точка е, че двете крайни групи про- и антиеколози, трябва да се успокоят и да намерят начин да комуникират нормално. Очевидно е, че цивилизацията се развива експоненциално (чрез степенуване – бел. ред.). И че нуждата от природни ресурси се увеличава експоненциално. В момента нямаме възможност да заселим космоса, други планети или даже Луната. Трябва по някакъв начин да продължим да живеем нормално на нашата планета. И да я съхраним максимално. За да живеят и нашите деца, и техните и т.н. Не можем да спрем развитието на цивилизацията, да избием голяма част от човечеството и всички да се върнем към пещерите и доенето на диви кози. Нито можем да \"подчиним природата\", да изгорим всичко и да направим Земята една мръсна индустриална зона, защото природата просто ще ни заличи. Трябват разумни, нормални, съвместни решения и действия. Признавам си, не разбирам. Затова и не давам рецепти. Разбирам само от комуникации и тенденции. А сега тенденцията показва, че все по-малко комуникираме помежду си. Все повече крайностите се разделят. Все повече нараства напрежението. А това никога не е водило до добър резултат. Тук трябват добри политици. и да се намери общ път напред. Преди всички да сме изчезнали. И нека да опитаме да спасим коалите. Светът ще е по-тъжно място без коали. И нека да опитаме да спасим усурийския тигър. Светът ще е по-грозно място без него. И нека да се опитаме да спасим амазонската анаконда. Светът ще е по-скучно място без нея. И нека да опитаме да спасим всички. Защо иначе живеем, по дяволите", "date": "2020.01.06", "title": "Адът в Австралия – заради слаби политици и лоша комуникация"}
{"url": "https://www.dnevnik.bg/analizi/2020/01/06/4012512_motivaciia_i_naglasi_za_chetene_na_mladite_hora_v/", "text": "                         Четивната грамотност е комплексен феномен, който предполага комбинирането на различни когнитивни умения и компетентности. В академичната литература четенето често се разглежда като индикатор за \"културен капитал\". То допринася за емоционалното и интелектуално израстване на младите хора; развива тяхното въображението; стимулира любознателността им; формира техните интереси; допринася за социализацията им и в крайна сметка има определяща роля за духовното им формиране като личности. Четенето е не само източник на естетически и емоционални преживявания, то е и средство за всекидневно получаване на знания. Четивната грамотност се свързва със способността да се учи по всички учебни дисциплини, включително по математика. Според някои изследователи различията в честотата и характера на четенето могат до голяма степен да обяснят разликите в постиженията на учениците според техния пол и социално-икономическия статус. Може да се каже, че четивната грамотност е основа за успеха на личността във всяка една област. Проучванията показват, че равнището на четивната грамотност е много точен и надежден показател за бъдещото икономическо и социално благосъстояние на отделния човек и на общността, а нивото на грамотността е ключово за оценката на човешкия капитал. Ниските равнища на грамотност водят до ограничени възможности за заетост, бедност, неравенство, ограничено гражданско участие. Поради това по-доброто разбиране на факторите, които допринасят за постигането на по-висока четивна грамотност, е важно условие за провеждането на ефективни образователни политики и практики. В академичната литература има много доказателства, които демонстрират ясна позитивна връзка между честотата на четене и четивната грамотност. Някои видове четива обаче имат много по-голям принос за развитието на четивна грамотност от други. Националните данни от PISA 2018 г. показват, че колкото по-често българските ученици четат художествена и документална литература, толкова по-високи са техните резултати. Разликата в четивната грамотност на учениците, които четат редовно художествена литература и тези, които никога не четат подобна литература, се равнява на почти двугодишно обучение в училище. Съществено е и \"изпреварването\" на младите хора, които четат поне няколко пъти седмично документална литература – от гледна точка на уменията за четене те са по-напреднали с равностойността на едногодишно обучение от съучениците си, които никога не четат документални текстове. От друга страна, колкото по-рядко учениците четат комикси и вестници, толкова по-високи са техните резултати по четене. Що се отнася до четенето на списания, данните не показват ясно изразена връзка между честотата на четене на списания и средния резултат на учениците.      От теоретична гледна точка могат да се посочат различни причини за т.нар. ефект на художествената литература върху развитието на четивните умения. Четенето на романи предполага по-продължително когнитивно ангажиране с нова лексика и разнообразни синтактични структури, което от своя страна повишава капацитета на читателя да възприема по-комплексни текстове. Когнитивнoто обработване на информацията се обогатява с емоционална ангажираност и емпатия, които от своя страна подпомагат разбирането. Стимулира се развитието на различни ментални модели, обвързващи сюжета, героите, тяхната мотивация и действия за постигането на задоволително разбиране на конструкцията на цялостния текст. Развива се способност за концентиране и поддържане на фокус за продължителни периоди от време. Четенето за удоволствие обикновено се свързва с висока мотивация, добра читателска компетентност и използване на стратегии за четене, които позволяват проникновено разбиране и тълкуване на прочетеното. Времето за четене за удоволствие е допълнителен индикатор за интереса към четенето, а формирането на добри умения за четене с разбиране е в пряка връзка с честотата на четенето.  Както може да се предположи, техният среден резултат по четене в PISA 2018 е сравнително нисък – 386 точки (при 420 точки среден резултат на българските ученици, или изоставане по четене, равняващо се на 1 година обучение в училище спрямо средното ниво). Близо 28% са учениците, които са посочили, че изобщо не четат за удоволствие. Техният среден резултат е 396 точки, докато учениците, които четат за удоволствие повече от 2 часа на ден например, имат резултат 457 точки (11% от учениците). Следователно, колкото повече учениците четат за удоволствие, толкова по-високи са техните резултати. Впрочем, делът на учениците в държавите от ОИСР, които са посочили, че не четат за удоволствие, е почти два пъти по-висок – 42%.                           Интерес представлява и как субективното възприемане на четенето от учениците се отразява на техните резултати. Редица количествени и качествени изследвания от последните 20 години показват, че мотивацията за четене се предопределя от различни фактори, като сред основните от тях са любопитство, участие, конкуренция, признание, оценки и съобразяване с изискванията. Много от тези изследвания демонстрират силен позитивен принос на вътрешната мотивация за четене върху читателското поведение, количеството на четенето за удоволствие и четивната грамотност. В същото време, създаваната външна мотивация за четене оказва много по-малко или дори отрицателно влияние върху количеството на четенето и четивната грамотност. По отношение на четивната грамотност българските ученици, които имат силна вътрешна мотивация за четене, изпреварват с около 2 години и 4 месеца съучениците си, които изобщо нямат такава мотивация.      От съществено значение за постигнатите резултати е не само личното отношение на учениците към четенето, но и примерът, който получават в дома си. Основен индикатор затова са отговорите на въпроса \"Колко книги имате в дома си?\", като тук не се включват списания, вестници или учебници. Близо ¼ от всички ученици, участвали в PISA 2018 посочват, че имат до 10 книги в дома си. Те имат и значително по-ниски средни резултати по четене – едва 356 точки. Под средното равнище са и тези, които са посочили, че имат между 11 и 25 книги – 411 точки. Само 9% от учениците посочват, че имат над 200 до 500 книги вкъщи, но те имат много висок среден резултат. На практика тези ученици са по-напреднали с равностойността на около 4 години обучение в училище спрямо съучениците им, които имат до 10 книги вкъщи.      Ако съдим по данните на PISA 2018, учениците все още предпочитат традиционната книга. Почти една трета от тях (33%) посочват, че предпочитат да четат книги на хартиен носител. Техният резултат е 454 точки или с 49 точки по-висок от резултата на учениците, които по-често четат книги на електронни устройства – съответно 22% и резултат 405 точки. Младите хора, обаче, които са посочили, че четат поравно книги както на хартиен носител, така и на електронни устройства, са 18% и имат също сравнително висок резултат – 452 точки. Активното четене и използването на ефективни стратегии за четене и учене са ключови предпоставки за успех. Данните показват, че използването на стратегии за разбиране и осмисляне на информация има значителна \"добавена стойност\" към четивната грамотност на учениците. Използването предимно на стратегии за запаметяване без стратегии за осмисляне и разбиране се свързва с ниски равнища на четивни умения на учениците. Когато учениците използват главно стратегии за запаметяване, това не само не им помага, но може да доведе до понижаване на техния резултат. Фигурите по-долу представят част от стратегиите за четене:                    ", "date": "2020.01.06", "title": "Мотивация и нагласи за четене на младите хора в България"}
{"url": "https://www.dnevnik.bg/analizi/2020/01/06/4012531_i_taka_do_sledvashtoto_gorsko_kosovo/", "text": "                         Двайсет и четирима възрастни болни хора с деменция са починали за една година в специализиран държавен дом в село Горско Косово. Омбудсманът се сезира, медиите нададоха вой, в социалните мрежи се надигна вълна от възмущение – какви са тия садисти, които се грижат за старите хора, как може... Телевизиите показаха баби, доволни от персонала, но според въздесъщото обществено мнение те са заставени да лъжат. Около възрастните хора с деменция се създава напрежение, което те не разбират и което не им понася. Кой е виновен за всичко това? В една стара подобна история вече е ясно кой е виновникът. Шестнайсет години след като тя се случи и по подобен начин шокира всички, Европейският съд в Страсбург посочи виновника – държавата. Държавата в лицето на тогавашния министър на труда и социалните грижи Емилия Масларова, на областния управител на Пловдив Петко Царев, на цяло едно министерство, което остана глухо в тежката зима на 1996/97 година. Поучително е да припомним тази история и да си дадем сметка, че нещата се повтарят. Че почти нищо не се е променило, включително отношението на държавата – доказания виновник за онази драма. Наследство от социалистическата държава, която хич не обичаше да ѝ навират в очите недъгави и ненормални хора, беше изграждането на домове за грижи далеч от обществото. Такъв имаше и в родопското село Джурково – високо над Лъки и с единствен път, който в тежките зими ставаше непроходим, се намираше домът за деца с тежки увреждания. 1996-а и 1997-а бяха години на тежка криза за цялата страна, имаше хиперинфлация, протести, лишения. Хората трябваше да оцеляват. Бюджетните заведения – също. А парите се обезценяваха с всеки изминал ден. В дома за деца с тежки увреждания в Джурково в рамките на три месеца починаха общо 15 деца. Само две от тях са погребани в родните си места от родителите си, останалите лежат в буренясалото гробище на изолираното родопско село. Хората още си спомнят с ужас тази зима. Персоналът на дома са жени от селото, директор беше Стефка Николова от Лъки. Домът имаше фелдшер и главна медицинска сестра. Няколко години по- късно те (тримата) бяха изправени на подсъдимата скамейка в Пловдивския окръжен съд с тежки обвинения. След един драматичен процес, в който истината излезе наяве, съдия Галя Георгиева ги обяви за невинни, а когато четеше присъдата, се разплака. Много пъти плакаха и съдебният състав, и публиката в залата, докато разпитваха свидетели и предоставяха доказателства. Тези хора не бяха виновни, те бяха герои заради всичките усилия, които бяха положили. Не беше тяхна вината, че 15 от тежко болните деца не издържаха. Виновник беше държавата. Тя отпускаше на ден по 56 стотинки на дете – за храна, за отопление, за лекарства. По времето, когато доларът стигна три хиляди лева, сумата си остана същата. Държавата, която тогава остана глуха за всички опити на директорката Стефка Николова да алармира министерството и областната управа, че ситуацията в дома е шокираща. Настанени в неремонтирана сграда, децата нямаха достатъчно дърва за отопление, храна, медицински консумативи, нищо. И тогава някои медии обвиниха персонала в нечовешко отношение! Но истината е, че коравите родопчанки носеха от къщи храна за децата, носеха дърва за отопление от своите си, мъжете им в снега сечаха още дърва, но те бяха мокри и печките повече пушеха, отколкото да топлят. Жените палеха огньове в двора, за да сушат одеялата, които замръзваха и ставаха корави – точно както сърцата на хората, към които тя се обръщаше. Чиновникът не беше предвидил сушилни за този дом. Запасите от картофи от селските къщи отидоха в кухнята на дома. Седемдесет са тогава тежко болните деца в дома, към които в най-големия студ бяха прехвърлени още десетина деца от друго подобно заведение с още по-тежки условия. Всички те по-късно ще влязат в черната статистика, защото не издържат и тежкото пътуване. Събират децата в няколко стаи само, за да могат все пак да ги отопляват. Директорката Стефка Николова беше спасението на този дом, тя беше спасение и за цялата система, но след всичко, което й се струпа на главата, я напусна. И никой не може да я вини. Самата тя е майка на момче с увреждане, което умира малко преди жестоката зима, тази жена тогава не спря да търси помощ. Обръщаше се към институции, министерства, управи – отвсякъде мълчание. Отчаяна от това, тя потърси помощ от медиите. В крайна сметка истинската промяна започна, когато сигналът ѝ стигна до германската телевизия RTL – в дълбокия сняг дотам стигна екип и засне разтърсващ репортаж. Той показа критичната обстановка, видя се как товарят телцето на починало дете, за да го вземат със себе си родителите. Видяха се безпомощните сгърчени телца на децата, които не разбират какво става, но очевидно страдат. Самата директорка в този репортаж бе илюстрация на борбеността, която може да те изпепели, но въпреки това продължаваш. Цената на тази борба тя плати по-късно – когато се изправи пред онкологично заболяване. След репортажа на RTL швейцарска благотворителна организация се намеси и промени обстановката в дома неузнаваемо. Но децата нямаше как да промени. Сред тях имаше такива на 15-16 години, тежащи едва по десетина килограма. Намериха се медии в България, които твърдяха, че това било от недохранване, а негласният извод гласеше, че персоналът краде от храната им. По-голяма лъжа и по-долна клевета от тази не можеше да се измисли, особено когато знаеш каква е действителността. Просто някои журналисти тогава злоупотребиха. Домът за деца с тежки увреждания в родопското село Джурково по-късно беше закрит, на негово място заработи дом за възрастни с тежки увреждания. В който обаче нищо не се беше променило по отношение на достъпа до специализирана медицинска помощ – може би само обстановката беше малко по-добра. Тази обстановка очевидно не е добра в Дома за възрастни хора с деменция в село Горско Косово. Държавата поддържа подобни заведения на границата на допустимото и очевидно с надеждата, че хората нямат много претенции. Разчита на персонал от местното население, трудно осигурява медицинска помощ. Системата, създадена преди години с идеята недъгави и стари хора да бъдат скрити от очите на обществото, с минимални средства, продължава да действа. Сега твърде вероятно ще се намерят средства за ремонт на дома в Горско Косово. Както се намериха за Могиляне. Както се намират внезапно, когато някое от тия места влезе в светлината на прожекторите. Ще се намерят ли обаче и за по-високи заплати на персонала, за неговата подготовка, за осигуряването на медицинска помощ там, където тя е най- необходима, ще се промени ли отношението изобщо към болните и слабите??? През 2013 година Европейският съд в Страсбург осъди България за смъртта на 15 деца в село Джурково. Тогава, през 1997 година, първият отговор на Министерството на труда и социалната политика на отчаяните молби от страна на директорката Стефка Николова дойде през април. Когато върху малките гробове в селското гробище вече беше поникнала трева.", "date": "2020.01.06", "title": "И така до следващото Горско Косово"}
{"url": "https://www.dnevnik.bg/biznes/2020/01/06/4000862_kakva_shte_bude_2020_g_za_pazara_na_imoti/", "text": "Стабилност. Този път оценката не е на премиера Бойко Борисов. А е прогнозата, която най-често се споменава в една дума за пазара на имоти за 2020 г. От брокери, консултанти и строители. Въпреки леките нюанси в анализите им, те не очакват значителни промени, с които той да се отличи драматично от случилото се вече през 2019 г. Сред тенденциите ключова става нагласата на купувачите да търсят добро качество срещу парите си, а също и добра локация. За бюджетните предложения все още има клиенти, но собствениците на такива имоти постепенно ще губят аудитория и възможност да получат добра цена за тях. В полза на това да се избере покупка вместо да се изчаква и през 2020 г. ще продължат да работят ниските лихви по кредитите, за които няма индикации за покачване. Отстъпки и гъвкавост при схемата на изплащане ще търсят купувачите на строящи се жилища, очакват още предприемачите. А местните купувачи ще доминират пазара на бизнес имоти. На пазара \"на дребно\" - развитие в застой Един от големите играчи на пазара \"Адрес\" очаква стабилността на цените от 2019 да се пренесе и в 2020 г. Поскъпването от 5-7% през изтеклата година не отразява покачване в стойността на имотите, а тенденцията да се купуват по-скъпи жилища - ново строителство, ремонтирани и обзаведени апартаменти. \"При старите апартаменти, особено панелните, продавачите постигнаха най-добрите възможни цени за жилищата си. Предвид увеличаването на предлагането обаче считам, че натискът върху по-старите имоти ще се увеличи. Затова съветвам собствениците, които обмислят продажба, да не чакат твърде дълго. Текущият пазар е благоприятен за сключване на сделка, тъй като цените достигнаха своя пик\", коментира пред \"Дневник\" Гергана Тенекеджиева, изпълнителен директор на \"Адрес\". Наблюденията на компанията показват, че клиентите са склонни да платят по-висока цена за имот в новопостроена сграда, ако тя отговаря напълно на усещането им за качествена среда на живот. Растат запитванията и за обзаведени жилища. Ако покупката е с инвестиционна цел, водеща при избора е цената. Обсъжданата промяна в данъците за придобиване на недвижимо имущество от Столична община би оказала влияние върху сектора в столицата, но слабо, смята Тенекеджиева. Според нея е възможно подобно решение да охлади страстите на клиентите, които не са склонни да купуват на всяка цена, но не мисли, че ефектът би се откроил по-сериозно върху обема на сделките. Сред предпочитаните райони също не се очаква съществено разместване. Сериозен интерес има към южните части – \"Манастирски ливади\", \"Кръстова вада\", \"Борово\", Център, \"Лозенец\", \"Иван Вазов\", \"Яворов\", източните квартали – \"Изток\", \"Изгрев\", \"Гео Милев\", както и бюджетните райони с добър транспорт като \"Надежда\", \"Люлин\" и \"Обеля\". \"Младост\" остава във фокуса на семействата.      Комфортът и по-добрите условия са причина новите жилища да бъдат първи избор за голяма част от купувачите. Те предлагат по-добро разпределение на стаи, изложение, възможности купувачите сами да направят разпределението вътре и др. А увеличаващото се предлагане на нови имоти все повече подсилва конкуренцията. В резултат, инвеститори са склонни да се вслушат в съветите на консултантите за корекции на офертите си и се наблюдава активизиране на купувачите и увеличаване на реализираните продажби, анализира Тенекеджиева. Имотите в стари сгради са предпочитани от хората, които държат на реална квадратура и не искат да плащат за общи части. Обикновено този тип клиенти се интересуват от бюджетни решения за покупка, както и възможността да се нанесат веднага в жилището. По-високият ръст на издадените строителни разрешителни и завършени нови жилищни сгради в столицата спрямо повишаването на населението за последните 10 години ще увеличи предлаганите имоти, надхвърляйки броя на купувачите, прогнозират от \"Адрес\". Справка в НСИ показва, че към края на 2017 г. жилищата в София са 609 899, при население от 1.325 млн. души към 2017 г. През 2009 г. тези показатели са 1.247 млн. души население при 534 672 жилищни единици. Данните сочат, че броят на жилищните единици за периода расте с 14.1% на фона на 6% повишаване на населението.  Това ще се отрази най-силно при продавачите на не толкова атрактивни имоти в непредпочитаните квартали, посочва Тенекеджиева. Наемният пазар е със стабилна активност, с нива, сходни на тези през 2016 г. До средата на следващата година се очаква тази тенденция да се задържи, а след това е възможно леко понижение. Търсенето е предимно до около 600 лева, но предлагането на пазара е в малко по-високия ценови сегмент.      Спад на сделките с нови жилища и стабилни цени Спад на броя сключени сделки през 2020 г. при стабилни цени прогнозират членовете на Асоциацията на строителните предприемачи. Организацията обединява над 20 утвърдени строително-инвестиционни компании, опериращи предимно на територията на Столична община. Те очакват поскъпването на новите жилища да бъде минимално – между 3% и 5%, какъвто бе и ръстът през отминалата 2019 г. Въпреки високата активност на купувачите през последните години, прогнозите са, че обемът на покупките може да намалее с до 15%. \"Макар профилът на клиентите да е без съществена разлика – млади семейства, търсещи първо жилище, виждаме промяна в поведението им. Процесът по покупка става по-дълъг, провеждат се повече огледи, преговорите са интензивни. Търсят се различни възможности за предоговаряне на условията, като отстъпки и гъвкавост в схемите за изплащане\", коментира Асен Чавдаров, член на управителния съвет на организацията. , отчита асоциацията. Достъпните заеми и изгодните условия привличат клиенти, които не разполагат с цялата сума, но имат стабилни доходи. \"Можем да обособим два типа купувачи с кредит – едните разчитат основно на заема с минимално самоучастие в сделката около 20%, а другите разполагат с повече спестявания и покриват над 60% от стойността на имота сами\", допълва Асен Чавдаров.      Практика на някои от клиентите, които имат собствено жилище и планират покупката на ново, е да ипотекират стария си апартамент, използвайки сумата за покриване на част от сделката. След като се настанят в новото жилище, отдават старото под наем. Средствата от наема използват за вноската по кредита и след като изплатят ипотеката, вече разполагат с две жилища, разказват строителите. Подемът остава При общи очаквания и прогнози за продължаващ икономически растеж, оставащи ниски лихвени проценти по кредитите, растящи доходи и рекордно ниска безработица няма как да очакваме нещо различно от продължаващ подем на имотния пазар и през 2020 г., прогнозират експертите на Bulgarian Properties. Според нас 2020 г. ще бъде много подобна на 2019 г. – с минимални изменения на цените, стабилност на имотния пазар и голяма активност и обем от сделки. През следващата година ще имаме възможност да станем свидетели на зрял имотен пазар с плавни изменения, но с голям интензитет на обемите и усещане за стабилност и ликвидност, каквито не сме имали през последните 10 години, анализира Полина Стойкова, изпълнителен директор.  Според нея ще продължи да има голямо разнообразие и предлагане на всякакви видове имоти при на практика непроменени цени и с много по-добри доходи, заетост и още по-ниски лихвени проценти по ипотечните кредити. Лихвените проценти по кредитите по принцип са основният двигател на развитието на имотния пазар, но поради тяхното почти изчерпано движение надолу, вбъдеще все по-силно влияние ще започнат да оказват другите макрофактори и най-вече факторите от пазара на труда и демографските фактори, свързани с вътрешната трудова миграция, посочва от компанията.  Тенденцията е доходите на населението да продължат да нарастват поради конвергенцията с европейските доходи и нуждата от квалифицирана работна ръка, следователно по-голямо внимание трябва да се обръща на безработицата. Повишението й от сегашните рекордно ниски нива ще даде ранен сигнал за обръщане на тенденциите на имотния пазар. Засега това изглежда като далечна перспектива, но следва да се наблюдава внимателно като процес, се посочва в анализа. Местни играчи в полето на бизнес имотите Пазарът на бизнес имоти посреща 2020 година с умерени очаквания за инвестиционна активност и доминиращи позиции на местните купувачи, показва анализ на на консултантската компания Cushman & Wakefield Forton. Тенденцията е продължение на 2019 година, през която бе отбелязан 75% спад на сделките с бизнес имоти спрямо 2018 г. и отдръпване на чуждите капитали. През 2020 г. се очаква да се запази тенденцията най-добре представените сегменти от гледна точка на придобивания на доходоносни активи да са хотелите и офис площите. Предлагането на офис площи се очаква да расте като бъдат завършени приблизително по 160 хил. кв. м нови офис площи. През 2020 г. се очаква да приключи строителството на нови сгради от Garitage park, също Balkan Business Center, Sofia Tech One и др.  Към края на 2019 г. офертните наемни цени остават стабилни в диапазона 12-14 евро/кв. м за първокласни площи на големите булеварди, а за единични клас А сгради в центъра на София достигат 15 евро/кв. м. Средният дял на свободните площи за клас А и B офиси се движи в рамките на 9-9.5% с тенденция да надмине 10% през 2020 г. Ограниченото предлагане на нови търговски площи и високата наемна активност доведоха до плавен ръст на наемните цени в търговските центрове и на централните търговски улици в София през последната година. Очаква се този процес да продължи и през 2020 г. Според компанията тогава пазарът ще бъде движен по-скоро от рестуктуриране и оптимизиране на работещите търговски центрове. Завършване на нови молове в София и в големите градове не се очаква. \"Изминалата година като цяло се отличаваше с висока активност в придобиването на парцели и развитието на нови проекти в индустриалния сегмент. Тази тенденция продължава и през 2020 г., поддържана от разрастването на сектори като логистиката, куриерските услуги и търговията\", обобщава Жоро Ангелов, мениджър \"Индустриални имоти и развитие на парцели\" в Cushman & Wakefield Forton.     ", "date": "2020.01.06", "title": "Каква ще бъде 2020 г. за пазара на имоти"}
{"url": "https://www.dnevnik.bg/sport/2020/01/06/4012448_voleibolistite_izlizat_za_purviia_si_test_v/", "text": "Българският национален отбор по волейбол за мъже започва участието си в  решителната олимпийска квалификация  с мач срещу фаворита за спечелване на турнира Франция. Двубоят е от 18 ч. в Берлин и ще бъде излъчен по БНТ 3. Воденият от Силвано Пранди отбор се изправя срещу неудобен съперник, като националите имат едва една победа в последните осем мача срещу французите. \"Петлите\" влизат в мача със самочувствие след убедителния успех с 3:0 над европейския шампион Сърбия на старта на квалификацията в неделя. Един от лидерите на българите Теодор Салпаров вярва, че победа в първия мач би дала \"летящ старт\" на тима в турнира. \"За десет дни подготовка е трудно да се влезе в оптимална форма, но мотивацията е голяма. Въпреки че сме в супер тежка група, отиваме да се бием, да пробваме да се класираме за олимпийските игри в Токио и да направим и невъзможното да се случи\", каза Салпаров при заминаването за Берлин. Националите имат трудна задача, като в следващите дни им предстоят мачове с Нидерландия и Сърбия. Първите два отбора от групата ще продължат към полуфиналите. Към тях ще се присъединят и най-добрите два тима от другата група, където са Германия, Белгия, Словения и Чехия, като единствено шампионът в турнира ще заслужи място на игрите в Токио.      Женският национален отбор на България също ще има възможност да вземе квота за игрите. Съставът на Иван Петков започва участието си в квалификацията във вторник срещу Полша, като в групата са още Нидерландия и Азербайджан. Подобно на мъжкия турнир и в квалификацията при жените ще се класира само един отбор за игрите в Токио. В другата група са Германия, Турция, Хърватия и Белгия.", "date": "2020.01.06", "title": "Волейболистите се хвърлят в дълбокото с олимпийската мечта в сърцето"}
{"url": "https://www.dnevnik.bg/razvlechenie/2020/01/06/4012586_hoakin_finiks_vze_zlaten_globus_za_uchastieto_si_v/", "text": "Хоакин Финикс получи \"Златен глобус\" за най-добра мъжка роля за участието си в \"Жокера\" на церемонията по раздаване на наградите, състояла се рано тази сутрин, съобщава \"Гардиън\". Лентата беше отличена и за филмова музика. Наградите се присъждат в общо 14 филмови категории и се смятат за силен показател за предстоящите оскари. Големите победители са \"Имало едно време... в Холивуд\" на Куентин Тарантино, който получи 3 награди - за най-добър мюзикъл или комедия, сценарий, а Брад Пит - за поддържаща мъжка роля, както и военната драма \"1917\", която грабна отличието най-добра драма и Сам Мендес получи статуетката за най-добър режисьор.  Рене Зелуегър си тръгна с наградата за най-добра актриса в драматичен филм за ролята си като актрисата и певица Джуди Гарланд в биографичната драма \"Джуди\". Тарън Еджъртън взе статуетката за най-добра мъжка роля в комедия за превъплъщението си в Елтън Джон в \"Рокетмен\", а актрисата и рапърка Аукуафина грабна отличието в същата категория при жените за участието си в \"Сбогуването\" на Лулу Ван.  Вечерта не беше добра за \"Нетфликс\". Платформата триумфира при номинациите с цели 34, като \"Брачна история\" на Ноа Баумбак получи 6 - повече от всеки друг филм, но нейни продукции взеха само 2 статуетки - Оливия Колман получи \"Златен глобус\" за най-добра актриса в телевизионна драма за превъплъщението си в образа на кралица Елизабет II в \"Короната\", а Лора Дърн - за поддържаща женска роля за \"Брачна история\". \"Чернобил\" на HBO победи в категорията за най-добър минисериал, а \"Наследници\" - в тази за най-добър драматичен сериал. Отличието за най-добър комедиен сериал взе Fleabag на Фийби Уолър-Бридж. Ето и пълния списък с всички победители: Най-добър филм - \"1917\" Най-добър мюзикъл или комедия - \"Имало едно време... в Холивуд\" Най-добър чуждоезичен филм - \"Паразит\" Най-добър режисьор - Сам Мендес Най-добър сценарий за игрален филм - Куентин Тарантино (\"Имало едно време... в Холивуд\") Най-добра актриса в драматичен филм - Рене Зелуегър (\"Джуди\") Най-добър актьор в драматичен филм - Хоакин Финикс (\"Жокера\") Най-добра актриса в мюзикъл или комедия - Аукуафина (\"Сбогуването\") Най-добър актьор в мюзикъл или комедия - Тарън Еджъртън (\"Рокетмен\") Най-добра актриса в поддържаща роля - Лора Дърн (\"Брачна история\") Най-добър актьор в поддържаща роля - Брад Пит (\"Имало едно време... в Холивуд\") Най-добър анимационен филм - \"Търсенето на Линк\" (Missing Link) Най-добра филмова музика - Хилдур Гурнадотир (\"Жокера\") Най-добра песен - I’m Gonna) Love Me Again (\"Рокетмен\") Най-добър сериал (мюзикъл или комедия) - Fleabag Най-добър драматичен сериал - \"Наследници\" Най-добър актьор в драматичен сериал - Брайън Кокс (\"Наследници\") Най-добра актриса в драматичен сериал - Оливия Колман (\"Короната\") Най-добра актриса в сериал (мюзикъл или комедия) - Фийби Уолър-Бридж (Fleabag) Най-добър актьор в сериал (мюзикъл или комедия) - Рами Юсеф (\"Рами\") Най-добър минисериал - \"Чернобил\" Най-добър актьор в минисериал или телевизионен филм - Ръсел Кроу (\"Решаващият глас\") Най-добра актриса в минисериал или телевизионен филм - Мишел Уилямс (Fosse / Verdon) Най-добра актриса в поддържаща роля в минисериал или телевизионен филм - Патриша Аркет (The Act) Най-добър актьор в поддържаща роля в минисериал или телевизионен филм - Стелан Скарсгорд (\"Чернобил\")", "date": "2020.01.06", "title": "Хоакин Финикс взе \"Златен глобус\" за участието си в \"Жокера\" (Допълнена)"}
{"url": "https://www.dnevnik.bg/sport/2020/01/06/4012587_vins_kartur_i_negovite_istoricheski_chetiri/", "text": "През уикенда Винс Картър стана първият баскетболист в историята на НБА, играл в четири различни десетилетия. Гардът на \"Атланта хоукс\" взе участие в мача с \"Индиана пейсърс\", с което записа знаменитото постижение срещу името си. Картър е избран в драфта на НБА през 1998 г., когато MVP на Лигата все още е Майкъл Джордан, Леброн Джеймс е бил едва в осми клас, а новата звезда на спорта Лука Дончич не е бил роден. Дебютът му е няколко месеца по-късно - в началото на 1999 г. Със своите 25 580 точки Картър е 20-и сред реализаторите в историята на НБА. Той е шампион от 2011 г. с \"Далас маверикс\", осемкратен участник в Мача на звездите и победител в конкурса по забивки през 2000 г.", "date": "2020.01.06", "title": ""}
{"url": "https://www.dnevnik.bg/bulgaria/2020/01/06/4012591_bulgarin_zagina_sled_sblusuk_na_futbolni_fenove_v_solun/", "text": "Български футболен фен на \"Ботев\" (Пловдив) е починал в Солун след нападение на гръцки запалянковци от местния клуб ПАОК, съобщава БТА. От гръцката полиция уточниха, че 28-годишният мъж е атакуван заедно с двама свои приятели от около 15-20 души, въоръжени с бухалки, в близост до паркинг в центъра на града. От съобщението на полицията се разбира, че починалият българин първо е бил нападнат от феновете на ПАОК, след което е бил блъснат с кола. Все още се изяснява дали е починал от ударите с бухалка или след сблъска с автомобила. От българското външно министерство уточниха в съобщение до медиите, че група от 9 българи е присъствала на футболна среща между двата солунски клуба \"Арис\" и ПАОК\" в събота. Инцидентът е станал в неделя на 5 януари около 16 ч. Българските граждани са се готвели да отпътуват за страната, когато са били нападнати от около 20 души, привърженици на ПАОК. При инцидента един от българските фенове получава удар в главата, след което е блъснат от движещ се автомобил. Въпреки усилията на лекарите в местната болница той е починал. Полицията е установила превозното средство, а водачът му се издирва. Други двама българи от групата са получили наранявания, приети са в болница в Солун, а в последствие са изписани. Останалите българи са невредими. Всички те са дали свидетелски показания пред полицията. Генералното ни консулство в Солун е във връзка със засегнатите български граждани, с медицинските и полицейските служби в града. Гръцката полиция разполага с информация за извършеното нападение и работи по задържане на извършителите, уточнява външното министерство. \"Тезата на гръцката полиция е, че се касае за непредизвикано нападение срещу българските граждани. Към тях няма повдигнати обвинения\", пише още в съобщението на министерството. По информация на гръцките медии до момента 14 души са арестувани във връзка с трагичния инцидент. Нападнатите българи са фенове на \"Ботев\" (Пловдив), чиито поддръжници са в близки отношения с привържениците на \"Арис\", който е най-големият съперник на ПАОК в града.", "date": "2020.01.06", "title": "Българин загина в Солун след нападение на гръцки футболни фенове"}
{"url": "https://www.dnevnik.bg/sport/2020/01/06/4012538_golut_na_2019_g_v_bulgarskiia_futbol/", "text": "Съобразителност, отлично пласиране и техника... Резултатът от това е голът на годината в българския футбол. Попадението на Ален Ожболт, с което  \"Локомотив\" (Пловдив) спечели историческата си Купа на България  през май, беше определено за гол на 2019 г. Съотборникът на Ожболт -  Димитър Илиев, беше избран за футболист на годината .", "date": "2020.01.06", "title": ""}
{"url": "https://www.dnevnik.bg/evropa/2020/01/06/4012592_bivsh_premier_pobedi_kolinda_grabar-kitarovich_na/", "text": "Кандидатът на опозиционната Социалдемократическа партия и бивш премиер на Хърватия Зоран Миланович победи настоящия хърватски президент Колинда Грабар-Китарович  на втория тур на президентските избори , произведен вчера. Това оказват данните от преброени 99 процента от бюлетините, предаде \"Асошиейтед прес\". Преднината на Миланович е с над 100 000 гласа над Грабар-Китарович, посочва ДПА.  След преброяването на 99 на сто от гласовете Миланович получава 53 на сто срещу 47 на сто за Грабар-Китарович, която бе излъчена от управляващата Хърватска демократична общност, допълва АП. В Хърватия президентът има предимно церемониални функции, защото не може да налага вето на закони, отбелязва \"Ройтерс\". Президентът обаче има влияние върху външната политика, отбраната и сигурността.  Изборните резултати са удар по управляващите консерватори в момент, в който  Хърватия пое за шест месеца ротационното председателство  на Европейския съюз, отбелязва АП. Вотът е тест и за нагласите преди парламентарните избори, насрочени за по-късно тази година. Екипът на Миланович и неговите привърженици в неговата изборна централа ликуваха при съобщаването на резултатите. Миланович благодари на поддръжниците си и на доброволците, подпомогнали кампанията му.      \"Благодаря на всички доброволци, на всички вас, които ме подкрепяхте през последните шест месеца. Хора, благодаря ви\", написа във \"Фейсбук\" Миланович.\"Това не беше лека победа, но тя беше чиста\", допълни Миланович, цитиран от ТАСС. Той поясни, че има намерение да отпразнува случилото се и после да си легне. \"Хърватските граждани ме избраха да бъда президент на Хърватия, на хърватите и на онези, които не са хървати. Знам, че на някои не допадам, но трябва да продължим напред и да избегнем разделенията\", допълни Миланович. Сътрудници на Грабар-Китарович пък казаха, че ще изчакат пълните резултати, но признаха, че разликата между двамата кандидати е такава, че не може да се очаква нещата да се променят. Подкрепата за 51-годишната Грабар-Китарович пострада от серия от гафове в предизборната й кампания. Тя се опита да привлече крайнодесните гласове, като спомена за единството на Хърватия по време на войната през 1991-1995 г. 53-годишният Миланович пък се надява да си върне известно влияние върху либералите в предоминиращо консервативната страна. Склонен към популистки отклонения като премиер, той изгуби популярността си, след като беше свалено неговото правителство през 2016 г. Днес той твърди, че си е взел поука и е помъдрял, посочва АП. Въпреки че Хърватия е член на ЕС, тя все още има проблеми с корупцията и икономически проблеми. Това останаха неразрешени въпроси след опустошителната война от 1991 до 1995 г. Партията на Миланович и тази на Грабар-Китарович доминират политиката в Хърватия, откакто тя се отцепи от бивша Югославия, допълва ДПА. Миланович е дипломат и бивш юрист, който късно навлезе в политиката. Той казва, че иска да установи климат на толератност в страната си, допълва \"Франс прес\". Според критици е сноб, а според привържениците е образован, интелигентен и амбициозен. /БТА", "date": "2020.01.06", "title": "Бивш премиер победи Колинда Грабар-Китарович на президентските избори в Хърватия"}
{"url": "https://www.dnevnik.bg/evropa/2020/01/06/4012595_kurc_prizova_es_da_vuzprieme_tvurda_liniia_sreshtu/", "text": "Лидерът на Австрийската народна партия Себастиан Курц призова вчера Европейският съюз да възприеме ясна линия срещу президента на Турция Реджеп Тайип Ердоган, предаде \"Франс прес\". В интервю за австрийския всекидневник \"Курир\" Курц изтъква, че турският лидер \"се опитва да използва човешки същества като оръжия\" в решаването на кризата с мигрантите. \"Европейският съюз не бива да позволява това\", заяви австрийският политик и призова за твърда линия на ЕС срещу Ердоган, защото турският президент \"не разбира друг език\". Реджеп Тайип Ердоган неведнъж  отправи заплахи към ЕС , че ще пусне към Европа милионите бежанци (по-голямата част от които сирийци), които се намират в Турция.  В интервю за германското издание \"Билд\" Курц изрази негативното си отношение към хуманитарните мисии за спасяване на мигранти в Средиземно море. В крайна сметка действията на спасителните мисии доведоха до повече смъртни случаи, защото те насърчават хората да поемат по опасния път през Средиземно море, заяви Себастиан Курц. \"Всички, които си мислят, че правят добро, трябва да признаят, че има доказателства за увеличаване на броя на загиналите\" мигранти заради спасителните операции, подчерта Курц. В интервю за австрийския всекидневник \"Пресе\" Курц заяви също така, че е против идеята за преразпределяне на кандидатите за убежище от едни страни - членки на ЕС, в други. /БТА", "date": "2020.01.06", "title": "Курц призова ЕС да възприеме твърда линия срещу Ердоган"}
{"url": "https://www.dnevnik.bg/bulgaria/2020/01/06/4012600_neno_dimov_shte_sudeistva_na_prokuraturata_no_niama_da/", "text": "Министърът на околната среда и водите  Нено Димов  заяви пред БНТ, че не вижда защо трябва да подава оставка заради водната криза в Перник. Градът е с режим на водата от средата на ноември, като в момента текат спешни ремонтни дейности по водопроводната мрежа. До тях се стигна, след като основният водоизточник на Перник - яз. \"Студена\" почти пресъхна, а загубите на вода при транспортирането ѝ достигат 75%. Преди около месец Окръжна прокуратура – Перник, излезе със становище, че  Димов и министърът на регионалното развитие Петя Аврамова носят вина  за водната криза в Перник. Малко след това разследването беше взето на специален надзор от главния прокурор Иван Гешев. По негово разпореждане надзорът ще се извършва лично от прокурор от отдел \"Специализиран\" във Върховната касационна прокуратура. \"Следствието ще установи какво е станало. Това, което трябва да направим с министър Аврамова е да съдействаме на прокуратурата да решим проблема. Ние не можем да въведем режим на водата\", добави Димов, като уточни, че само местната власт може да взима подобни решения. Той каза още, че с предстоящия вот на недоверие към кабинета, който БСП ще внесе в парламента заради несправяне с проблемите във водния сектор, щял \"да се изчисти политическият процес с искането на оставки\". По думите на Димов още през септември миналата година се е знаело, че водата в \"Студена\" ще стигне до края на годината. Той обаче не уточни защо държавата не се е намесила, след като е знаела за проблема. За открития край Плевен боклук, който беше свързан от българските служби с италианската ндрангета, екоминистърът подчерта, че той се е намирал на лицензирана площадка, която има документи само за сепариране и съхраняване на отпадъци, но не и за горене. Димов допълни, че 95% от боклуците се горят в циментовите заводи, а единственият ТЕЦ, който има право на такива дейности, е ТЕЦ \"Сливен\".", "date": "2020.01.06", "title": "Нено Димов ще съдейства на прокуратурата, но няма да подава оставка"}
{"url": "https://www.dnevnik.bg/video/120minuti/2020/01/06/4012761_kmetut_na_botevgrad_gradut_ima_voda_za_okolo_dva_meseca/", "text": "\"Ако се запази съотношението на приток и отток, язовир \"Бебреш\" може да осигури водоснабдяването на Ботеград за около 2 месеца. Ако се засили притокът, този период може да се удължи\", съобщи в неделя в предаването \"120 минути\" по Би Ти Ви кметът на града Иван Гавалюгов.  \"Един от основните проблеми в България са загубите на вода заради ВиК инфраструктурата и Ботевград не прави изключение. Загубите са над 75 процента\", съобщи още той. В края на декември Гавалюгов обяви, че Ботевград  има вода за питейно-битово водоснабдяване за около 6 седмици , а след това от Министерството на регионалното развитие и благоустройството побързаха да го опровергаят и заявиха, че по техни сметки водоподаването е осигурено за поне близо 4 месеца. На 2 януари след среща с Иван Гавалюгов премиерът Бойко Борисов разпореди проверка на ВЕЦ \"Бебреш\", собственост на фирма на Валентин Златев. Проверката приключи в рамките на един ден, но не установи никакви нарушения. ", "date": "2020.01.06", "title": ""}
{"url": "https://www.dnevnik.bg/video/svobodna_evropa/2020/01/06/4012772_rusnaci_prevurnaha_stara_lada_v_kopie_na_model_na_tesla/", "text": "Руснаци превърнаха стара \"Лада\" в копие на електрическия пикап на \"Тесла\" - \"Сайбъртрък\" (Cybertruck). Репликата за разлика от  оригинала  се движи на бензин, а създаването й е струвало само 80 000 рубли или малко над 2200 лева.", "date": "2020.01.06", "title": ""}
{"url": "https://www.dnevnik.bg/sport/2020/01/06/4012764_cska_zapochna_podgotovka_s_misul_za_zasilvane_na/", "text": "ЦСКА започна зимната си подготовка с желание да засили нападението си и да продължи пътя си на развитие от последните мачове. Отборът беше изведен от Милош Крушчич, който ще продължи да води червените. В първата тренировка се включиха  новото попълнение Ахмед Ахмедов , завърналите се Божидар Чорбаджийски, Едвин Джеси и Тонислав Йорданов, които бяха под наем. Полузащитниците Жанио Бикел и Валентин Антов са възстановени от контузии, а Али Соу, Жеферсон и Рафаел Енрике ще се присъединят в следващите дни. Крушчич обяви, че футболистите в отбора са добри. Той посочи, че иска най-много още двама нови играчи на постовете , на които има дефицит. Единият от тях е десният бек, където разполага с Иван Турицов. Треньорът изтъкна, че иска да развива младия футболист и да разчита на него. \"Спокоен съм (за договора и работата си). Водят се преговори с футболисти. Целта е отборът да не допуска грешки, каквито имахме в началото на сезона срещу \"Етър\" и \"Черно море\". Имаме модел как трябва да играем и трябва да продължим да го следваме. Искам да засилим атаката - да пропускаме по-малко и да вкарваме повече\", заяви Крушчич. Според него, ако е здрав, австралийският нападател Томи Юрич е голямо попълнение за ЦСКА. Треньорът добави, че бъдещето на Чорбаджийски и Джеси зависи от тях и от показаното старание в лагерите в Турция и Испания. Изпълнителният директор Пламен Марков заяви, че четвъртото място не удовлетворява никого в клуба. \"На този голям клуб четвъртото място не му подхожда.\"", "date": "2020.01.06", "title": "ЦСКА започна подготовка с мисъл за засилване на атаката и надграждане"}
{"url": "https://www.dnevnik.bg/sviat/2020/01/06/4012786_petetajna_sgrada_se_sruti_chastichno_v_djakarta/", "text": "Пететажна сграда се срути частично в Джакарта, столицата на Индонезия. При инцидента са ранени най-малко осем души, съобщават \"Франс прес\" и \"Джакарта поуст\". Не е ясно дали инцидентът е свързан по някакъв начин с  наводненията в Джакарта,  които през миналата седмица отнеха живота на над 60 души. ", "date": "2020.01.06", "title": ""}
{"url": "https://www.dnevnik.bg/politika/2020/01/06/4012781_sled_otmenenata_sreshta_ninova_zadala_pismeno_vuprosi/", "text": "След отменената среща лидерът на БСП Корнелия Нинова обяви, че е задала писмено въпроси на главния прокурор Иван Гешев за водната криза в Перник. Двамата трябваше да се видят днес, но Гешев отмени срещата, след като от пресцентъра на БСП съобщиха, че след нея Нинова ще даде пресконференция в Перник. Причината -  прокуратурата нямало да позволи да бъде използвана за постигане на политически цели . Срещата бе поискана от Нинова  в края на миналата година след среща с жители на Перник, кметове и общински съветници. Повече за водния режим в града четете  тук. \"Така е преценил, така е решил\", коментира днес Нинова отменената среща. След това обяви, че е поела ангажимент да поиска среща с главния прокурор, тъй като е била упълномощена от гражданите на Перник да зададе въпросите им и да търси справедливост. Сред зададените писмено въпроси са: \"Има ли образувани досъдебни производства във връзка с водната криза в Перник? Ако има такива, срещу кои длъжностни лица са те и по кой член на Наказателния кодекс? Води ли се разследване по договора за ремонт на стената на язовир \"Студена\" на стойност 32 млн. лв.?\" Лидерът на БСП каза, че е искала да попита главния прокурор и за вноса на отпадъци в България. На днешната пресконференция не присъства кметът на Перник Станислав Владимиров, който беше подкрепен на изборите от левицата. На въпрос защо той липсва Нинова отговори, че е имал среща в партийната централа. След като Народното събрание започне работа на 15 януари, БСП ще покани на консултации всички партии без ГЕРБ, за да обсъдят мотивите на социалистите по подготвения вот на недоверие към правителството заради провала в управлението на околната среда и водите. Той ще бъде внесен на 20 януари. Общинският съветник от БСП в Перник Кирил Леонов на няколко пъти обяви, че БСП не яхва кризата и протеста, но призова хората да излязат и да отстояват правата си. ", "date": "2020.01.06", "title": "След отменената среща Нинова задала писмено въпроси на Гешев за водната криза в Перник"}
{"url": "https://www.dnevnik.bg/razvlechenie/2020/01/06/4012701_riki_djurveis_na_zlatnite_globusi_vzemete_si_nagradata/", "text": "С черен хумор и груби шеги засипа филмовите звезди и представителите на киноиндустрията водещият на церемонията по раздаването на наградите \"Златен глобус\" Рики Джървейс. Британският комик беше безпощаден във въвеждащия си монолог, който се превърна и в най-запомнящия се момент на вечерта. Той покри широк спектър от теми и когато приключи с монолога си, беше успял да обиди почти всеки, коментира \"Инсайдър\". Съвсем очаквано неговото участие се превърна и в най-коментираното в социалните мрежи. В началото комикът само загатна какво предстои, заявявайки, че за последен път ще е водещ на церемонията. \"Кевин Харт беше уволнен от oскарите за някои обидни публикации в \"Туитър\". Ехо! \", направи сравнение той с комика, който  се отказа да бъде водещ на раздаването на наградите \"Оскар\"  заради хомофобски туитове. \"Хайде да излезем с гръм, нека се посмеем за ваша сметка. Не забравяйте, че това са просто шеги. Така или иначе всички скоро ще умрем и няма да има продължение. Запомнете това!\", продължи той.      Съвсем скоро след това Джървейс започна същинската част от участието си. \"Но тази вечер не става въпрос единствено за хората пред камерата. В тази зала присъстват част от най-важните телевизионни и филмови режисьори в света. Хора от всякакъв произход. И всички те имат нещо общо - ужасени са от Ронан Фароу. Той идва за вас!\", застрашително каза той, препращайки към журналиста, който постави началото на движението #MeToo. После Джървейс определи хората от Асоциацията на холивудската чуждестранна преса като \"големи расисти\" заради недостатъчния според него брой на номинации на \"талантливи цветнокожи хора\". Той заяви, че са обмисляли да направят рубрика \"В памет\", за да отбележат починалите през годината актьори и режисьори, но те били предимно бели и идеята отпаднала. \"Може би догодина\", зарече се той.  Комикът подкрепи  изказването на Мартин Скорсезе, че филмите за супергерои не са \"истинско кино\" . \"Актьорите, които правят филми в Холивуд, сега се снимат във фантастично-приключенски тъпотии. Носят маски, пелерини и прилепнали костюми. Тяхната работа вече не да играят. А да ходят на фитнес два пъти дневно и да се тъпчат със стероиди. Ще има ли награда за най-голям наркоман?\", попита той.  В речта на Джървейс имаше и положителни моменти, като добрата оценка, която той даде на \"Ирландецът\" на Скорсезе и \"Имало едно време... в Холивуд\" на Тарантино. При все това той изтъкна, че и двата филма имат един и същ недостатък - дългото си времетраене. \"След един момент ще видим един откъс от \"Ирландецът\". Той е дълъг 88 минути\", пошегува се комикът. Той отбеляза и че \"Имало едно време в... Холивуд\" е с дължина от 3 часа. \"Леонардо ди Каприо присъства на премиерата и до края на филма гаджето му за вечерта беше прекалено старо за него. Дори принц Андрю би казал: \"Хайде, Лео, братко. Ти си почти на 50\", каза той.  Най-нападателните шеги Джървейс беше оставил за края на речта си. Той обвини филмовите звезди в лицемерие, що се отнася до социалните каузи, зад които те застават. \"Твърдите, че сте отворили очите си, но компаниите, за които работите в Китай... \"Епъл\", \"Амазон\", \"Дисни\". Ако \"Ислямска държава\" разработи стрийминг платформа, на момента ще се обадите на агентите си, нали?\", обърна се към присъстващите комикът. \"Затова ако спечелите награда тази вечер, не я употребявайте като платформа за политическа реч. Не сте в правото си да изнасяте лекции на обществото за нищо. Не знаете нищо за реалния свят. Повечето от вас са прекарали в училище по-малко време и от Грета Тунберг. Затова, ако спечелите, елате, вземете малката си награда, благодарете на вашия агент и на вашия Бог и вървете по дяволите. Окей?\", завърши комикът. В \"Туитър\" голяма популярност придоби реакцията на Том Ханкс на част от монолога на Джървейс. ", "date": "2020.01.06", "title": "Рики Джървейс на \"Златните глобуси\": Вземете си наградата и вървете по дяволите"}
{"url": "https://www.dnevnik.bg/bulgaria/2020/01/06/4012765_grafika_na_denia_nai-populiarnite_imena_v_bulgariia/", "text": "Мария и Георги продължават да са най-разпространените имена в България. Те са носени съответно от 11 244 жени и 158 017 мъже. Това сочат данни на Националния статистически институт (НСИ) към началото на 2019 г., оповестени днес. В челната десетка на най-често използваните имена няма съществени промени в сравнение с миналата година. При дамите на почит са Иванка, Елена, Йорданка, Даниела, Пенка, Десислава, Петя, Росица, Гергана. При мъжете от второ до десето място се нареждат Иван, Димитър, Николай, Петър, Александър, Христо, Стефан, Йордан, Васил. Според данните общо 672 940 жени в България носят някое от 20-те най-популярни имена. При мъжете с име от челната двайсетица са 1 243 381 души.", "date": "2020.01.06", "title": "Графика на деня: Най-популярните имена в България"}
{"url": "https://www.dnevnik.bg/sport/2020/01/06/4012788_bulgarka_postavi_rekord_v_kolejanskiia_basketbol/", "text": "Българката Борислава Христова остави значима следа в колежанския баскетбол в САЩ. 22-годишната състезателка се превърна в най-резултатния играч в историята на университета във Вашингтон. Христова вкара 26 точки при победата на тима с 96:75 срещу \"Калифорния\", с което подобри 38-годишния рекорд на Джейн Егърт. Тя държеше върховото постижение с 1967 точки, реализирани в периода 1977-1982 г., но българката я задмина и вече има 1986 точки. \"За мен е огромна чест името ми да бъде до някои от великите състезателки, които са играли за университета във Вашингтон. Този рекорд беше поставен благодарение на група хора, като съм благодарна на всички треньори и съотборници. Благодаря на всички, които ми помогнаха да го направя\", каза Христова след мача. Тя се нуждаеше от девет точки, за да стигне до рекорда. Христова записа името си в историята след добра самостоятелна игра и кош в края на първата четвърт. Това беше 45-и мач, в който българката вкарва 20 или повече точки. Двубоят беше белязан и от постижение за Ками Етридж, която записа победа №100 в треньорската си кариера. Христова е в университета от 2015 г. със специалност \"Спортен мениджмънт\". През миналия сезон тя се представи силно и завърши със средно по 20 точки и шест борби на мач. Тя прави първите си стъпки в баскетбола в \"Черно море\", като е играла още за университета в Истанбул и \"Нефтохимик\".", "date": "2020.01.06", "title": "Българка постави рекорд в колежанския баскетбол"}
{"url": "https://www.dnevnik.bg/evropa/2020/01/06/4012840_bulgariia_e_purva_v_es_po_dial_hora_koito_ne_mogat_da/", "text": "През 2018 година общо 7% от населението на ЕС посочват, че не могат да си позволят да отопляват достатъчно жилищата си, съобщи днес европейската статистическа служба Евростат. Този дял е бил най-висок през 2012 г., когато е възлизал на 11%.  България е с най-голям дял от населението, който няма възможност да се отоплява адекватно - 34%. След нея се нареждат Литва - 28%, Гърция - 23%, Кипър - 22%, Португалия - 19%, и Италия с 14%.      В Австрия, Финландия, Люксембург, Нидерландия, Естония и Швеция делът на хората, които са посочили, че не могат да си позволят адекватно отопление, е около 2%. Данните са събрани като част от годишното проучване на ЕС за приходите и условията на живот. /БТА", "date": "2020.01.06", "title": "България е първа в ЕС по дял хора, които не могат да си позволят достатъчно отопление"}
{"url": "https://www.dnevnik.bg/photos/2020/01/06/4012843_27_godishen_pluvec_spasi_krusta_vuv_varna/", "text": "Двадесет и седем годишният Александър Николов извади днес Богоявленския кръст от морето във Варна.", "date": "2020.01.06", "title": "Фотогалерия: 27-годишен плувец \"спаси\" кръста във Варна"}
{"url": "https://www.dnevnik.bg/sviat/2020/01/06/4012844_merkel_otiva_v_subota_v_moskva_po_pokana_na_putin/", "text": "Германският канцлер Ангела Меркел ще се срещне с Владимир Путин в Москва в събота по покана на руския президент. Работната среща е за обсъждане на международни проблеми, включително ситуацията в Сирия, Либия и повишаването на напрежението в Близкия изток в резултат на американския удар от 3 януари на летището на Багдад, се казва в  съобщението  на Кремъл. В списъка е и уреждането на конфликта в Украйна. Говорителят на Меркел съобщи в Берлин, че в делегацията ще пътува и външният министър Хайко Маас. Днес той заяви, че отказът на Техеран да спазва основната част от международното споразумение от 2015 г. за иранската ядрена програма може да се окаже първата крачка към края на тази сделка, все още подкрепяна от европейските държави. За днес е насрочена тристранна среща на официални лица Германия-Франция-Великобритания за обсъждане на ситуацията.", "date": "2020.01.06", "title": "Меркел отива в събота в Москва по покана на Путин"}
{"url": "https://www.dnevnik.bg/analizi/2020/01/07/4008648_2020_g_-_gerb_shte_tursi_vse_po-trudno_sebe_si/", "text": "                         - Същата като предишната. С умората на известно затишие в първата част, която нищо чудно да се подгрее политически при рецесия в еврозоната през втората. - Да търси (все по-трудно) себе си. Проблем на ГЕРБ са партньорите му във властта. Патриоти много, а апетитите им – още повече. Да не говорим за скритото партниране с ДПС (и Пеевски), чиято неутолима алчност рискува да превърне ГЕРБ в оглозган кокал. - Днешното ВМРО наподобява търговско дружество с ограничена политическа отговорност, трансформирана с оглед на други цели. В мрежов план (и в определени райони в страната) това ги прави донякъде ефикасни, но пък напоследък виждаме зависимостта им от дрегера за алкохол. Което предвещава нови зависимости от ГЕРБ и нови промени в стана на Патриотите. Що се отнася до формации като \"Възраждане\", тяхната роля (подобно на \"Атака\") е изцяло функция от хибридните проекти на Москва. Въпрос на политтехнология. - Както виждаме – трудно. Не знаем какво се чака – може би още една част от България да влезе в София. - Още от същото. Разнородни \"червени елити\" си подават ръка, за да махат Нинова. Тя обаче се е запряла като Раймонда Диен, мислейки се в същото време за Виктор Орбан. Накрая ще победи този, който брои бюлетините. Най-вероятно Нинова. - По-скоро старо около Доган. Без значение с Карадайъ или без него. - Засега телевизията изпреварва партията. Интересното е, че социолозите дават на все още несъстоялата се партия на Трифонов по-добри резултати, отколкото на неговата телевизия. Печелившата досега формула на популистите в световен мащаб е трансформацията на харесван шоумен в (не чак толкова) харесван политик. Докато Слави Трифонов излъчва видима умора. Което обяснява и колебанията около този проект. - ...шуми още, докато може и колкото може. Интересно кога най-сетне ще проумее, че не може да бъде сама ракета носител и се нуждае от друга орбита. - Същата праволинейна реакция спрямо действията на Борисов, от която последният само печели. Едва ли президентът Радев ще проумее и през тази година, че има гражданско общество и отвъд БСП. - Искрата на протеста е винаги ненадейна. А поводи – много.", "date": "2020.01.06", "title": "2020 г. - ГЕРБ ще търси (все по-трудно) себе си"}
{"url": "https://www.dnevnik.bg/sport/2020/01/06/4012862_grigor_dimitrov_zaiavi_nova_dvoika_za_macha_s_belgiia/", "text": "Капитанът на България Григор Димитров направи промяна в двойката за ключовия мач с Белгия от \"АТП къп\". Той заяви себе си и Димитър Кузманов. В мачовете с Великобритания и Молдова Димитров игра с Александър Лазаров. България спечели две победи и е начело в група С. Във вторник Кузманов ще се изправи срещу Стив Дарси, като мачът ще започне не преди 8.30 сутринта. След това Димитров ще играе с Давид Гофен в дуела между двамата най-високо поставени тенисисти в групата. До момента българинът е спечелил осем от деветте си срещи с Гофен. Съперничеството с Белгия ще приключи с мача на двойки. В него българите ще играят срещу Сандер Жиле и Йоран Влиген. Правилникът позволява Димитров да направи промяна в заявената двойка до десет минути преди началото.", "date": "2020.01.06", "title": "Григор Димитров заяви нова двойка за мача с Белгия"}
{"url": "https://www.dnevnik.bg/sviat/2020/01/06/4012779_razpadut_na_iadrenata_sdelka_i_naprejenieto_mejdu_iran/", "text": "Европа започва да търси възможности за справяне със задълбочаващото се напрежение около Иран след удара в Ирак миналата седмица и острата размяна на реплики между Техеран и Вашингтон. Представители на Париж, Берлин и Лондон ще обсъдят ситуацията днес, ще има и среща и между посланиците на държавите, членуващи в НАТО, а поканата за иранския външен министър, отправена от Брюксел, остава отворена. Снощи ислямската република  обяви, че се отказва да изпълнява всички ангажименти  по ядрената сделка от 2015 г. (от която САЩ се изтеглиха преди година и половина). Преоценката на задължения по споразумение, което европейците се опитват да спасят, се очакваше предварително. Същевременно тя съвпадна с ескалацията след убийството на командира от поделението на иранската революционна гвардия \"Ал Кудс\"  Касем Солеймани  при американски въздушен удар. За европейските столици американската политика към Иран \"сбъдва най-лошите им прогнози - те предупреждаваха администрацията на (американския президент Доналд) Тръмп, че изтеглянето от иранската ядрена сделка ще задейства верига на ескалация с Иран - стават реалност\",  пише  за \"Политико\" Ели Геранмайе от Европейския съвет за външна политика. Ядрената сделка остава в сърцето на европейската политика към Иран, отбелязва тя. \"Най-лошите прогнози се сбъдват\" Разломът по иранския въпрос от двете страни на Атлантическия океан се прояви и във факта, че САЩ не бяха уведомили европейските си партньори за предстоящия удар. След коментари от Брюксел, че всички страни трябва да бъдат призовани към сдържаност, и от Франция - че европейците са се събудили в един \"по-опасен свят\", Вашингтон обаче окачестви тези реплики като \"не особено полезни\". Същите думи обаче използва германският външен министър Хайко Маас, за да окачестви заплахите на президента Тръмп, че ще санкционира Ирак, ако страната изгони войниците на САЩ (парламентът в Багдад  прие вчера такава резолюция ). Маас допълни, че европейците ще трябва да разговарят отново с Иран и да подходят \"отговорно\", тъй като \"обявеното не съответства на споразумението\". За Франция днес фокусът бе върху опасността от \"Ислямска държава\". \"Винаги трябва да се питате кого обслужва нестабилността и кой печели от нея\", каза за радио \"Франс ентер\" френският финансов министър Брюно льо Мер. \"От нестабилността в Близкия изток днес печели само една организация - \"Ислямска държава\"... (и ситуацията) ще повиши терористичната заплаха над Франция и Европа.\" ЕС засега няма да променя присъствието в региона Вчера и британският външен министър Борис Джонсън коментира ситуацията с призив към американския президент Доналд Тръмп да \"деескалира\" напрежението с Иран. За разлика от управляващите в Париж и Берлин Джонсън даде по-недвусмислена подкрепа на одобрения от Тръмп удар и каза, че Лондон \"няма да съжалява\" за убийството на Сюлеймани. След разговор с френския президент Еманюел Макрон и германския канцлер Ангела Меркел ( която отива в Москва в събота  по покана руския лидер Владимир Путин, за да говори за Близкия изток) обаче Джонсън добави: \"Ясно е, че всички призиви за ответ или отмъщение ще доведат само до повече насилие в региона, а то не е в ничий интерес.\" Тримата лидери казаха в съвместно изявление вчера, че \"спешно е нужна деескалация\" и \"сегашният цикъл на насилието трябва да бъде спрян\". Върховният представител на Европейския съюз във външната политика и сигурността Жозеп Борел междувременно очаква отговор от иранския външен министър Мохамад Джавад Зариф, когото покани в Брюксел, за да бъдат обсъдени и ядрената сделка, и ситуацията след убийството, в отговор на което Иран обеща \"безмилостно отмъщение\", а Ирак (чиито бойци, някои от тях представители на институции с места в парламента, бяха сред жертвите на удара) призова за изтегляне на всички чужди войски. Междувременно говорител на Европейската комисия (в Ирак има и войници от държави, членуващи в ЕС) заяви, че съюзът засега не предвижда промяна на присъствието в региона, но изявление на председателя на ЕК Урсула фон дер Лайен се очаква по-късно днес. Според говорителя засега няма отговор от Техеран на поканата на Борел, но тя няма да бъде оттеглена. НАТО междувременно обяви, че ръководството му ще разгледа въпроса за обучителната мисия на Алианса в Ирак.", "date": "2020.01.06", "title": "Разпадът на ядрената сделка и напрежението между Иран и САЩ притесниха Европа"}
{"url": "https://www.dnevnik.bg/sport/2020/01/06/4012878_bansko_poluchi_oshte_edin_start_ot_svetovnata_kupa_po/", "text": "Банско ще приеме още един старт от сезона в Световната купа по ски за жени. Българският курорт получава спускането, което трябваше да се проведе във Вал д'Изер, но беше отложено, съобщава АФП, като цитира международната федерация. Състезанието ще се проведе на 24 януари. В следващите два дни по програма в Банско ще има още едно спускане и супергигантския слалом. В края на ноември председателят на Българската федерация по ски  Цеко Минев обяви, че организацията на двата старта в Банско ще струва между 4 и 4.2 млн. лева . \"Човек, като чуе такава цифра, и си казва: \"Ау, колко много пари.\" Да ви кажа ли - това нещо на ден в Европа струва същото, ама в евро. Разликата е в това, че трудът на хората, който се използва, от една страна, е доброволен, а от друга страна, е нещо, което в Австрия или Швейцария е по три или по четири. Това, което правим ние като федерация, е признато от международната федерация като еталон\", каза тогава Минев.", "date": "2020.01.06", "title": "Банско получи още един старт от Световната купа по ски за жени"}
{"url": "https://www.dnevnik.bg/bulgaria/2020/01/06/4012893_zamestnik-durjavniia_sekretar_na_sasht_pristiga_v/", "text": "Първата сесия на стратегическия диалог България-САЩ започва в сряда (8 януари), като за разговорите в София пристига заместник държавният секретар по политическите въпроси на САЩ Дейвид Хейл. Това съобщи правителствената информационна служба след среща между министър-председателя Бойко Борисов и посланика на САЩ Херо Мустафа. За 8 януари в Истанбул е предвидено официално откриване на първата линия на газопровода \"Турски поток\". На откриването е поканен и българският премиер Бойко Борисов, който е потвърдил присъствието си. На срещата с посланик Мустафа днес е обсъдена подготовката на посещението на Дейвид Хейл в София. След нея българският премиер се похвали във Фейсбук, че е получил за Коледа значка от американския посланик и картичка от президента Доналд Тръмп. \"Стратегическият диалог България-САЩ е от изключително значение за развитието на отношенията между двете страни. Целта е чрез надграждане на партньорството да бъдат постигнати конкретни резултати в ключови области от взаимен интерес, като сигурност и отбрана, борба с тероризма, енергийна сигурност, правоприлагане, образование, връзки между народите\", изтъкна премиерът Борисов. Той и посланикът на САЩ са отбелязали установените отлични отношения между двете страни в областта на сигурността и отбраната както по двустранна линия, така и в рамките на НАТО. Дискутирани са и въпроси от сферата на върховенството на закона. Премиерът акцентира, че България има интерес от още по-силно задълбочаване на търговско-икономическите отношения със САЩ, като се запази положителната тенденция за устойчив растеж на двустранната търговия. На срещата е подчертана важността на сътрудничеството в сферата на енергетиката, което има потенциал да допринесе за укрепване на енергийната сигурност на страната и диверсификация на енергийните източници и маршрути, включително чрез внос на втечнен природен газ. Бойко Борисов и посланик Мустафа са обсъдили и актуални теми от международния дневен ред, се казва в съобщението на правителствената информационна служба.", "date": "2020.01.06", "title": "Заместник държавният секретар на САЩ пристига в София в сряда"}
{"url": "https://www.dnevnik.bg/photos/2020/01/06/4012751_fotogaleriia_bogoiavlenie/", "text": "На 6 януари църквата чества Кръщението на Исус Христос от Йоан Кръстител във водите на река Йордан. Църковният празник е известен като Богоявление.", "date": "2020.01.06", "title": "Фотогалерия: Богоявление"}
{"url": "https://www.dnevnik.bg/sport/2020/01/06/4012886_cska_se_razdeli_s_bodurov_s_blagodarnosti/", "text": "ЦСКА обяви раздялата с доскорошния си капитан Николай Бодуров. Червените посочват в сайта си, че договорът е прекратен по взаимно съгласие. \"Клубът благодари на Бодуров за положените усилия и себераздаване по време на престоя му на \"Армията\" и му пожелава успех занапред\", се казва в съобщението. Бранителят беше основен играч за ЦСКА, но през лятото беше отлъчен от състава. Впоследствие той обясни какво е довело до изолирането му и  се изказа остро срещу главния мениджър Стойчо Стоилов . Тогава опитният Бодуров посочи, че в основата е било недоволство на собственика на клуба Гриша Ганчев заради честите му пътувания до Благоевград, а конкретният повод е бил преди мача със \"Зоря\" в София. Защитникът уточни, че е търси среща с Ганчев, но не е получил възможност за такава.", "date": "2020.01.06", "title": "ЦСКА се раздели с Бодуров с благодарности"}
{"url": "https://www.dnevnik.bg/politika/2020/01/06/4012924_dogan_za_30_godini_dps_da_si_chast_ot_kolektivnata/", "text": "ДПС е избор на съдба! Не съжалявам, че избрах такава съдба\", казва почетният председател на ДПС Ахмед Доган в обръщение към членовете и структурите по случай 30-годишнината от учредяването на партията. Доган изтъква, че е рядък шанс човек да живее в наситено преходно време и посочва ролята си в промените. \"Но ако си имал възможността да бъдеш и част от колективната субектност на тези промени, е привилегия на съдбата, която трябва да приемеш не като нещо, което ти е дадено даром, а като отговорност\", казва той. Ето пълния текст на обръщението му: Когато говорим, че ДПС стана на 30 години, неволно си спомням, че бях на 30 години, когато започнах изграждането на \"Съпротивителното движение\" срещу \"възродителния процес\" и на 35, когато на бял свят се появи политическа партия \"Движение за права и свободи\". За 30 години ДПС израсна и се превърна в зрял политически субект със завидно присъствие в обществения живот на страната. В тази връзка две исторически заслуги не могат да се отрекат: - първата е организирането на \"майските събития\" през 1989 година, които ускориха падането на комунистическия режим; - втората заслуга е превръщането на ДПС в балансьор на политическия живот и в един от гарантите на мирния преход в България. ДПС е избор на съдба! Не съжалявам, че избрах такава съдба. Рядък шанс за живота на човек е да живее в едно наситено преходно време. Но ако си имал възможността да бъдеш и част от колективната субектност на тези промени, е привилегия на съдбата, която трябва да приемеш не като нещо, което ти е дадено даром, а като отговорност. Пожелавам на всички ви да бъдете на равнището на тази осъзната политическа и историческа отговорност в утвърждаването на либералната демокрация в България и в Европейския съюз. Обичам ви! Винаги Ваш! Ахмед Доган", "date": "2020.01.06", "title": "Доган поздрави ДПС: Да си част от колективната субектност на промените е привилегия"}
{"url": "https://www.dnevnik.bg/kultura/2020/01/06/4012879_cvetan_todorov_za_kogoto_cheteneto_beshe_jivot/", "text": "Последната книга на френския интелектуалец от български произход Цветан Тодоров в превод на Валентина Бояджиева предлага на вниманието на читателите издателство \"Сиела\". В сборника \"Четене и живот\", публикуван във Франция на 1 февруари 2018 г. от издателство Robert Laffont, е поместена пъстра палитра от текстове на видния философ, литературовед, антрополог и есеист,  който си отиде от този свят през 2017 г . Статии и рецензии в периодичните издания, текстове за програми на постановки и изложби, негови речи, изказвания на конференции, в които той се занимава с теми като геополитиката, паметта, религията, хуманитарните науки, но също посвещава страници на личности като Ромен Гари, Милан Кундера и Сюзан Зонтаг. В 350 страници \"Четене и живот\" обхваща 30 години от богатото творческо наследство на Тодоров, който е известен най-много с трудовете си по литературна теория и есетата си върху проблема за Другия и тоталитарния опит и е смятан за един от най-влиятелните интелектуалци на своето време.  \"За разлика от мнозина други, по-известни от него, Цветан не беше нито дърдорко, нито фокусник. Той беше кротко непримирим, прозорлив интелектуалец, скромен учен, изследовател енциклопедист и педагог (\"превеждач\", казваше той), хуманист без илюзии, гражданин на света, умерен и взискателен\", пише за книгата френският философ Андре Конт-Спонвил. \"Затова е толкова важно да го четем: това ни прави по-умни, по-скромни, по-нюансирани, по-точни – по-осъзнаващи сложността на света и трагичността на нашата участ. Настоящият сборник няма да утеши за загубата онези, които го обичаха, но ще помогне на всички ни да живеем малко по-добре или поне не толкова зле, а това е всичко, което можем да искаме от една книга\", завършва той. Тодоров е роден през 1939 г. в София, емигрира във Франция, когато е на 24 г. и е от студентите на известния семиотик и философ Ролан Барт. Заедно с колегата си структуралист Жерар Женет основава журнала Poetique, а преводите му допринасят за популяризирането на руския формализъм на Запад. Първоначално интересите на Тодоров са насочени към областта на литературната теория, като сборникът \"Поетика на прозата\" от 1971 г. се явява връхната точка в този негов най-ранен период. След това той се захваща с теми като като колонизацията и отношението към Другия, морала в концентрационните лагери и тоталитарния опит, Просвещението и демокрацията.  Тодоров за последно посети България през 2014 г. Повод за това беше представянето на книгата му \"Несъвършената градина\".  \"Мисля, че враговете на съвременните демокрации са вътре в тях\" , каза той тогава по време на кръгла маса на тема \"Бъдещето на демокрацията в Европа\" във Френския културен институт в София. Сред най-важните книги на Тодоров са \"Поетика на прозата\", \"Завладяването на Америка\", \"Памет за злото, изкушение за доброто\" и \"Живот с другите\". ", "date": "2020.01.06", "title": "Цветан Тодоров, за когото четенето беше живот"}
{"url": "https://www.dnevnik.bg/sviat/2020/01/06/4012936_rusel_kroul_-_pojarnikariat_ot_avstraliia_v_chiiato/", "text": "Ръсел Кроу засне специално видео, за да покаже пожарникарското си оборудване. Австралийският актьор, чийто дом беше изпепелен от горски пожар в Австралия, участва като доброволец в справянето с огнената стихия. На кадрите, които той публикува в социалните мрежи, се вижда как в пожарникарския автомобил, точно до оборудването, необходимо за гасене на пожари, се намира и наградата \"Златен глобус\". Отличията бяха връчени на церемония в неделя вечерта, а  Кроу получи награда  за убедителното си въплъщение в ролята на създателя на \"Фокс Нюз\" Роджър Ейл в сериала \"Решаващият глас\". При връчването на статуетката актрисата Дженифър Анистън прочете специално обръщение от негово име. \"Не допускайте грешка. Трагедията, която се разиграва в Австралия, е заради промените в климата. Действията ни трябва да се опират на науката, трябва да преминем към възобновяеми източници на енергия и да уважаваме нашата планета\", призовава Ръсел Кроу. ", "date": "2020.01.06", "title": ""}
{"url": "https://www.dnevnik.bg/bulgaria/2020/01/06/4012948_glavniiat_prokuror_razporedi_da_se_proveriat_vsichki/", "text": "Главният прокурор Иван Гешев разпореди днес на министъра на вътрешните работи и на председателя на Държавна агенция \"Национална сигурност\" извършване на съвместни проверки за спазване на Закона за управление на отпадъците и на Закона за опазване на околната среда от притежателите на отпадъци на територията на страната, съобщи пресцентърът на прокуратурата. След нея ще се прецени дали е нужна намесата на прокуратурата. \"В хода на проверката следва да бъдат установени всички \"притежатели на отпадъци\" по смисъла на алинея 1, т. 29 от Закона за управление на отпадъците (ЗУО) в България, се казва в съобщението. Уточнява се, че при проверките ще се изискват разрешение, комплексно разрешително или регистрационен документ по чл. 35 от ЗУО за съответната дейност и площадка и др. Полицаите ще изискат и информация за извършвани проверки от контролните органи – съответните РИОСВ и кметове на общини, и предприети мерки в случай на установени нарушения. При установяване на данни за извършено престъпление от общ характер незабавно да се уведоми и съответната компетентна прокуратура, е наредил още Иван Гешев. Реакцията на главния прокурор идва след  откриването на нарушения  в съхранението и преработката на отпадъци от Италия в Плевен и Враца. За двата случая се проверява и дали боклуците не са свързани с италианската мафия. В началото на декември карабинерите в Милано задържаха  незаконен товар от 815 тона боклук , предназначен за България. Открити бяха 582 бали отпадъци, натоварени в 17 вагона, а търговската им стойност на пазара се изчисляваше на 130 хил. евро. Седмица по-късно последваха и арести на стотици членове и свързани с ндрангета. България също е участвала  в една от най-големите операции срещу ндрангета, когато бяха задържани 334 души, включително полицейски началник, адвокати, предприемачи, счетоводители, държавни служители.", "date": "2020.01.06", "title": "Главният прокурор разпореди да се проверят всички притежатели на отпадъци"}
{"url": "https://www.dnevnik.bg/sviat/2020/01/06/4012959_restorant_s_tri_zvezdi_mishlen_izgoria_v_germaniia/", "text": "Пожар е унищожил германски ресторант, притежаващ едно от най-високите отличия в кулинарния свят - три звезди \"Мишлен\", съобщава ДПА. Ресторантът се намира в град Байерсброн, Югозападна Германия. За щастие при инцидента няма ранени. 150 пожарникари са се борили в продължение на повече от 5 часа, за да потушат пламъците. Все още обаче не е ясно откъде е тръгнал огънят.", "date": "2020.01.06", "title": ""}
{"url": "https://www.dnevnik.bg/sviat/2020/01/06/4012923_golemite_shefove_vuv_velikobritaniia_veche_sa/", "text": "Големите шефове на компании във Великобритания днес, само три работни дни от началото на годината, са спечелили равностойността на средната годишна заплата на редови служител. Това е ярък показател за огромните разлики в доходите в страната, се отбелязва в проучването на два изследователски института. Средно генерален директор на група от борсовия индекс FSTE-100, обединяващ групите с най-голяма капитализация в Обединеното кралство, получава заплата, която е 117 пъти по-голяма от средната. Това сочат данни на Центъра за изследване на скъпоплатените служители и на института \"Чартърд\" по персонала и развитието. Според най-новите данни един служител във Великобритания е заработил 29 559 лири (24 762 евро) през 2018 година. А също толкова е спечелил за три дни един висш корпоративен ръководител, чието годишно възнаграждание е средно 3.46 милиона лири. Този ден традиционно е кръстен \"Деня на големците\" (Fat Cat Day) от хората, които остро критикуват големите разлики на заплащането във водещите британски компании, отбелязва АФП. /БТА", "date": "2020.01.06", "title": "Големите шефове във Великобритания вече са спечелили годишната заплата на служител"}
{"url": "https://www.dnevnik.bg/politika/2020/01/06/4012976_politizarenoto_na_vodnata_kriza_otkaza_kmeta_na_pernik/", "text": "Кметът на Перник Станислав Владимиров обяви, че до края на водната криза няма повече да се вижда с лидера на партията, от която беше избран на поста - БСП. Пред сайта  zapernik  той обяснява, че в рамките на седмица Корнелия Нинова идва за втори път в града, като на него не му е ясно с каква цел се прави това. При първата визита на Нинова Владимиров я придружи, но при  днешното и посещение , той отсъстваше от пресконференцията на лидера на БСП. Пред журналисти тя обясни липсата му с ангажименти. \"Водната криза на Перник не е терен за политическа борба за рейтинг и за вадене на политически дивиденти, а конкретна работа в труден момент. В Перник е обявено бедствено положение. Група политици идват и си правят ПР с водната криза и с мен. Няма да стане\", казва още Станислав Владимиров. Той посъветва бившият омбудсамн, неуспял кандидат за кмет на София и настоя лидер на гражданско движение Мая Манолова \"да не си търси тема за яхване на Перник\". Както е известно Перник е във воден режим от 18 ноември, а от 20 декември той беше затегнат допълнително, като сега вода има 8 часа на денонощие. От началото на водната криза Станислав Владимиров имаше няколко срещи с премиера и лидер на ГЕРБ Бойко Борисов, както в Перник, така и в София. В крайна сметка държавата  осигури над 35 млн. лева  за дейности, които евентуално да решат или поне да облекчат ситуацията с недостига на вода.", "date": "2020.01.06", "title": "Политизареното на водната криза отказа кмета на Перник от повече срещи с Нинова"}
{"url": "https://www.dnevnik.bg/analizi/2020/01/06/4012958_reakciia_na_denia_jokera_hvana_krusta_pod_nosa_na/", "text": "Популярният в социалните мрежи майстор на колажа Валдес Радев обобщи днешния Йордановден в един кадър – Жокера е уловил богоявленския кръст на фона на леденото хоро в Калофер. И докато актьорът Хоакин Финикс триумфира със \"Златния глобус\" за ролята си на известния персонаж, в България има епидемия от ледени хора. Подпийнали мъжаги, нагиздени с носии, нагазиха не само в Тунджа. Ледено хоро се изви и в Боденското езеро – на границата на Германия и Швейцария, пред изумените погледи на чужденците, както и в езерото Мичиган в Чикаго. Стигна се и до разпра – жителите на панагюрското село Баня се разсърдиха на калоферци, че са им откраднали традицията. И призоваха граждани от цялата страна да се стичат към река Луда Яна и да играят в нея, за да поставят в изолация Калофер.", "date": "2020.01.06", "title": "Реакция на деня: Жокера хвана кръста под носа на калоферци"}
{"url": "https://www.dnevnik.bg/sviat/2020/01/06/4012864_zashto_iran_prevurna_zrial_bjurokrat_v_noviia_kasem/", "text": "Той бързо се оказа на поста, превърнал Касем Солеймани във втория най-влиятелен иранец: зае го часове след като командирът на поделението на иранската революционна гвардия за външни операции \"Ал Кудс\" бе убит при американски въздушен удар. Есмаил Каани, наследникът на Солеймани, бе и негов заместник, но много различен. Докато Солеймани обикаляше Близкия изток и организираше дейността на ирански посредници в Сирия, Ирак, Ливан и дори Йемен, разчитайки на мрежата си от контакти, Каани често е сочен като добър администратор. За \"Вашингтон пост\" обаче анализатори поставиха оперативните му умения под въпрос. Подобно на Солеймани, и Каани става част от гвардията през 1980 г., малко след революцията, участва и във войната между Ирак и Иран, заема втория най-важен пост в \"Ал Кудс\" по същото време, когато Солеймани получава първия, и вече обеща да \"продължи пътя\" на убития командир. Други сходства между двамата може да се търсят в близостта с върховния водач на Иран аятолах Али Хаменей и в острите предупреждения, каквито отправи към САЩ и силите им в Близкия изток и 62-годишният Каани, часове след като пое поста. Опитът му обаче не е с този регион - досега е отговарял за операциите на \"Ал Кудс\" в Афганистан, Пакистан и Централна Азия и се смята, че до момента е отговарял основно за административни въпроси, не може да се похвали и с много военни подвизи. Това е остър контраст със стила (и терена на действие) на Солеймани, напътствал на място бойните действия на проиранските милиции \"Хашд аш Шааби\" в Ирак срещу \"Ислямска държава\".      \"Каани се смяташе за наследика от много време, но е много бюрократичен - няма харизмата на Солеймани\", казва за \"Вашингтон пост\" базираният в Ню Йорк Араш Азизи, който предстои да публикува проучване за външните военни операции на ислямската република. \"Като човек, работил в структурите за национална сигурност на Иран, не се е отличил особено\", смята той. Военните въпроси и сигурността са в сърцевината операциите на \"Ал Кудс\" като част от корпуса на гвардейците на ислямската революция - структура с над 125 хил. членове и влияние в политиката и в икономиката, замислена, за да пази създадения тогава режим и обявен от САЩ за терористична организация миналата година. Революционната гвардия упражнява надзор върху иранската балистична програма, военноморските й сили следват като сянка американския флот в Персийския залив и включва в себе си изцяло доброволните сили \"Басидж\", участващи в смазването на протести. Азизи обаче добавя, че зрелостта на Каани е причина да не се стигне до ескалация, когато през 1998 г. талибаните атакуват консулството на Иран в северния афганистански град Мазар-е Шариф и убиват деветима дипломати. \"Много хора бяха нетърпеливи Иран да действа.\" \"Не мисля, че говори арабски\" Според Али Алфонех, старши изследовател в Института за арабските държави от Залива във Вашингтон, \"вероятно ще има по-скоро приемственост, отколкото промяна, в \"Ал Кудс\" под ръководството на Каани. \"Подозирам, че няма да му е трудно да поеме ролята на Солеймани, що се отнася до операции и стратегия\", казва за \"Вашингтон пост\" Афшон Остовар, автор на книгата \"Авангардът на имама: религия, политика и Революционната гвардия на Иран\". Каани има опит и с действието извън обичайния си регион. Пътувал е с бившия ирански президент Махмуд Ахмадинеджад до няколко държави в Африка и Южна Америка. Санкциониран е още от 2012 г. от Държавния департамент на САЩ, защото е надзиравал процеса на разпределяне на средства от \"Ал Кудс\" към регионални съюзници. САЩ го държат отговорен и за доставка на оръжия до западноафриканската държава Гамбия, заловена в Нигерия през 2010 г. Властите задържаха в най-големия нигерийски град, пристанището Лагос, 13 контейнера, маскирани като контейнери със стъклена вата и каменни палети. Те намериха в тях 107-милиметрови ракети тип \"Катюша\", патрони и други оръжия. Ракетите \"Катюша\" остават любимо оръжие на иранските прокси сили, сред които са иракските милиции и ливанското движение \"Хизбула\".      Според \"Вашингтон пост\" се смята, че е имал важна роля в създаването на \"Лиуа ал Фатемиюн\", бригада от хиляди хазари шиити в Афганистан, изпратена в Сирия на страната на президента Башар ал Асад. Той впрочем е и първият командир, признал публично иранското присъствие в Сирия и обосновал го с предотвратяването на \"големи кланета\". През януари 2015 г. Гаани индиректно каза, че Иран доставя ракети и оръжия на палестинците за борба с Израел. \"САЩ и Израел са прекалено малки, че да си мислят, че могат да устоят на военната мощ на Иран. Тази мощ сега се проявява в помощ на онеправдания палестински народ и Газа под формата на ракети и оръжия\", каза Гаани тогава. Все пак е под въпрос експертизата на Каани в арабския свят, а именно там Иран се противопоставя на американската и израелската военна мощ. \"Не мисля, че говори арабски, а и няма същото разбиране за арабския свят или за Израел, каквото имаше Солеймани\", смята Араш Азизи. Според Афшон Остовар не е вероятно \"приятелствата на Каани с командирите на (организациите посредници на Иран в Близкия изток) да са толкова добре развити или толкова дълбоки, колкото тези на Солеймани.\" В резултат \"той вероятно ще ръководи операциите основно от разстояние\" и дори да иска да повтаря снимките на Солеймани от фронтовите линии, ще му е трудно да го прави поне засега. Конфронтационният език, изглежда, ще остане отличителна черта на \"Ал Кудс\". \"Ние сме деца на войната. Ние сме другари на бойното поле и станахме приятели в битките\", каза веднъж Гаани за отношенията си със Солеймани, цитиран от иранската държавна информационна агенция ИРНА и \"Асошиейтед прес\".", "date": "2020.01.06", "title": "Защо Иран превърна \"зрял\" бюрократ в новия Касем Солеймани"}
{"url": "https://www.dnevnik.bg/sport/2020/01/06/4012964_snimka_na_denia_hettrik_za_istoriiata_s_marka_ronaldo/", "text": "Кристиано Роналдо започна вихрено годината с хеттрик за едно полувреме.   се разписа три пъти през втората част при успеха на тима с 4:0 при домакинството на \"Каляри\".", "date": "2020.01.06", "title": "Снимка на деня: Хеттрик за историята с марка \"Роналдо\""}
{"url": "https://www.dnevnik.bg/sviat/2020/01/06/4012975_virtualen_sennik_za_avtomobili_-_novata_razrabotka_na/", "text": "\"Бош\" създаде виртуален сенник за автомобили. Иновативното устройство беше представено по време на изложението за потребителска техника в Лас Вегас, съобщи БТА. То е вдъхновено от телевизорите с течнокристален дисплей (LCD) и използва изкуствен интелект, за да не допуска слънцето да блести в очите на шофиращия, което е една от причините за инциденти на пътя. Виртуалният сенник използва алгоритми и камера, за да анализира какво вижда шофьорът през течнокристалния дисплей и затъмнява тази част от сенника, през която слънцето попада в очите на водача. Останалата част от екрана на сенника остава прозрачна, без да се затъмнява голям сектор от зрителното поле на шофьора.", "date": "2020.01.06", "title": ""}
{"url": "https://www.dnevnik.bg/bulgaria/2020/01/06/4012982_arh_ignatov_stroejut_na_detskata_bolnica_triabva_da_se/", "text": "Укрепването на скелета за националната детска болница, чието строителство е започнало през 1978 г., означава много непредвидени разходи и именно това е обяснението управляващите да придвижват проекта. Това предположи в интервю за Би Ти Ви председателят на Камарата на архитектите и общински съветник от \"Демократична България\" Борислав Игнатов. Министерството на здравеопазването финансира с 95.4 млн. лв. дострояването на сградата, чиято бетонна конструкция стои изоставена вече 20 г.       \"Като почнат да се разкриват бетоновите покрития и армировката, тези 100 млн. може бързо може да пораснат на 200 млн. и това е идеята,\" каза Игнатов и добави, че проектът не отговаря на съвременните изисквания за височина на етажите и след прокарването на съвременните комуникации таваните ще са много ниски. Недостатъчни са и асансьорните шахти, а стаите са малки и не е предвидено децата да бъдат придружавани от родител. Игнатов даде пример с недовършената от края на 80-те години на 20 в. сграда на издателско-полиграфическия комплекс \"Родина\", която последният й собственик сега събаря. \"Частният собственик сега я събаря, защото знае, че разходите за укрепването са много по-големи\", каза той. Запитан конкретно дали събарянето на сградата на болницата и започването й наново ще излезе на същата цена, той отговори: \"Практиката това показва\". \"Не виждам защо упорстват този скелет да се използва, той е неизчерпаем кладенец на непредвидени разходи, което е жалко, като знаем в каква нужда са децата пациенти\", добави общинският съветник.", "date": "2020.01.06", "title": "Арх. Игнатов: Строежът на детската болница трябва да се разруши и да се почне наново"}
{"url": "https://www.dnevnik.bg/sviat/2020/01/06/4012937_turciia_zapochna_da_izprashta_voinici_v_libiia/", "text": "Турският президент Реджеп Тайип Ердоган каза, че войски на страната му вече се придвижват към Либия, предаде Би Би Си. В интервю за Си Ен Ен Тюрк той не обясни колко и какви военнослужещи са изпратени. Ердоган същевременно добави, че основната задача на войниците там е \"координация\": \"Ще разгърнат там операционен център. Войниците ни точно сега постепенно отиват натам.\" По думите му целта на войниците не е \"да се сражават\", а да \"подкрепят легитимното правителство и да избегнат хуманитарна трагедия\". Според представител на управляващите става въпрос за \"обучение на групи, които искат да защитят легитимните структури на Либия, като действат в рамките на закона\". Парламентът в Анкара  разреши тази стъпка миналата седмица . Турция е силен поддръжник на признатото от ООН Правителство на националното съгласие в Триполи, воюващо с бунтовническия командир Халифа Хафтар. Неговата Либийска национална армия (ЛНА) обяви през април офанзива срещу столицата и въпреки че настъплението среща трудности, в последните седмици подкрепяният от Египет и Обединените арабски емирства Хафтар засилва атаките срещу Триполи. При въздушен удар срещу военна академия в столицатавчера загинаха 30 души. ЛНА отрича да има нещо общо. Днес телевизия \"Скай нюз Арабия\" обяви, че силите на Хафтар са превзели северозападния либийски град Сирт, на брега на Средиземно море, контролиран от правителството в Триполи, откакто с помощта на американски въздушни удари \"Ислямска държава\" бе прогонена оттам през 2016 г. Очаква се Съветът за сигурност на ООН да обсъди Либия на заседание при закрити врати по-късно днес. Европейски представители ще обсъждат темата в сряда, а по-късно този месец в Берлин би трябвало да се състои конференция за конфликта. \"Защита на легитимно правителство\" Миналата седмица американският президент Доналд Тръмп разговаря с Ердоган по телефона и заяви, че \"чуждата намера усложнява ситуацията в Либия\". За Анкара картината изглежда по друг начин - законно правителство е поискало помощ, а \"намеса\" е участието на чужди бойци като тези от руската частна военна компания \"Вагнер\",  които Ердоган неведнъж е споменавал . Либия се очаква да е тема за Ердоган и руския му колега Владимир Путин, когато се срещнат в Истанбул в сряда. Египет междувременно предупреди, че случващото се в Либия е въпрос на национална сигурност и ще се справи с всички, които опитват да \"контролират\" съседа му. Израел, Гърция и Кипър предупредиха Турция да не разполага войски, когато подписаха миналата седмица споразумение за изграждане на Източносредиземноморския газопровод (EastMed) в Атина. Говорител на управляващата в Турция Партия на справедливостта и развитието (ПСР) каза, че Анкара ще продължи дипломатическите си усилия да гарантира примирие и стабилност в Либия, предаде Анадолската агенция.", "date": "2020.01.06", "title": "Турция започна да изпраща военни в Либия"}
{"url": "https://www.dnevnik.bg/video/lice_v_lice/2020/01/06/4012989_borislav_ignatov_panelnite_sgradi_sa_izkljuchitelno/", "text": "Панелните сгради по своя замисъл са изключително стабилни при земетръс\", заяви в предаването \"Лице в лице\" по Би Ти Ви архитект Борислав Игнатов, председател на Управителния съвет на Камарата на архитектите в България. Той коментира публикацията на \"Ню Йорк Таймс\" за това, че  много сгради на Балканите ще рухнат в случай на много голямо земетресение . \"Ако панелната сграда сграда е в добро състояние и е изпълнена добре първоначално, тя е изключително здрава и стабилна, особено за земетръс\", подчерта той. Игнатов обаче напомни, че още по времето на социализма е имало проблеми с изпълнението и много сгради не са изпълнени такаq както е било предвидено. Затова според него е много важно при продължаването на програмата за енергийна ефективност, финансирана с европейски средства, да се прави и конструктивно обследване на панелните сгради. Игнатов коментира и действията, които предприе за довършване на недостроената 12-етажна болнична сграда на територията на Александровска болница. Какво каза той по този въпрос ", "date": "2020.01.06", "title": ""}
{"url": "https://www.dnevnik.bg/bulgaria/2020/01/06/4012996_turisti_s_deca_popadnaha_v_snejen_kapan_na_shipka/", "text": "Шестима възрастни и пет деца от Добрич прекараха няколко часа в снежен капан на пътя Шипка - Бузлуджа. Пътят е затворен за движение през целия зимен сезон, но пътувалите не спазили забраната и попаднали в преспите, съобщи БНТ. Към мястото е бил изпратен екип на пожарната, който след около час е успял да стигне до закъсалите три коли и да спаси бедстващите. По думите на директора на пожарната в Казанлък главен инспектор Станимир Тончев колите са били заредени с гориво, хората са били на топло и това е помогнало да не измръзнат при температури от минус десет градуса и бурен вятър. Пред Би Ти Ви туристите обясниха, че не са видели табелата за затворен път, защото била поставена накриво. Полицията е съставила акт за нарушения. Телевизията уточнява, че глобата ма него достига 2000 лв. Хората са евакуирани в Казанлък, а колите ще бъдат свалени по-късно с помощта на доброволци.", "date": "2020.01.06", "title": "Туристи с деца попаднаха в снежен капан на Шипка, грози ги и глоба"}
{"url": "https://www.dnevnik.bg/sviat/2020/01/06/4012999_iran_zaplashi_sasht_s_nov_vietnam_nato_spria/", "text": "Иран обяви \"началото на края\" на американското присъствие в Западна Азия заради убийството на най-влиятелния командир Касем Солеймани миналата седмица. Съветник на върховния водач аятолах Али Хаменей заяви, че ако Съединените щати не се изтеглят от региона, ги грози сценарий като войната във Виетнам. Междувременно НАТО обяви, че спира обучителната си мисия с няколкостотин военнослужещи в Ирак (но без да ги изтегля). Генералният секретар на организацията цитира \"съображения за сигурност\" ден след като парламентът в Багдад  призова всички чужди военни да напуснат . Външните министри от Европейския съюз също ще обсъдят Иран на извънредна среща в петък, преди среща по темата  между лидерите на Германия и Русия , твърдят дипломатически източници на \"Франс прес\". Това става в деня, когато стотици хиляди иранци в столицата Техеран и други градове излязоха по улиците, за да изразят почитта си пред  издигнатия от властите в култ  в последните години Солеймани  и свързани с него иракски бойци  преди погребението му. Убитият командир на поделението за външни операции \"Ал Кудс\" в революционната гвардия отговаряше за действията на ислямската република в Ирак, Ливан, Сирия и Йемен. \"Ако те (американците) не изоставят региона, ще се изправят пред още един Виетнам,\" каза междувременно съветникът на Хаменей Али Акбар Велаяти. \"Опитът е показал, че (САЩ) винаги търпят поражение от плановете, направени от Иран.\" Велаяти има предвид 18-годишната роля на САЩ във войната във Виетнам. Ситуацията коментира и иранският външен министър. \"Краят на злосторническото присъствие на САЩ в Западна Азия започна,\" написа Мохамад Джавад Зариф в \"Туитър\". Това бе заключение на публикация, в която споделяше снимки от улиците на Техеран и стеклите се стотици хиляди жители. \"Виждали ли сте НЯКОГА подобно море от човечество в живота си, @realdonaldtrump?\" написа още Зариф, споменавайки профила на американския президент Доналд Тръмп. \"Все още ли смятате, че можете да пречупите волята на тази велика нация и народа ѝ?\" Без да споменава убийството на Солеймани, американското посолство в Израел  издаде  предупреждение за сигурнстта на американските граждани и силно ги окуражи \"да останат бдителни\" тъй като \"инциденти, свързани със сигурността, включително ракетен огън, често стават без предупреждение\". Съобщението е определено като предпазна мярка. По улиците на иранската столица днес звучака песни за ислямската революция отпреди 40 години, а в процесията се включи огромно множество облечени в черно иранци, разказва \"Гардиън\". Според вестника петиция, събираща имена и телефони, е обикаляна множеството с текст: \"Готов съм за джихад и във всеки момент очаквам заповедите на лидерите си.\" Кадри, разпространявани от международните медии, показаха как Хаменей се разплаква, докато води молитвите за Солеймани. Според държавната телевизия излезлите в Техеран са \"милиони\", но тази информация предстои да бъде потвърдена. Изглежда, това е най-голямото шествие, струпвало се в Техеран, от погребението на аятолах Рухоллах Хомейни - предшественика на Хаменей, революционер и основател на ислямската република - през 1989 г. Иран казва, че Солеймани е убит в момент, когато е пренасял ирански отговор на саудитска инициатива за мир - това е потвърдил ирански представител за Би Би Си. За САЩ обаче Солеймани е отговорен за смъртта на стотици американски граждани и за операции в няколко близкоизточни държави чрез милиции и други структури посредници на ислямската република. В петък вечерта Тръмп дори го нарече \"терорист номер едно където и да било по света\".      По-късно Тръмп заяви - а днес повтори - че САЩ са набелязали 52 културни обекта на Иран (\"някои от тях на много високо ниво и важни за Иран и иранската култура\") и при нападение от Техеран срещу американски граждани или имущество атаката ще е бърза и безмилостна. В Иран има над 20 обекта, които са част от световното наследство на ЮНЕСКО, организацията за образование и култура на ООН. Великобритания - иначе отчасти показваща солидарност с  европейските притеснения заради убийството на Солеймани , но отчасти подкрепяща Тръмп - обаче недвусмислено отхвърли възможността да участва в подобна атака. Според говорител на \"Даунинг стрийт\", цитиран от \"Гардиън\", бомбардировки срещу културни обекти биха нарушли действащите международни военни конвенции. Говорител на премиера Борис Джонсън отказа да критикува Тръмп в прав текст, но заяви, че \"действащите международни конвенции предотвратяват унищожаването на културно наследство\", това прави например Хагската конвенция от 1954 г. ЮНЕСКО също побърза да предупреди, че САЩ са подписали договори, с които са се ангажирали да не нанасят щети на културно наследство при въоръжен конфликт. НАТО, без да коментира конкретни заплахи, изрази солидарност със САЩ, но подчерта, че решението за удара край Багдад е \"само на САЩ\" и също призова за въздържание. Това направи от името на Алианса генералният му секретар Столтенберг. \"Обединени сме в осъждането на подкрепата от Иран на различни терористични групи,\" заяви той. \"На днешната среща съюзниците поискаха сдържаност и деескалация. Нов конфликт не би бил в ничий интерес. Така че Иран трябва да се въздържа от по-нататъжно насилие и провокации.\"", "date": "2020.01.06", "title": "Иран заплаши САЩ с \"нов Виетнам\", НАТО спря обучителната си мисия в Ирак"}
{"url": "https://www.dnevnik.bg/evropa/2020/01/06/4012758_datskite_geta_v_koito_horata_se_boriat_sreshtu/", "text": "                         На тези четири жени от Дания им е дошло до гуша. \"Махнете този списък и, моля ви, не ни казвайте, че сме проблем\", пишат те в отворено писмо до датския министър на жилищната политика Кааре Дибвад. От името на жителите на Тингберг, жилищен район близо до Копенхаген, младите жени изразяват недоволството си от това, че в края на всяка година, през декември, датското правителство публикува \"списък на гетата\" в страната. В него се изброяват кварталите и жилищните райони в неравностойно положение, които се смятат за проблемни. През 2019 г. в регистъра са включени 28 района на страната, сред тях и Тингберг. Втора категория хора? \"Този списък ни стигматизира\", казва 19-годишната Амина Сафи, която е и сред основните инициатори на отвореното писмо. \"Чувстваме се като втора ръка хора. Тингберг е страхотно място, но заради адресната си регистрация непрекъснато трябва да се оправдаваме.\" Тингберг всъщност е доста идилично място и със сигурност не прилича на гето. В квартала на около 6 километра северозападно от центъра на Копенхаген преобладават модерните жилищни сгради с жълти фасади, добре поддържаните зелени площи, разнообразието от супермаркети и кафенета. Много деца учат в библиотеката и играят на местните училищни площадки. Независимо от това Тингберг е включен в списъка с гетата - за пета поредна година. Кварталът изпълнява четири от посочените пет критерия за това: повече от 50 процента от жителите му имат миграционен произход, над 60 на сто от живеещите там са с основно образование, средният доход е под 55 процента от средния за региона, а делът на жителите с присъди за различни престъпления е най-малко три пъти над средния за страната през последните две години. \"Тези критерии са дискриминационни\", казва Сафи, чиито родители са дошли в Дания от Афганистан. \"Родена съм в Дания и израснах тук. Мисля и мечтая на датски. Много съм амбициозна ще се отнася до обучението ми, и искам да допринеса нещо за развитието на датското общество. Този списък обаче ни кара да се чувстваме отчуждени и нежелани\", казва младата жена. Пречка за успешна интеграция Списъкът е представен за пръв път през 2010 г. от дясноцентристкото правителство на тогавашния премиер Ларс Расмусен и е създаден от Министерството на транспорта, строителството и жилищната политика. Според социолога Айдън Сой списъкът, както и използването на думата \"гето\" са пречка за интеграцията и създават усещане за изключване. \"Опасявам се, че младите хора все повече започват да мислят, че ще се провалят, защото живеят в гето, казва Сой. Заради този списък жителите на Тингберг са силно засегнати от дискриминационния Закон за гетата.\" Законът беше приет от правителството на Расмусен през 2018 г., след като в новогодишната си реч той обеща на датчаните \"гетата да бъдат премахнати напълно\". Целта е в страната да няма паралелни общества. След навършването на 1 година децата от проблемните райони задължително трябва да ходят минимум 25 часа седмично на детска градина, където да учат не само датски, но и да възприемат \"датските ценности\" и традиции. Родителите, които не пращат децата си на градина, рискуват да им бъдат съкратени социалните плащания. Освен това във въпросните райони се предвиждат по-строги мерки срещу някои престъпления като вандализъм или кражби.      Ако даден район остане за пет поредни години в списъка с \"гетата\", в него може да бъде предприето дори събаряне на жилища и принудително изселване на жителите му - за привличане на частни инвеститори и промяна на демографската картина в района. Именно от това сега е заплашен и Тингберг. Парадоксът е, че в много от въпросните райони напоследък се забелязва положително развитие, казва Сой. \"Нивата на престъпност са по-ниски от преди и все повече млади хора получават добро образование. Но политиците непрекъснато представят гетата като растящ проблем\", допълва социологът, според когото положителната тенденция се дължи най-вече на усилията на местните власти, а не на държавата. Инструмент в битката срещу паралелните общества През юли, малко след като пое поста министър на жилищната политика в новото социалдемократическо правителство, Кааре Дибвад заяви, че иска да прекрати политическата употреба на думата гето - за да избегне стигматизирането на районите. Вместо това той предпочита да използва термина \"непривилегировани жилищни райони\". Но във въпросния закон фигурира думата гето и употребата ѝ официално продължава. Амина Сафи и приятелките ѝ са много разочаровани, че родното им място Тингберг се счита за един от най-проблематичните райони в Дания. междувременно министър Дибвад е отговорил на писмото на четирите жени от Тингберг: \"Съжалявам, че се чувствате стигматизирани. Списъкът е инструмент за намаляване на различията между уязвимите и по-добре функциониращите райони. За целта трябва да създадем смесени градове и квартали в цялата страна. Мерките за борба с паралелните общества са ключов фактор за преодоляване на лошото наследство\", пише в отговора на министъра. \"Това е дискриминация\" Амина Сафи е съгласна, че смесените квартали са добра идея. \"Но как министърът очаква да привлече повече хора в Тингберг, ако нарича мястото гето? Докато този списък съществува, правителството ще продължи да ни дискриминира\", казва тя и отправя следната покана към министъра: \"Уважаеми Кааре Дибвад, моля, елате да ни посетите и да се убедите, че Тингберг не трябва да бъде част от този списък\", пише жената.", "date": "2020.01.06", "title": "Датските \"гета\", в които хората се борят срещу стигматизирането"}
{"url": "https://www.dnevnik.bg/sport/2020/01/06/4012983_voleibolistite_iznenadaha_franciia_za_vduhnovena/", "text": "Мъжкият национален отбор по волейбол започна с победа участието си в решителната олимпийска квалификация. В зрелищен мач тимът на Силвано Пранди надви с 3:2 (25:23, 17:25, 25:22, 19:25, 15:8) един от фаворитите Франция. Успехът отваря пътя на българите към продължаване напред в турнира. В следващия си мач от групата националите ще се изправят срещу Нидерландия във вторник от 15 ч. Най-резултатен в мача беше диагоналът Цветан Соколов, който реализира 23 точки. С 15 за успеха се отчете Мартин Атанасов, като силен мач направи и капитанът Виктор Йосифов. В първия гейм българите впечатлиха със силния си сервис, който затрудняваше посрещането на французите. Вниманието прикова Йосифов, който изпъкваше във всяка фаза на играта. След негови добри атаки българите поведоха с 4:1. Французите бързо наваксаха изоставането си и взеха преднина, която задържаха до средата на гейма.      Националите изоставаха с 13:16, когато на сервис застана Йосифов. Капитанът реализира няколко аса и затрудни французите, след което българите взеха следващите шест точки. Националите устояха на напрежението и затвориха гейма в своя полза, като Розалин Пенчев се отличи с ефективна игра в атака. Французите наложиха високо темпо в началото на втората част. Дълго прекъсване за коригиране на резултата след сигнал от селекционера на \"петлите\" Лоран Тили извади българите от ритъм. Националите започнаха да играят прибързано и емоционално, което им костваше загубата на гейма със 17:25. Пранди направи промени за третата част, като в игра на мястото на Светослав Гоцев, Розалин и Николай Пенчеви се появиха Алекс Грозданов, Мартин Атанасов и Тодор Скримов. Това даде резултат и националите заиграха уверено.      Серия на Атанасов на сервис отвори преднина от 12:6 за българите. Със силна атака и добра игра в защита националите увеличиха преднината си и това им помогна да поведат в геймовете. Французите взеха четвъртата част и вкараха мача в тайбрек. Българите влязоха по-силно в него след серия от сервис на Скримов, като двата отбора размениха полетата при 8:5 за националите. Силният сервис беше в основата националите да увеличат преднината си и да затворят мача.     ", "date": "2020.01.06", "title": "Волейболистите изненадаха Франция за вдъхновена победа в Берлин"}
{"url": "https://www.dnevnik.bg/sviat/2020/01/06/4013002_mlad_i_neumoren_prokuror_e_chovekut_na_sasht_za/", "text": "Джесика притежава изключителен правен ум и е брилянтна в съдебната зала. Тя работи изключително много, изглежда неуморна и е безпределно отдадена на постигането на справедливост.\" Това заявява през октомври 2018 г. прокурор Бенджамин Гласман за тогава 31-годишната Джесика Ким, която единствена в САЩ е  отличена  от главния прокурор и министър на правосъдието Джеф Сешънс с неговата Награда за изключителен приннос от нов служител. На тази 66-та годишна церемония са отличени 244 от 115-те хиляди служители на министерството и федералната прокуратура. Днес Джесика Х. Ким бе представена в София пред премиера Бойко Борисов и министъра на правосъдието Данаил Кирилов като постоянен съветник по юридическите въпроси към Посолството на САЩ в България. Федерален прокурор Ким е първият от повече от 10 години служител на този нов пост и отговаря и за Румъния. Задачата ѝ е \"да подпомага изграждането на капацитет за борба с корупцията в обществената администрация, с прането на пари и организираната престъпност\". Подобен пост имаше до приемането на България в ЕС, но малко преди това да се случи през 2007 г. от Министерството на правосъдието във Вашингтон са го закрили, защото се смятало, че страната - макар и млада демокрация - вече е покрила изискванията за законност. Но при администрацията на президента Барак Обама се заговори, че САЩ трябва да върнат такъв представител в София, а през февруари миналата година посланик Ерик Рубин каза в интервю за \"Свободна Европа\", че причината са проблеми с върховенството на закона и корупцията в България.      \"Надеждна съдебна система и свободни и динамични медии\" Наследничката му Херо Мустафа декларира в първата си  програмна реч  в България, че справянето с тези проблеми е един от трите основни приоритета на тригодишния ѝ мандат. Пред Американската търговска камара в България тя говори за подобряване надеждността на съдебната система, постоянна защита върховенството на закона и на свободата на медиите. Силната демокрация \"изисква свободни, динамични и жизнени медии, които внимателно наблюдават всички тези процеси, принуждавайки всички участници – частни и държавни – да играят честно и отговорно\", каза още тя в края на ноември точно преди срещата на Борисов с президента Доналд Тръмп в Белия дом. Седмица по-късно Мустафа повтори приоритетите си във  втората нейна важна реч  - пред Атлантическия клуб. Тогава тя съобщи, че \"до няколко дни пристига специален съветник по правните въпроси, постоянно базиран в американското посолство в София\", посочи, че става дума за жена, но не съобщи името на този \"очакван отдавна служител\" с когото обеща да работи в тясно сътрудничество. Посланикът повтори, че ще работи и с гражданския сектор в България, оказващ натиск да реформи в името на върховенството на закона и изненадващо допълни, че САЩ са готови да използват един нов инструмент - раздел 7031(с) от разпоредбата за противодействие на клептокрацията - позволяващ да се посочат публично корумпирани служители в България чрез отказ за допускането им на американска територия. Още няколко дни след това - на 5 декември - в интервю за Би Ти Ви премиерът Борисов бе попитан \"Не е ли озадачаващо американците да изпращат специален човек, в нашето посолство тук, който да отговаря за върховенството на закона у нас и за свободата на медиите. () Защо изпращат този човек?\", на което без да се замисля отговори: \"Защото аз съм поискал да пратят човек\". От \"Свободна Европа\"  попитаха  посолството на САЩ дали това е така и отговорът бе дипломатичното \"Очакваме пристигането на нашия постоянен юридически съветник, както и плодотворно сътрудничество с българските власти\". Няма уточнение дали този съветник ще следи и върховенството на закона, и свободата на медиите. Това е едно от нещата, които ще трябва да изясни Джесика Ким. Тя идва от Южния район на щата Охайо, където е помощник прокурор и отговаря за борбата с кибер престъпленията и т.нар. престъпления на белите якички. Това включва корупция в администрацията, инвестиционни, корпоративни, финансови, банкови и данъчни измами, пране на пари, но също и случаи, свързани с националната сигурност и престъпления с насилие. В годината, когато я награждава главният прокурор, тя получава и национален годишен приз за най-млад федерален юрист от Федералното сдружение на адвокатите, с който са отличавани демонстриралите забележителни правни умения и отдаденост в работата за обществото. Към този момент тя има 4 години стаж във федералната прокуратура в Кълъмбъс, щата Охайо, след като е практикувала при двама известни съдии в района.     ", "date": "2020.01.06", "title": "Млад и неуморен прокурор е човекът на САЩ за върховенството на закона в България"}
{"url": "https://www.dnevnik.bg/photos/2020/01/06/4012719_fotogaleriia_svetovnite_snimki_na_denia_-_6_ianuari/", "text": "Статуя в градината на разрушен дом след пожарите в Кобарго, Австралия.", "date": "2020.01.06", "title": "Фотогалерия: Световните снимки на деня - 6 януари"}
{"url": "https://www.dnevnik.bg/sport/2020/01/06/4013042_migovete_na_edna_vulnuvashta_voleibolna_pobeda/", "text": "Българските волейболисти играха силно и поднесоха изненада в първия си мач от квалификацията за олимпийските игри. Воденият от Силвано Пранди отбор  спечели драматично с 3:2 срещу фаворита Франция . Предстоят обаче още два важни мача в групата - срещу Нидерландия във вторник и след това срещу европейския шампион Сърбия.", "date": "2020.01.06", "title": ""}
{"url": "https://www.dnevnik.bg/sport/2020/01/06/4013047_neudurjimiiat_lukaku_vurna_inter_na_vurha_v_seriia_a/", "text": "Интер\" пренесе уверения си ход в Серия А и в началото на 2020 г. \"Нерадзурите\" се наложиха с 3:1 при гостуването си на \"Наполи\". С успеха си съперникът на \"Лудогорец\" в 1/16-финалите на Лига Европа се завърна на върха с равни точки с шампиона \"Ювентус\", но с по-добри показатели. За кратко \"бианконерите\" бяха първи след  убедителната победа срещу \"Каляри\" . Основен принос за победата имаше Ромалу Лукаку. Белгийският нападател вкара първите два гола за отбора си. След това Аркадиуш Милик намали, а през второто полувреме Лаутаро Мартинес върна преднината от две попадения за \"Интер\".    Лукаку откри в 14-ата минута, когато напредна сам и стреля силно в долния десен ъгъл. В 33-ата той отново се насочи към вратата и стреля от разстояние, а след неубедителна игра на Алекс Мерет топката влезе във вратата му. Малко по-късно Милик засече отблизо след подаване на Хосе Кайехон. В 62-ата минута Мартинес използва грешка на защитник на съперника и вкара третия гол за \"Интер\".", "date": "2020.01.06", "title": "Неудържимият Лукаку върна \"Интер\" на върха в Серия А"}
