{"url": "https://www.dnevnik.bg/razvlechenie/2019/06/05/3917554_s_600_mln_dolara_riana_e_nai-bogatata_pevica_v_sveta/", "text": "Със състояние в размер на 600 млн. долара Риана излезе начело в тазгодишната класация на американското списание \"Форбс\" за най-богатите музиканти жени. Нейните приходи не идват само от кариерата й като певица, а и от модни и козметични линии, съобщава \"Гардиън\". Миналия месец френската компания LVMH потвърди, че вече работи с Риана по създаването на нейната собствена модна къща Fenty. Така певицата ще стане първата тъмнокожа жена, която ще оглави моден бранд на LVMH. Тогава Риана заяви пред \"Ню Йорк таймс\", че ще действа \"подривно\" и марката й няма да е традиционна. През 2017 г. френската компания стартира и козметичната линия на Риана Fenty Beauty, чиято стойност е вече 3 млрд. долара. През май Риана заяви пред \"Ню Йорк таймс\", че нейната основна движеща сила не са парите. \"Парите означават, че мога да се грижа за семейството си. Че мога да развивам по-лесно бизнеса, с който искам да се занимавам. Мога да създавам работни места за други хора. Парите не са за мен. Винаги ме е движела мисълта, че мога да помагам на другите или на децата си, ако някога имам такива\", каза тя. През 2012 г. Риана основа фондацията \"Клара и Лионел\", чиято цел е да помага на здравеопазването и образованието в бедни региони по целия свят. През 2017 г. Харвардският университет я обяви за филантроп на годината. Второто и третото място в класацията заемат Мадона с 570 млн. и Селин Дион с 450 млн. долара. Бионсе и Барбара Стрейзънд са четвърта и пета с по 400 млн. долара, а петото място отива при Тейлър Суифт с 360 млн. долара. В същия брой \"Форбс\" обяви, че Джей Зи е първият рапър милиардер в света. ", "date": "2019.06.05", "title": "Риана е начело в класацията на \"Форбс\" за най-богати певици"}
{"url": "https://www.dnevnik.bg/politika/2019/06/05/3917636_vutreshniiat_ministur_otchete_spad_v_izbornite/", "text": "С 46.3% по-малко сигнали за изборни нарушения в сравнение с предишните избори за европарламент отчете вътрешният министър Младен Маринов пред парламентарната комисия по вътрешен ред. В процеса на подготовка и в самия ден на изборите на 26 май са получени и отработени общо 307 сигнала за нарушение на изборния процес, каза Младенов. Най-много са били сигналите във Варна - 29, в Плевен – 25, Монтана - 22, Бургас - 20, Пловдив - 19, Велико Търново - 18, Видин - 17, Враца - 17, Стара Загора - 17, Хасково - 16, СДВР - 14. Най-малко сигнали е имало в областите Габрово, Шумен, Силистра и Смолян - между 1 и 3. Младенов съобщи, че на телефон 112 са получени 168 сигнала, които са предадени за проверка по компетентните структури, а на откритата линия на МВР - 66 сигнала. За периода от началото до края на май 2019 г. са образувани 25 наказателни производства, от които 15 досъдебни производства и 10 бързи полицейски производства. Според Маринов няма непроверен сигнал срещу хора, за които имало данни, че са извършвали престъпления против политическите права на гражданите. Задържани са 19 лица. Депутати от комисията не се съгласиха с отчетените успехи. Георги Андреев от БСП заяви, че купуването на гласове е в ромските секции. \"Знае се къде се купуват. Трябва на минимум да бъде сведено\", каза Андреев. Според него МВР разполага с аналитични служби и трябва да работи за превенция на търговията с гласове. Валентин Касабов (НФСБ) даде пример със с. Буковлък, където има две секции, а ДСП е взело 226 гласа в едната секция и 470 в другата. \"Това е само малка част от действителността. Върви се към ескалация\", каза Касабов. Маринов им отговори, че за да предприеме действия, МВР трябва да има сигнали и данни за купуване на гласове. \"Не може по презумпция да смятаме, че МВР има отношение към изборни резултати.\" По-рано днес лидерът на НФСБ Валери Симеонов каза, че  всички големи партии са купували гласове. Явор Божанков от БСП също изрази съмнение, че големият брой преференции, дадени за кандидати за евродепутати от ГЕРБ в малки секции, са начин, по който се броят купени или контролирани гласове.", "date": "2019.06.05", "title": "Вътрешният министър отчете спад в изборните нарушения"}
{"url": "https://www.dnevnik.bg/sviat/2019/06/05/3917572_srubskiiat_patriarh_si_navleche_kritiki_sled_sreshta_s/", "text": "Политици, активисти и потребители на социални мрежи нападнаха сръбския патриарх Ириней след визита в Сирия, част от която бе и среща с президента Башар ал Асад. За разговора съобщи и самата църква  на сайта си . Според текста Ириней е изразил увереност, че Сирия ще успее да се справи със сегашната ситуация и отново ще се превърне в държава на стабилност, разпространяваща мир и любов в региона. Срещата, осем години след началото на конфликта в Сирия, е в момент, когато режимът на Асад е отвоювал с помощта на Русия и Иран почти цялата територия от опозиционни групи и джихадисти като \"Ислямска държава\". Войната със стотици хиляди жертви, в която все по-рядко се чуват международни призиви Асад да напусне властта (преобладаващи в първите години сред западните държави), зависи от развръзката в Северна Сирия, където има турски, кюрдски и подкрепящи последните (но изтеглящи се) американски сили, и провинция Идлиб, последната значима територия в ръцете на бунтовници. Според сирийската агенция САНА, цитирана от  телевизия N1 , той също така е обърнал внимание на решителността на сирийския народ да остане единен и да се бори с тероризма и на високо ценената от него принципна и ясна позиция в поддръжка на Сърбия в косовската криза. \"Радостни мъже, жени и деца\" Асад пък поздравил Ириней, че насърчава ценностите на любовта и се бори с екстремизма, и подчертал, че Сирия и Сърбия са изложени на опити за международна намеса, с които трябва да се борят, а това е \"солидна основа\" за укрепване на диалога и сътрудничеството. Сайтът на СПЦ обяснява още, че \"радостни мъже, жени и деца\" отправяли радостни възгласи и обсипвали Ириней с цветя. Не се описва обаче конкретната цел на разговора с Асад, чийто режим според доклади на ООН е замесен във военни престъпления (в някои документи на агенции към организацията през последните осем години името му е споменавано лично). В резултат на визитата някои потребители се чудеха какъв може да е поводът за такава визита, макар тя да е част от обиколка на СПЦ в Сирия. Други защитиха Ириней, отбелязвайки, че това е \"църковно посещение, а не конспирация на православните църкви\". Външният министър на Косово Беджет Пацоли  остро нападна Ириней , като припомни, че той \"ръководи същата Сръбска православна църква, благославяла военнопрестъпници през деветдесетте години\".", "date": "2019.06.05", "title": "Сръбският патриарх си навлече критики след среща с Асад"}
{"url": "https://www.dnevnik.bg/sport/2019/06/05/3917597_osvobodenite_ot_shkolata_na_levski_pokazaha/", "text": "Освободеният директор на детско-юношеската школа на \"Левски\"  Даниел Боримиров  и досегашният методист на школата Нестор Юруков представиха пред медиите отчета, който по думите им в клуба не им е бил поискан. Двамата говориха за свършеното от встъпването си в длъжност през 2014 г. \"През юли 2014 аз застанах както днес, с лицето си, и направих презентация. На нея обявих плановете си. Сега съм длъжен да дам отчет за това каква работа свършихме за тези пет години. Искам да благодаря на всички, които ми помогнаха в този период, на всички треньори, с които работех. С които смея да твърдя, че направих много добър колектив\", каза Боримиров. Той реагира срещу думите на изпълнителния директор на \"Левски\" Павел Колев, че са приятели. Боримиров посочи, че просто са познати. За изграждането на един футболист са необходими 11 000 часа тренировки или 13 години системно обучение, заяви Юруков. Той изтъкна, че за тези пет години \"Левски\" е станал разпознаваем. \"Дори стана най-отборът, който беше най-често канен в (детски) турнири от професионалните клубове в Европа.\" \"Преди пет години предвиждахме до 2021 г. 20% от играчите да са продукт на школата - изключително амбициозна програма. До 2023 г. да са 25% и 2026 г. да са 30%\", заяви Юруков. Той посочи, че в момента повече от един отбор играчи от школата имат професионални договори с \"Левски\". И допълни, че за тези пет години 27 футболисти са били викани в различните възрастови групи на националните отбори. \"Левски\" е с най-голям принос към юношеските национални отбори\", каза той. \"Това е нашата визия, това е нашето бъдеще. Така си представяхме отбора през 2026 г. Всеки ден идвахме на работа с тази мечта - най-обичаният български отбор да бъде пълен с български футболисти\", добави Юруков. Колев обяви преди дни, че предстоят инвестиции в базата около \"Георги Аспарухов\". Ще се ремонтира тренировъчният терен и ще се направят два нови с изкуствена трева. Освен това  \"Левски\" има интерес към стадион \"Раковски\" , където идеята е да се направят игрища за школата.", "date": "2019.06.05", "title": "Освободените от школата на \"Левски\" показаха непоискания отчет за работата си"}
{"url": "https://www.dnevnik.bg/politika/2019/06/05/3917650_slavi_trifonov_smetna_che_oshte_diankov_dal_po-goliama/", "text": "Телевизионният водещ Слави Трифонов сметна, че още през 2012 г. ГЕРБ са получили по-голяма партийна субсидия от полагащата им се. \"Писмото\" на Трифонов е публикувано във фейсбук профила му и е адресирано към тогавашния финансов министър Симеон Дянков. \"През 2012 г. ГЕРБ получават 23 925 000 лв. партийна субсидия. 23 925 000, делено на 1 678 641 получени гласове от ГЕРБ на последните парламентарни избори през 2009 г., прави... 14 лева и 25 стотинки! При законни тогава 12 лева на глас\", написа Трифонов. \"В 41-ото Народно събрание имаше отцепници от ДПС (Касим Дал и Корман Исмаилов), от \"Атака\", от \"Синята коалиция\", а парламентарната група на РЗС се разпадна. И всички тези отцепници станаха официално независими, ама не дотам. Щото к'во стана, Дянков? Да припомним на хората. Голяма част от тези отцепници просто попълваха декларация за принадлежност към друга партия, най-често към ГЕРБ, и партийната субсидия отиваше в касата на \"новата\" им партия, а не в касата на партията, от чиято листа са избрани. И логично най-много кинти отиваха в касата на ГЕРБ\", написа Трифонов. Той припомни, че Симеон Дянков тогава отказа да посочи имената на депутатите, обявили принадлежност към ГЕРБ, \"щото имало лични данни\", както и че Сметната палата отказа да провери дали е законно пренасочването на субсидия. В четвъртък парламентът трябва да приеме на първо четене предложения от Министерския съвет законопроект, според който получаващите по право държавна субсидия партии ще трябва да върнат \"надвзетите\" пари за три години назад, чийто общ размер се очаква да бъде 14.5 млн. лв. Текстът  беше единодушно подкрепен  от парламентарната комисия по правни въпроси. Преизчисляване на субсидиите ще има за периода от 26 май 2016 г. до 30 април т.г. и се прави, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Тълкуванието на Слави Трифонов е, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му. Днес прокуратурата обяви, че ще разследва престъпление при определяне на партийните субсидии.", "date": "2019.06.05", "title": "Слави Трифонов сметна, че още Дянков дал по-голяма субсидия на ГЕРБ от полагащата се"}
{"url": "https://www.dnevnik.bg/bulgaria/2019/06/05/3917581_desislava_ivancheva_obvini_prokurora_ivan_geshev_v/", "text": "Бившият кмет на столичния кв. \"Младост\" Десислава Иванчева обвини зам. главния прокурор Иван Гешев, че прави внушения и изрича лъжи и манипулации, целящи злепоставянето й, уронване на престижа и доброто й име.  Повод е интервю на Гешев в БНТ на 31 май по повод  операцията на специализираната прокуратура , при която беше задържан кметът на район \"Северен\" в Пловдив Ральо Ралев. В интервюто, отразено от множество медии,  включително \"Дневник\" , Гешев нарече случая подобен на този със задържането на Иванчева. По думите му при случая в Пловдив не ставало въпрос за взимане на пари по този \"балъшки\" начин като при \"Младост\", а нещата били по-качествено отработени. В отговор до \"Дневник\" днес Десислава Иванчева заявява, че \"Иван Гешев нарушава по 9 начина 13 международни и национални правни инструмента, сред които Европейската конвенция за правата на човека (ЕКПЧ), Всеобщата декларация за правата на човека, Конституцията на България, Закона за съдебната власт, правилата на Висшия съдебен съвет, Прокуратурата на България и др.\". \"Дадената от него информация не трябва да се взема под внимание, защото той не е упълномощен да прави изявления от името на прокуратурата\", се казва в текста на писмото. Иванчева се позовава на публично достъпните Правила за медийна комуникация на прокуратурата, според които комуникацията с медиите се осъществява от говорителя на главния прокурор, на прокуратурите или наблюдаващите прокурори. Гешев присъстваше по време на зрелищния арест на Иванчева и заместничката й Биляна Петрова и впоследствие многократно е правил изявления по случая, но в качеството си на шеф на специализираната прокуратура (какъвто беше до юли 2018 г., преди да стане зам. главен прокурор). В интервю за БНТ от тази година той изрично подчерта, че е бил на мястото на задържането не като наблюдаващ прокурор, а \"в качеството си на административен ръководител, за да подкрепя колегите\".  \"Прокурорите нямат право да говорят каквото си искат. Те трябва да спазват законите и правилата, разпоредбите на националното и международното законодателство, които се отнасят до информация от обществен интерес, правото на неприкосновеност на личния и семеен живот\", пише Десислава Иванчева и изброява детайлно текстове от Европейската конвенция на защита на правата на човека, Всеобщата декларация за правата на човека на ООН, препоръки на Комитета на министрите на Съвета на Европа, както и разпоредби от Конституцията и Закона за съдебната власт. Като се позовава на правилата на прокуратурата, тя добавя, че поднасяната от държавните обвинители информация трябва да е безпристрастна, без лични мнения и при спазване на презумпцията за невиновност. Преди месец и половина Десислава Иванчева и заместничката й Биляна Петрова  обявиха, че ще съдят Гешев  за клевета, подвеждане и неправилна информация по медиите. \"Ще има ответен удар по това, което той е излъгал пред медиите\", каза тогава Иванчева, цитирана от Би Ти Ви. В края на май Иванчева участва като независим кандидат в изборите за Европейски парламент и спечели 1.55% от гласовете, изпреварвайки парламентарно представени и участващи в управляващата коалиция партии като \"Атака\" и НФСБ. ", "date": "2019.06.05", "title": "Десислава Иванчева обвини прокурора Иван Гешев в лъжи и манипулации, за да я злепостави"}
{"url": "https://www.dnevnik.bg/bulgaria/2019/06/05/3917614_bolnici_prenasochvali_pari_za_rakovobolni_za_deinosti/", "text": "Няма причина за напрежение при лечение на онкоболните, заяви управителят на Националната здравноосигурителна каса Дечо Дечев пред Би Ти Ви. По думите му броят на хората, преминали лечение, е с 500 по-малък, отколкото по същото време на миналата година, а преведените от касата към болниците пари са с поне 8% повече. Повод за коментара му са телевизионни репортажи за случаи, при които на онкоболни е отказвано лечение с обяснението, че са достигнати лимитите във финансирането. Дечев допусна, че болничните ръководства пренасочват средства от това перо към други, по-доходоносни и това е истинската причина да връщат пациенти. \"Политиката на някои директори е да пренасочват средствата в дейности с по-голям профит и там се появяват тези проблеми\", каза той, добавяйки, че претенциите са основно от частни болници. \"На първите места в болниците на много места са \"ниски\" хора и това определя и политиката, която провеждат. Там, където ръководителят е \"по-висок\", такива проблеми няма\", коментира метафорично той. Според шефа на здравната каса здравният министър прекалено е забавил действията си спрямо управлението на държавните болници с дългове и отдавна е трябвало да смени директорите с \"по-високи\". \"Когато една болница не може да постигне резултати да се търсят други управленски решения. Дали техният собственик ще предприеме действия, или не, е негово право\", добави той.", "date": "2019.06.05", "title": "Болници пренасочвали пари за раковоболни към дейности с повече печалба"}
{"url": "https://www.dnevnik.bg/bulgaria/2019/06/05/3917677_i_prezidentut_radev_se_vpusna_v_tursene_na_finansirane/", "text": "И президентът Румен Радев се зае да търси варианти за финансиране на автомагистрали в България. На международен форум той е лобирал за изграждането на международния транспортен коридор \"Виа Карпатия\" от Литва до Гърция, което би гарантирало финансиране за строителството на магистрала между Видин и София. Държавният глава участва в столицата на Словения Любляна в Четвъртата среща на върха на страните от регионалната инициатива \"Три морета\", където е обсъдена идеята за създаване на инвестиционен фонд, съобщи прессекретариатът на държавния глава. Инициативата \"Три морета\" е създадена през 2015 г. и обединява 12 държави от Европейския съюз, разположени между Адриатическо, Балтийско и Черно море, като целта е да се насърчи транспортната, енергийната и дигиталната свързаност в региона чрез съвместни проекти. Миналата година три български проекта бяха одобрени от инициативата като приоритетни - възстановяване на проектните параметри на ж. п. линията Русе - Варна изграждането на тунел под прохода \"Петрохан\" и разширяването на газовото хранилище в Чирен. \"Има още един проект, за който много настоявам, водя разговори и срещам положително отношение от всички президенти, които касае – това е транспортният коридор \"Виа Карпатия\". Маршрутът започва от Литва минава през България, стигайки до гръцки пристанища, и така свързва няколко държави в направление Север - Юг. \"Ако успеем да включим този проект като един от най-приоритетните, защото той дава голяма свързаност, ще решим проблема с неизградените 160 километра магистрала от Видин до София\", заяви Румен Радев. Президентът приветства намерението за създаване на инвестиционен фонд за инициативата с уговорката, че България ще се присъедини към меморандума за фонда при ясни принципи за формиране на капитала и за определяне на приоритетните проекти. Днес българският държавен глава участва в дискусия в рамките на президентския панел на форума заедно с президентите на Словения, Хърватия, Чехия, Естония, Латвия, Литва, Полша, Румъния, както и представители на Словакия и Унгария и министъра на енергетиката на САЩ Рик Пери. Темата на дискусията е посветена на предизвикателства пред ЕС в региона между Адриатическо, Балтийско и Черно море. Във водената от президента Радев делегация е министърът на икономиката Емил Караниколов, както и представители на българския бизнес, които участват в икономическия форум, съпътстващ срещата на върха в Любляна. Участие в бизнес форума са заявили общо 500 представители на частния сектор, на правителствата на страните участнички в инициативата, както и представители на европейските институции и на САЩ и Германия. В рамките на срещата на върха ще присъстват председателят на Европейската комисия Жан-Клод Юнкер, германският федерален президент Франк-Валтер Щайнмайер, висши представители на Европейска банка за възстановяване и развитие, на Европейската инвестиционна банка, се казва в съобщението.", "date": "2019.06.05", "title": "И президентът Радев се впусна в търсене на финансиране за магистрали"}
{"url": "https://www.dnevnik.bg/sviat/2019/06/05/3917549_katar_ne_vijda_priznaci_na_razvedriavane_s_arabite/", "text": "Преди две години Мохамед Абделхади ал Ахбаби е събуден от поток от съобщения по мобилния си телефон, когато четири арабски държави обявяват, че влошават отношенията си с неговата страна Катар. На 5 юни 2017 г. Саудитска Арабия, Бахрейн, Обединените арабски емирства и Египет преустановиха своите транспортни и дипломатически връзки с Катар и обвиниха емирството от Персийския залив, че подкрепя тероризма - обвинение, отхвърлено от Катар. По онова време Ахбаби и неговата саудитска съпруга не очакват кризата да продължи толкова дълго. Сега, след избухването на спора, те трябва да летят 10 часа до югозападния саудитски град Абха, за да посетят нейното семейство; преди пътуването им е отнемало само два часа и е струвало много по-малко. \"За да посетя нейното семейство или своя чичо, който също живее в Саудитска Арабия, трябва да получа разрешение от саудитските власти за мен и за сина ми и да премина през строга процедура\", каза 28-годишният държавен служител Ахбаби. \"Понякога това става, понякога не\", добавя той. Така че те опитват да се срещнат с нейното семейство на неутрална територия - Кувейт или Турция, където планират да се видят това лято. Втората годишнина на бойкота съвпада с чествания от мюсюлманите празник Айд ал Фитр (Рамазан байрам), но идва и на фона на нарастващото напрежение в региона с Иран, главния съперник на Саудитска Арабия. Това напрежение накара Саудитска Арабия да организира арабски срещи на върха в Мека, на която присъства и катарският премиер  шейх Абдула бин Насер ал Тани . Той стана най-високопоставеният катарски представител, посетил Саудитска Арабия след началото на кризата, което породи предположения, че кризата може скоро да бъде решена. Но оказаният прием беше хладен - саудитският крал Салман бързо се ръкува с катарския премиер, и то по настояване на кувейтския управник. Доха казва, че е прекратила опитите си да намери решение за кризата. \"През първите 18 месеца ние бяхме много активни. (...) Напоследък осъзнахме, че това не води до нищо\", каза говорителката на външното министерство Лолуа Рашид ал Хатер. \"Планираме, все едно тази блокада ще продължи завинаги, но когато нашите съседи бъдат готови да се включат в смислен конструктивен диалог, ние ще бъдем първите, които ще седнат около масата\", добави тя на брифинг за медиите миналия месец в Доха. В Сук Уакиф, прочутия традиционен пазар в града, от 2017 г. са окачени плакати \"Да на продукцията от Катар и приятелските страни\". По сгради и магазини в Доха се виждат снимки на емира Тамим бин Хамад ал Тани. През 2017 г. четирите бойкотиращи страни предявиха списък с искания, начело на който беше условието Кувейт да снижи нивото на контактите си с Иран. Но Доха отхвърли това искане, като каза, че Техеран е страната, която - по думите на говорителя Хатер - \"отвори небето и морето за нас\". \"Иран е географска реалност\", каза тя и добави: \"Въпреки факта, че единственият път, с който разполагаме сега, минава през Иран, ние търгуваме през Иран, но ние не търгуваме непременно с Иран.\" През май четири търговски кораба бяха саботирани край бреговете на Обединените арабски емирства, а натоварени с експлозиви дронове атакуваха две помпени станции в Саудитска Арабия в района на Рияд. САЩ без да представят някакви доказателства. Техеран отхвърли обвиненията. На фона на това напрежение Доха каза, че иска да улесни воденето на преговори, \"ако някоя страна иска да се включи в дискусия\". Извън дипломатическия конфликт икономиката на Катар устоя на бурята. В изявление тази седмица Международният валутен фонд каза, че катарската икономика \"успешно е абсорбирала\" разрива, банковият сектор остава стабилен, а растежът на БВП на Катар през 2019 г. се очаква да бъде 2.6 на сто, повече от 2.2 на сто през миналата година. Понастоящем Катар е съсредоточил всичките си усилия да осигури успешна Световна купа 2022 по футбол. При вече открити два стадиона и предстоящо откриване на още шест полуостровната държава работи по приключването навреме на другите инфраструктурни проекти, вкл. първото метро, което вече частично функционира. \"Тази блокада бе скрита благословия, защото ние ускорихме своите проекти и стадионите бяха открити преди срока\", каза говорителката на външното министерство Хатер.", "date": "2019.06.05", "title": "Катар не вижда признаци на разведряване с арабите след 2 г. блокада"}
{"url": "https://www.dnevnik.bg/razvlechenie/2019/06/05/3917612_sled_daniel_kreig_ima_nov_postradal_chlen_ot_ekipa_na/", "text": "Член от снимачния екип на новия, 25-и поред филм от поредицата за Джеймс Бонд е пострадал по време на снимките на контролирана експлозия в \"Пайнууд студиос\" извън Лондон, обявиха продуцентите. В свое изявление те съобщиха, че част от декора също е била повредена от взрива, съобщава \"Ройтерс\".", "date": "2019.06.05", "title": "След Даниел Крейг има друг пострадал член от екипа на новия Бонд"}
{"url": "https://www.dnevnik.bg/evropa/2019/06/05/3917681_stotici_hiliadi_ungarci_poiskaha_stranata_da_se/", "text": "Унгарски опозиционен политик събра 680 000 подписа в подкрепа на призив страната да стане член на Прокуратурата на Европейския съюз (EPPO), която би трябвало да заработи до края на 2020 г. Евроскептичното националистическо правителство на Виктор Орбан е против, защото това щяло да ограничи властта на унгарската прокуратура. Акош Хадази определя петицията като форма на протест. \"Сега би трябвало институциите на ЕС да засилят натиска си над правителството, освен ако не искат парите на европейските данъкоплатци да финансират режим, откровено работещ против ЕС\", цитира думите му \"Ройтерс\". Той благодари на 26 000 активисти, помогнали за събирането на подписите, чиято автентичност предстои да бъде потвърдена, допълва агенцията. Подписите в страната с около 10 млн. души население са събирани с помощта на либерални и леви партии от опозицията. Орбан и партията му \"Фидес\" държат Унгария в една група с Полша, Швеция Дания, Ирландия и Великобритания извън EPPO. Бъдещата прокуратура трябва да е несависима и децентрализирана служба с право да разследва, повдига обвинения и изправя пред съда по случаи, засягащи бюджета на ЕС като измама, корупция и тежки трансгранични ДДС престъпления. В момента с това се занимават само националните прокуратури, но правомощията им приключват на границата. Съществуващи институции като Юроджъст, Европол и ОЛАФ нямат право на наказателни разследвания. Орбан, който постави под контрола на \"Фидес\" значителни части от обществения живот, включително правораздавателната система и медиите, често е обвиняван в корупция, но главният прокурор Петер Полт не е разследвал никого по високите етажи на властта, припомня \"Ройтерс\". Мандатът на Полт, който е политическо назначение, дошло от редиците на \"Фидес\", изтича в края на годината. Според Хадази унгарската прокуратура работи изключително, за да защитава Орбан, а не за да брани върховенството на закона.", "date": "2019.06.05", "title": "Стотици хиляди унгарци поискаха страната да се присъедини към европейската прокуратура"}
{"url": "https://www.dnevnik.bg/sviat/2019/06/05/3917682_friidum_haus_bulgariia_e_sred_durjavite_s_visoka/", "text": "България е сред държавите с висока степен на медийна свобода, показва тазгодишният доклад на \"Фрийдъм хаус\" (Freedom House) \"Свободата и медиите\". Той разделя държавите по света на пет групи, като България е във втората от тях заедно с други държави в Източна Европа и Южна Америка. Методологията включва въпросите дали има  пряка цензура ; често ли се среща  автоцензура ; подложени ли са журналистите на натиск да  разкриват източниците  си; използват ли се дела за клевета и обида, за да бъдат наказани  журналисти, разследващи властта ; престъпление ли е обидата към фигури от властта; зависят ли медиите финансово от властите и др. Организацията предупреждава, че  свободата на медиите  се влошава по света в последното десетилетие. Тя отбелязва изрично, че ерозия има дори в най-влиятелните демокрации, макар и не чрез хвърляне на журналисти в затвора, а чрез политически и икономически натиск над медиите. \"Сред обичайните методи са подкрепяни от правителството смени на собствеността, регулаторен и финансов натиск и публично охулване на почтените журналисти. Правителствата също така предлагат активна подкрепа на приятелски настроените медии чрез изгодни държавни договори, благоприятни регулаторни решения и преференциален достъп до държавна информация. Целта е пресата да служи на властимащите, а не на обществото\", гласи докладът. Проблем е и възходът на крайнодесния популизъм, който подкопава основните свободи. Популистките лидери се представят като защитници на огорченото мнозинство срещу либералния елит и етническите малцинства и смятат, че интересите на нацията имат предимство пред открития дебат, медийната свобода и прозрачността, сочи \"Фрийдъм хаус\". За пример са дадени премиерите на Унгария и Сърбия Виктор Орбан и Александър Вучич. Докладът сочи Етиопия, Малайзия, Армения, Еквадор и Гамбия като примери за прогрес. Вдигането на политическия натиск върху медиите в Малайзия и Еквадор позволи на независимите медии да се възстановят от цензурата и някога проправителствените издания да произвеждат не толкова угодническо съдържание. Опериращите извън Етиопия медии са се завърнали в страната, преследваните журналисти също са се върналив Гамбия.", "date": "2019.06.05", "title": "\"Фрийдъм хаус\": България е сред държавите с висока медийна свобода"}
{"url": "https://www.dnevnik.bg/evropa/2019/06/05/3917389_torbichka_za_baba_-_edna_ideia_ot_germaniia/", "text": "\"За някои от възрастните хора това е най-вълнуващото събитие в месеца\", разказва Карина Радац. Тя е съосновател и председател на сдружението Obstkäppchen (\"Торбичка с плодове\"). Неговите членове, междувременно - 70 на брой, са решени да помагат на възрастни хора, които живеят в бедност или са самотни. Веднъж или два пъти месечно доброволците посещават възрастни хора в провинция Северен Рейн-Вестфалия и им подаряват торбичка с пресни плодове и зеленчуци на стойност 5 евро. Средствата се набират от дарения и фирми спонсори. Младите хора, организирали тази инициатива, смятат, че онези възрастни хора, на които парите едва им стигат до края на месеца, не бива да се хранят нездравословно. Почти всеки пети пенсионер в Германия живее на границата на бедността, обяснява експертът по темата проф. Кристоф Бутервеге, бивш преподавател по политология в Кьолнския университет: \"Според критериите на ЕС всеки, който разполага с по-малко от 60% от средния доход за една страна, е застрашен от бедност. За самотно живеещ човек в Германия това са 999 евро на месец.\" Над три милиона пенсионери живеят в бедност? В Германия има над 17 милиона пенсионери. Ако 1/5 от тях са застрашени от бедност, това означава, че в недоимък живеят над три милиона души. В момента обаче организацията действа в района на град Хенеф, където раздава плодове и зеленчуци на 86 възрастни хора. Освен снабдяването със здравословна храна инициативата преследва и друга цел: поне за малко тези възрастни хора да не се чувстват самотни и забравени. Защото много от тях живеят самотно и не разполагат с достатъчно средства, за да участват в обществения живот. \"Често те нямат пари дори да вземат автобуса до съседния град, за да посетят някой своя близък или роднина\", посочва Карина. Доброволците на сдружението оставят торбичките с плодове и зеленчуци пред вратите на възрастните хора, за да се избегнат неудобни разговори или любопитството на съседите. Много от пенсионерите обаче активно търсят разговор, защото са доволни, че поне за мъничко не са сами. Нерядко те дори отварят домовете си и канят доброволците на чаша кафе. От съюза се стремят по възможност един и същи доброволец да посещава даден възрастен човек - така се създава доверие и близък контакт. Идеята за Obstkäppchen възникнала спонтанно: след като Карина Радац наблюдавала как една възрастна жена вади от кофите за боклук празни бутилки, за да вземе депозита от тях. Това се случило преди 3 години, а в края на 2017 година сдружението вече било основано. Ако се питате защо точно това име са избрали: \"Дълго време обмисляхме как да наречем този проект. Хрумна ни, че той има много общо с историята от приказката за Червената шапчица, която носи на баба си храна, но е погълната от лошия вълк. Веднага направихме аналогия с бедността, която като един зъл вълк поглъща толкова много възрастни хора\", разказва Карина Радац. Заслужено признание През миналата година сдружението дори е спечелило една от общо 100-те стипендии, давани от Startsocial - общогермански конкурс за насърчаване на доброволния социален ангажимент. Първите 25 подобни инициативи получават консултантска помощ в продължение на година, както и парична награда, връчвана лично от германския канцлер Ангела Меркел. На срещата с нея най-добрите седем проекта ще бъдат отличени допълнително и с финансова премия от 5 хиляди евро. Още до края на годината социалната инициатива смята да разшири периметъра на дейността си и към още един голям град в района Кьолн и Бон. На членовете на сдружението им се иска един ден да помагат на възрастни хора из цяла Германия.", "date": "2019.06.05", "title": "Торбичка за баба - една идея от Германия"}
{"url": "https://www.dnevnik.bg/biznes/2019/06/05/3917684_moodys_poniji_depozitniia_reiting_na_pib/", "text": "Moody’s е понижила дългосрочния депозитен рейтинг на Първа инвестиционна банка от B1 на B2, като запазва стабилната перспектива, съобщи  \"Капитал\" . Освен това с една степен се понижават и оценките на рейтинговата агенция за вътрешната стабилност и сила на банката (т. нар. baseline credit assessment - BCA), която не включва възможността и вероятността за външна подкрепа от акционерите или държавата. \"Днешното понижение на рейтинга отразява виждането на Moody’s, че високият дял на проблемните кредити на банката и значителните активи (основно имоти), придобити като обезпечения, продължават да представляват риск за капиталовата база на банката и този риск съответства по-точно на BCA оценка b3. Преди оценката на агенцията за ПИБ включваше очакване тези необслужвани активи досега да са сведени до чувствително по-ниско ниво\", се казва в официалната обосновка на Moody’s от 4 юни. Ден по-рано другата от трите големи агенции, следящи ПИБ - Fitch, е потвърдила и оставила без промяна оценката си за банката на B със стабилна перспектива. Двата рейтинга са практически на равностойно ниво по скалите на Moody’s и Fitch, се уточнява в публикацията. Още по темата четете  тук. ", "date": "2019.06.05", "title": "Moody’s понижи депозитния рейтинг на ПИБ"}
{"url": "https://www.dnevnik.bg/sport/2019/06/06/3917767_snimka_na_denia_tri_zlatni_dokosvaniia_na_ronaldo_i/", "text": "Кристиано Роналдо изведе Португалия до финала в Лигата на нациите. Нападателят вкара трите гола за победата с 3:1 срещу Швейцария в Порто.", "date": "2019.06.05", "title": "Снимка на деня: Три \"златни\" докосвания на Роналдо и Португалия е на финал"}
{"url": "https://www.dnevnik.bg/analizi/2019/06/05/3917097_naglo_i_podigravatelno_kakvo_teatro_igrae_dps/", "text": "Седмици наред преди евроизборите един от най-трепетно обсъжданите въпроси бе за какво му е на Пеевски да става евродепутат и как, при цялата си многостранна ангажираност, ще успее да ходи на работа в Брюксел и Страсбург, след като за две години не успя да стъпи в тукашното Народно събрание. Напрежението се подсилваше от плъзналия слух, че този път няма да се откаже от мандата. През това време, както обикновено, от него нямаше ни вест, ни кост. А даже Доган се беше показал и бе поискал прошка от избирателите незнайно за какво (във всеки случай не за ТЕЦ-а и другите си легализирани напоследък придобивки). И така, докато не ни го показаха три дни преди изборите как в малки родопски села \"по приятелски разговаря с хората\", мнозина от които искали \"просто да се докоснат и снимат с един от най-влиятелните хора в държавата, утвърден политик, човек истински обичан и уважаван от своите избиратели\". \"Аз и в нашия парламент предпочитам, и в европейския\", съобщи той загадъчно в деня на изборите. А два дни след тях даде дългоочаквания отговор: \"Надделя колективното решение, че съм по-нужен в България\". След това обаче двете му поредни появи в парламента породиха нови вълнения. \"Мадона да беше дошла, нямаше да тичате толкова\", отбеляза справедливо пред репортерите един от съратниците му. \"Как какво ме води насам, идвам на работа. Аз си ходя в районите и работя. Това е важното за хората. Не смятам, че работата е само в Народното събрание\", каза Пеевски. \"Делян Пеевски всеки ден ходи на работа и то при избирателите. Той има много задачи и в своя район, и в страната\", обясни друг съратник и добави, че депутат, \"който всеки ден е в парламента, не може да свърши и една стотна от това, което Пеевски върши\". \"Вчера ме питахте какви законопроекти. Мислиме да внесеме проект за свалянето на ДДС на хляба, защото това е голям проблем, на 5%, за лекарствата да помислиме и безплатни детски градини... и за книгите\", обяви плановете си той при следващата си поява в парламента. \"Ще пипнем определени лостчета на икономиката, които да ускорят растежа\", преведе казаното единият съратник. ДПС е подготвило \"Програма за ускорено догонващо развитие на България\", доразви идеята другият. И пак се заредиха интервюта, разсъждения и мъчителни въпроси: какво и на кого искат да кажат, какъв е сценарият този път? Понякога, втренчен в търсенето на някакъв дълбок смисъл, човек не забелязва онова, което му е под носа. В този случай то е следното: във всичките цитирани по-горе приказки няма нито една вярна дума. С изключение на това за \"един от най-влиятелните хора в държавата\". Което не говори никак добре за тая държава. Всичко останало е разтягане на локуми и пълни алабализми. Всъщност не е имало никакви колебания между две \"предпочитания\", нито някой \"колективно\" е решавал къде ще е \"по-нужен\". Още от самото начало никой не е възнамерявал да праща Пеевски в Брюксел. Защото за какво им е на \"утвърдения политик\" и на тези, които са го \"утвърдили\", да влизат в светлината на европейските прожектори и да се пъхат между европейските шамари. Там тукашните номера не минават. И въобще - мнозина от \"утвърдените\" тук политици имат малко общо с политиката, както я разбират там. Ако пък е вярно, че \"всеки ден ходи на работа и то при избирателите в районите\", Пеевски трябва да се е крил като хайдутин из горите, та никой не го е видял. Иначе е \"истински обичан и уважаван от своите избиратели\". Същият този човек, който се движи със страховита охрана (частично платена от данъкопплатците) и който е натрупал богатство по неясен начин, докато те едва са свързвали двата края. Предложението за сваляне на ДДС за някои стоки е безкрайно изтъркан от употреба популистки номер, който след известно предъвкване по медиите пак бързо ще се забрави (да не говорим за безплатните детски градини). И слава Богу, защото иначе вместо да паднат цените, ще падне икономическият растеж. Развитието на България наистина е по-бавно, отколкото би трябвало и би могло да бъде. Само че първата и задължителна точка във всяка програма \"за ускорено догонващо развитие\" трябва да бъде налагането на върховенство на правото, равенство на всички пред закона, независимост на съдебната система и на останалите институции, от които зависи спазването на правилата. От тези, които се канят да \"пипнат определени лостчета на икономиката\", няма как да се очаква такава програма. Защото те здраво държат най-големия лост - и го дърпат наобратно. Или по-скоро - седнали са върху него с цялата си тежест. Оплели са в олигархични зависимости цялата държавна машина, за да я използват в свой интерес. Имат си прокурори и съдии, специални служби и регулаторни органи, министри под прикритие и други свои хора навсякъде, където минава потокът на публичните средства и се взимат важните решения. Да не забравяме, че командват и все по-голяма част от медиите. Този модел изсмуква силите на икономиката, убива конкуренцията, спъва всякакви реформи, парализира обществената енергия. С други думи: никакво ускорено развитие на държавата не е възможно, преди тя да бъде освободена от хватката на тези хора. Което с наличните днес ресурси няма как да стане. Всички сегашни парламентарни партии са безсилни пред този модел - поради страх и зависимост или понеже са \"управляващи партньори\" в него. Появата на достатъчно силна алтернатива пък е много трудно, понеже цялата машина се стоварва върху нея, за да я убие още в зародиш. И все пак - за какво им е цялото театро, какво и на кого искат да кажат, какъв е сценарият този път? Не ми се вярва да е предвидено за избирателите, понеже едва ли някой си мисли, че все още има достатъчно балъци, които да се хванат на тази въдица. По-скоро става дума за нагло и подигравателно предупреждение към останалите, че те пак са тук и могат да правят каквото си поискат. Към \"своите хора\" по веригата - че държат здраво кормилото. Към враговете - да не се надяват на нищо. Към партньорите - да си опичат акъла. Накратко: няма някакъв нов, сложен сценарий. Няма и никаква друга програма, освен тази за тяхното ускорено забогатяване. Програма, която успешно се изпълнява.", "date": "2019.06.05", "title": "Нагло и подигравателно: какво театро играе ДПС"}
{"url": "https://www.dnevnik.bg/sviat/2019/06/05/3914943_izborite_v_istanbul_stanaha_bitka_s_konstantinopol/", "text": "Без пътувания до родните места за свещения месец Рамазан, с внимание \"изцяло насочено\" към Истанбул, и засилен интерес към кюрдите. Така изглеждаха последните няколко седмици за депутатите от управляващата в Турция Партия на справедливостта и развитието (ПСР). Или поне това поиска лидерът на партията Реджеп Тайип Ердоган преди изборите на 23 юни в Истанбул. Те са местни, само в един град и се случват за втори път тази година, но битката, твърди Ердоган, е от значение за цялата страна - който контролира Истанбул, контролира и Турция. И опозицията смята така. Какъв е залогът на изборите, чиято кампания неофициално е в разгара си почти месец, ще ги спечели ли опозицията и ще променят ли те Турция? \"Дневник\" обобщава. Въпреки новия шанс  Изборите на 31 март бяха първите, откакто Турция стана президентска република, а Ердоган се закле като президент с изпълнителни правомощия. След церемонията той  получи формално властта, която упражняваше на практика  през четирите години, откакто бе напуснал премиерския пост, но с конституция, която международни организации и правозащитници критикуваха като стъпка встрани от демокрацията. След месеци  икономическа  и  валутна  криза,  напрежение със САЩ  и въпроси за политиката в Сирия Ердоган поведе лично кампанията, често измествайки вниманието от кандидатите за кметове и съветници, из цяла Турция. Той и съпартийците му обясняваха, че  борбата е за \"национално оцеляване\" . И загубиха. Не защото не получиха най-добрия резултат (42.87% от \"народния вот\", под процентен пункт по-малко от предишните избори). От ръцете на ПСР се изплъзнаха значимите градове. В  поне 7 от 20 най-големи (и в общо 21 провинции, създаващи 62% от БВП) . В многомилионния Истанбул разликата между Йълдъръм и кандидата на опозицията Екрем Имамоглу, 13 хил. гласа, бе в полза на втория. Тя обаче даде контрол на кемалистите върху града, някога управляван от самия Ердоган, за пръв път от 25 години. Месец по-късно изборната комисия  нареди вотът в Истанбул да се повтори  заради сигнали на ПСР за нередности. Имамоглу тогава бе кмет от 17 дни. Вторият шанс за Йълдъръм обаче все още не дава очаквания резултат. Проучванията от миналата седмица (дори на проправителствени агенции) дадоха на Имамоглу преднина между 1.7 и 5 пункта. Анкета, специално изготвена за ПСР (която не вярва на проучвания) и  представена на \"Ройтерс\" от партията , измери подкрепа за Имамоглу с 3 пункта над тази за Йълдъръм. Нови визии, чужди мерки Освен да говори за бъдещето на Турция, Ердоган предприе и други радикални мерки. Той поиска депутатите от ПСР да дадат \"всичко от себе си\" за победата, забрани им \"да пътуват до родните си места за празника\". Обяснението му - в Истанбул живеят избиратели от всички 81 проинции. \"Всеки от депутатите ни трябва да се обади на съгражданите си в Истанбул и да помоли за подкрепа за нашия кандидат.\" Той  обеща  \"нови визии, проекти и хора,\" но не и преди краткосрочната цел - победа. В следващо обръщение каза, че битката за Истанбул е  съпротива  срещу всички онези, които искат да \"превърнат (града) в Константинопол\", имайки предвид разгрома на сърцето на византийската империя от самите османци през 1453 г. \"Истанбул е символ на сблъсъка между исляма и запада,\" каза за \"Дневник\" Гьокхан Баджък, преподавател по политология в чешкия университет \"Палацки\". \"Когато Ердоган бе избран за кмет през 1994 г., това бе обяснено като второто завладяване на Истанбул.\" По думите му ислямистите наричат Истанбул \"Константинопол\", \"когато искат да кажат, че има чужденци в него - като западняци, християни, гърци, които искат да го върнат към миналото, към Византия... Опитват да консолидират консерваторите, защото миналия път някои от тях гласуваха за Имамоглу, не за Ердоган.\" Как изглеждат \"новите визии\", за които говори Ердоган, не е известно. Авторът Дичле Ешийок обаче  пише , че от началото на кампанията за повторните избори Йълдъръм копира действията на противника си. На 15 май например градският съвет одобри решение да се намалят цената на водата и месечната карта за транспорт за студенти. \"Добри новини за хората в Истанбул,\" е коментарът на Йълдъръм в \"Туитър\". Тези мерки са от пакет предложения на Имамоглу от първите му (от общо 18) дни на власт, обяснява Ешийок. Срещу тях в градския съвет ПСР, партия с мнозинство и след вота, гласува \"против\". След като той напусна поста, мерките обаче са одобрени и стават \"предложения на ПСР\", продължава тя. \"Дневник\" потърси представители на ПСР за коментар. \"Млади хора, стойте далеч от имитации и фалшификати,\" написа междувременно Имамоглу в \"Туитър\". Кюрдите и новото старо оръжие Големият въпрос за Ердоган е как ще гласуват до два милиона избиратели в Истанбул, част от които бяха благоразположени към партията му на последните местни избори. Според директора на социологическия институт \"Консенсус\" Мурат Саръ кюрдите ще са \"балансьори\" на тези избори. Дори 200 хил. от тях да гласуват в Истанбул, \"това са 2% от вота\" в града и \"който спечели тези 200 хил., ще спечели и изборите\", казва Саръ,  цитиран  от сайта Т24. Според политолога Баджък при толкова малка разлика, изразена в хиляди гласове, всяка група може да има решаваща позиция. Но \"Истанбул е най-големият кюрдски град\" по население, в който повечето кюрди подкрепиха Имамоглу и вероятно ще продължат да го правят. Представляващата много от тях Демократична партия на народите (ДПН) действително обяви, че и на този вот ще призовава да се гласува за него. Резултатът на Имамоглу сред кюрдите, 15% от истанбулското население, донякъде е свързан и с решението на близо 300 хил. поддръжници на партията на Ердоган да не упражнят правото си на глас - спрямо 200 хил. избиратели на ДПН, постъпили така според няколко проучвания. Представител на ПСР, цитиран от в.  \"Джумхуриет\" , обвини партията, че е загубила в Истанбул заради начина на говорене в последните години, отчуждил кюрдите и призивите към кюрдските политици \"да отидат в Северен Ирак\", ако \"толкова много\" обичат Кюрдистан. На миналите местни избори през 2014 г. Ердоган (тогава премиер) постигна успех в някои кюрдски общини. Година по-рано той бе обявил, че Турция иска да прекрати въоръжения конфликт с Кюрдската работническа партия (ПКК) и водеше диалог с намиращия се в затвора на остров Имралъ лидер на организацията Абдуллах Йоджалан. Президентът, както предвиждаха  някои анализатори , отново прибегна до диалога с Йоджалан в тази кампания. Той позволи на затворника достъп до адвокатите му за пръв път от осем години. Според Мехмет Кая, който ръководи търговската камара в Диарбекир, почитаният от кюрдски националисти Йоджалан може да отклони гласове от опозицията. Дали обаче Ердоган ще направи още стъпки към лидера на ПКК? Гьокхан Баджък не е сигурен, че това би дало резултати. \"Има време и може да опита. Разбира се, че Йоджалан е важен. Но кюрдската партия е реалистично настроена, а за много кюрди отмяната на изборите бе авторитарен ход. Не мисля, че Йоджалан ще рискува престижа си (в полза на Ердоган - бел. ред.), нито че сериозна негова интервенция би повлияла на всички кюрди.\" В същата битка участва и Имамоглу. Той неведнъж изрази в последните седмици възхищението си от намиращия се също в затвора лидер на ДПН  Селяхатин Демирташ . Според Шахисмаил Итик от ДПН тази тактика ще работи - повечето кюрди са гневни заради изпращането на депутати, кметове и други представители на партията зад решетките (обвиненията обикновено са във връзка с терористични организации). \"Не съм сигурен, че и Имамоглу задоволява кюрдските гласоподаватели,\" каза Баджък и определи езика му към тях като \"сдържан\", за да не бъдат разгневени утлтранационалистите в базата на РНП... (Но) кюрдите ще го подкрепят не защото са доволни, а защото стратегически ще се противопоставят така на Ердоган.\" Според  Халил Каравели  от Института за политика в сигурността и развитието обаче не е задължително кюрдите да гласуват за Йълдъръм, за да може ПСР да обърне резултата - той ще победи, ако сто хиляди симпатизанти на ДПН не гласуват. Икономиката Турция е била и в по-добро икономическо положение. Тази година статистиката показа, че тя е изпаднала в рецесия за пръв път от десетилетие. Валутната криза, задълбочила се два месеца след изборите за президент, бе отчасти свързана с отказа на турските власти да увеличат основния лихвен процент, но и с огромната задлъжнялост, в която кризата на развиващите се пазари завари Турция. Цените продължават да се покачват - инфлацията, достигнала 15-годишен рекорд преди няколко месеца, спадна, но все още е над 18%. След трипроцентно свиване на БВП за година икономиката нарасна с 1.3% за тримесечие и властите обявиха, че \"най-лошото е отминало\". \"Уолстрийт джърнъл\" обаче цитира оценка на Организацията за икономическо сътрудничество и развитие, според която турската икономика ще се свие с още 2.6% тази година. Вчера компанията  \"Фич солюшънс\"  прогнозира, че Турция се завръща към рецесия. Потребителското доверие  се срина през май до най-ниското ниво , измервано от първия подобен индекс през 2002 г. насам. Турция междувременно потвърди, че  се готви за ефекта от евентуални американски санкции  при покупката на руски ракетни комплекси С-400. Анкара държи на сделката, а днес Ердоган каза, че тези системи са по-добри от американските \"Пейтриът\". Тя обаче крие рискове за турската икономика. Изборите на 31 март показаха, че  именно икономиката  е факторът, способен да нанесе поражение на Ердоган. Западна Турция е много по-близка до западната икономика и много по-интегрирана в световната, добави Баджък. \"Истанбул е градът, където хората първи усещат ударите на кризата - увеличаването на цените на петрола и електроенергията, на наемите... Заради икономиката е трудно да се убедят традиционните поддръжници на Ердоган на запад. Ердоган няма нови икономически послания. Затова говори за Константинопол.\" На два гласа \"Залогът е във въпроса дали изборите още имат значение. Ердоган казва, че ако загуби, ще повтаря изборите, докато не спечели,\" казва Сонер Чагаптай от Вашингтонския институт за близкоизточна политика, цитиран от електронното издание \"Ал Монитор\". Партията на президента обаче се опитва да убеди и песимистите, които смятат, че турската демокрация е изгубена. В началото на миналия месец позицията на ПСР след решението за нови избори бе изпълнена с надежда, че \"всички, включително ПСР, ще уважат официалните резултати\" този път. Само преди дни, в опит да успокои части от опозицията, Ердоган обяви началото на съдебна реформа, която по думите му ще укрепи демокрацията в страната. Политологът Гьокхан Баджък има друга теза, която изрази в мнение  миналата седмица . За него в турската политика оптимистите надделяват над песимистите - тези, които виждат шанс за промяна чрез изборите в Турция, надделяват над смятащите, че тя е обречена все повече да се отдалечава от демокрацията. Оптимизмът обаче е толкова силен, че опозицията е готова да преглъща недемократични решения на властта, за да докаже тезата си. В разговора с \"Дневник\" той обясни, че времето и събитията неведнъж променят личната му позиция на оптимист или песимист. За него обаче едно е сигурно - Ердоган в момента \"вижда политиката като игра на оцеляване\". Ако Йълдъръм загуби, същата вечер Имамоглу ще е най-харесваният политик в Турция. Ако спечели, милиони турци ще се усъмнят дали това наистина се е случило.", "date": "2019.06.05", "title": "Изборите в Истанбул станаха \"битка с Константинопол\""}
{"url": "https://www.dnevnik.bg/sport/2019/06/05/3916997_stranstvashtiiat_infantino_ostavi_mnogo_rabota_za/", "text": "Странстващият президент на ФИФА Джани Инфантино, който ще бъде преизбран без конкуренция в сряда, ще има куп незавършени задачи за втория си мандат, след като грандиозните му планове за футбола останаха частично неизпълнени по време на първия, пише \"Ройтерс\". Той дойде на власт през февруари 2016 г. след сътресенията и корупционния скандал във ФИФА, довел до свалянето от власт и наказанието за дългогодишния президент Сеп Блатер. От тогава швейцарският адвокат посети десетки държави - от Сао Томе и Принсипи до Папуа Нова Гвинея, промени голяма част от администрацията на предшественика си и спомогна за въвеждането на нови технологии във футбола. Въпреки това някои смятат, че Инфантино е действал прекалено бързо в следване на своите цели, докато плановете му са донесли притеснения за традиционалистите и за някои от най-влиятелните европейски клубове. Първите стъпки Една от първите големи крачки на Инфантино беше разширяването на световното първенство от 32 до 48 отбора за турнира през 2026 г. \"Вече не сме в 20-и век. Сега сме в 21-и\", каза Инфантино, въпреки че мнозина не одобряваха формата, който предвижда групи с потри отбора в първата фаза. Швейцарецът дори работеше усилено за това разширяването да стане още за световното в Катар през 2022 г., но  времето за промяна се оказа недостатъчно . Успоредно с това предложението му да се създадат световно клубно първенство с 24 отбора и международен турнир по модела на Лигата на нациите като част от лъскава сделка беше посрещнато с остри реакции. Президентът на ФИФА обясни, че предложените нови турнири са съпътствани от  финансова подкрепа от 25 млрд. долара за 12 години от инвестиционен консорциум . Световното клубно първенство беше одобрено през март и ще започне да се провежда от 2021 г., но Европейската асоциация на клубовете, обединяваща в себе си и най-големите клубове на континента, обяви, че нейните членове няма да се включат, защото календарът не го позволява. УЕФА също изрази загриженост заради липсата на информация. Под неговото управление ФИФА проведе \"най-доброто световно първенство в историята\" (по собствените му думи) - това в Русия. И се насочва към това в Катар, за което  Инфантино твърди, че ще е зрелищно . И двата турнира бяха обвити от сянката на съмненията заради процедурата по определянето на домакините, но президентът на ФИФА неколкократно изказа подкрепата си. Промените Според мнозина Инфантино е създал ненужно препятствие пред себе си, след като през 2017 г. ФИФА не поднови мандатите на главния разследващ в етичната комисия Корнел Борбели и съдията Ханс-Йоахим Екерт. Двамата разследваха и изключиха десетки членове на администрацията на международната федерация, включително бившия президент на ФИФА Сеп Блатер и бившия президент на УЕФА Мишел Платини. Нещо повече - те разследваха и самия Инфантино във връзка с някои полети. Впоследствие беше посочено, че швейцарецът не е нарушавал правилата. Президентът на ФИФА твърди, че е подобрил финансовото състояние на международната федерация. За миналата година бяха отчетени рекордни приходи от 6.42 млрд. долара, благодарение на световното в Русия. \"През 2016 г. ФИФА беше в клинична смърт като организация. Днес, малко над две години по-късно, ФИФА е жива и е добре, заредена е с радост и страст. Има и поглед за бъдещето си\",  каза Инфантино през лятото на 2018 г . Инфантино и екипът му започнаха работа по подобряване на системата за трансфери. Идеите му стигаха до ограничаване на броя на футболистите, давани под наем, възнаграждаване на клубовете по света, които създават играчи и др., но този процес минава през дълги обсъждания с клубове, първенства и профсъюзи. Без съмнение, голям е технологичният напредък във футбола с прилагането на системата за видеоповторенията (VAR). Тя беше въведена за световното в Русия и бързо си спечели много поддръжници, макар все още да има и немалко специалисти, които твърдят, че е необходимо задълбочено анализиране на резултатите преди да се правят крайни заключения.", "date": "2019.06.05", "title": "Странстващият Инфантино остави много работа за втория си мандат начело на ФИФА"}
{"url": "https://www.dnevnik.bg/sviat/2019/06/05/3915413_kak_maik_pens_tiho_prokarva_evangelistki_vuzgledi_za/", "text": "Администрацията на Доналд Тръмп ограничава достъпа до контрацепция, аборти и граждански права, действайки в ущърб на жените и ЛГБТ хората - както в САЩ, така и в чужбина. Това се случва \"зад кулисите\", благодарение на вицепрезидента Майк Пенс, ръководен от евангелистката си вяра и стремежа си да угоди на религиозните консерватори. Под ръководството на двама служители, препоръчани от Пенс, Департаментът по здравеопазването ограничи финансирането на програми за  превенция на бременност  сред юношите и на аборти в САЩ и извън страната, освен това намали защитата на трансджендър хората, пише агенция \"Ройтерс\". Сегашната администрация се фокусира върху програмите за въздържание от секс, а те се ръкодят от хора, които смятат, че контрацепцията е вредна за жените и искат правителството да не дава пари на програмата за сексуално образование и семейно планиране \"Планирано родителство\" ( Planned Parenthood ). Служителите, назначени от Барак Обама да засилят защитата на ЛГБТ хората, са преместени в нова Служба за съвестта и религиозни свободи. По-рано този месец тя обяви създаването на \"правило на съвестта\" - то защитава здравните работници, отказващи да извършат аборт или стерилизация, както и да лекуват гей или транссексуални пациенти. Междувременно Държавният департамент, ръководен от друг евангелист -  Майк Помпейо , предприема подобни действия и извън границите на САЩ. Назначени от Тръмп служители блокират възможностите в международни документи (например на ООН) да се съдържа език, който промотира  достъпа до аборт  и грижа за трансджендър хора. През март Помпейо заяви, че администрацията води глобална борба с премахването на бременност. \"Твърдо сме решени да гарантираме, че парите на данъкоплатците няма да стигнат\" до организации, провеждащи или рекламиращи аборти, каза той, обявявайки ограничаване на финансирането на програми в Латинска Америка. Декларацията на Помпейо разширява т.нар. \"политика за Мексико сити\", която изисква чуждестранни организации, получили финансиране от САЩ, да не предоставят достъп или информация за аборти. Тя се прилага от всяка републиканска администрация от 1984 г. и обикновено се отнася до фондовете за семейно планиране, които са на стойност около 600 млн. долара. Едно от първите действия на Тръмп като президент бе да разшири тази политика. Сега тя обхваща почти цялата глобална помощ, давана от САЩ - около 8 млрд. долара. \"Едно от предимствата на подхода на Тръмп в \"Туитър\" е, че той създава заглавия. Това е и целта му. А под тези заглавия всички други в администрацията си вършат работата спокойно\", казва президентът на консервативния Клуб за растеж Дейвид Макинтош. Департаментът по здравеопазването прие \"няколко много важни, значителни регулации, които промениха природата на  Обамакеър , на здравеопазването, с много малко отразяване в пресата.\" Ефектът \"Пенс\" Когато Тръмп спечели номинацията на републиканците през 2016 г., той още не бе спечелил евангелистите, които се съмняваха във възгледите му по важни за тях въпроси. (Преди той бе казвал, че подкрепя правото на жените да изберат дали да прекратят бременност.) Но  изборът на Пенс за вицепрезидент  му помогна да спечели и тези хора - за двойката гласуваха 80% от тези християни. Сега Пенс  тихо прокарва религиозните си възгледи  в политиките на Белия дом. Според негови съветници той действа ефективно, като отбягва светлините на прожекторите и избира единомислещи свои протежета на ключови позиции. И двамата министри на здравеопазването в администрацията на Тръмп бяха негов избор - Том Прайс, който бе уволнен през 2017 г., задето използвал скъпи чартърни полети за лични пътувания, и Алекс Азар, който е бивш лобист на фармацевтична компания в Индиана по времето на губернаторството на Пенс там. Борбата срещу абортите Пенс влезе в Конгреса през 2000 г. и си формира връзки с вашингтонски движения против абортите. На три пъти неуспешно е предлагал спиране на финансирането на \"Планирано родителство\" и това му спечели непоколебимата лоялност на противниците на практиката. След като стана губернатор на Индиана, Пенс подписа закон, който забраня използването на тъкани на фетуси в научни изследвания. С друг закон забрани абортите, извършвани заради пола, расата и увреждания на плода и задължи абортираните останки да бъдат кремирани или погребвани. (Срещу първият закон текат дела; Върховният съд потвърди изискването за погребения във втория, но отхвърли забраната в първата му част.) По света През април САЩ заплашиха да наложат вето на резолюция на ООН против систематичното изнасилване, използвано по време на война. Причината - в нея се съдържат формулировки за предоставяне на \"сексуална и репродуктивна грижа\". Точно тази фраза е премахната от от финалния текст, което на практика отказва на оцелелите след такова престъпление съответните услуги. В свое изявление Департаментът по здравеопазването казва, че абортът се приема като част от тази грижа. Документ, получен от \"Ройтерс\", пък показва опорните точки на американски служители за работа в Световната здравна организация. В тях изрично се казва, че САЩ \"не подкрепят аборта с помощта си за репродуктивното здраве, нито приемат аборта като метод за семейно планиране\".", "date": "2019.06.05", "title": "Как Майк Пенс тихо прокарва евангелистки възгледи за здравето в САЩ и в чужбина"}
{"url": "https://www.dnevnik.bg/gradska_sreda/2019/06/05/3917116_obsujdaneto_na_podrobniia_plan_na_borisovata_gradina_e/", "text": "Общественото обсъждане на изготвения проект за Подробен устройствен план (ПУП) на Борисовата градина започва днес в 17.30 ч в Университета за архитектура, строителство и градоустройство, зала 230. Това ще е първото представяне на заключителния проект за ПУП от неговите автори - чл.кор.арх.Атанас Ковачев с екип от ландшафтни архитекти. Те спечелиха през 2015 г. организирания от Столичната община национален конкурс. Процедурата по изготвянето на плана завършва на 15 септември 2017 г. След това започват първите консултации по него - той е разгледан на общински експертен съвет по озеленяване на 30 януари 2018 г. Всички забележки и препоръки към проектантския колектив са оформени в протокол. Той е одобрен от кмета Йорданка Фандъкова, става ясно от нейно писмо от 11 юни 2018 г., след което е връчен на проектанта арх. Ковачев. Поставен му е срок от 2 месеца за отразяване на забележките в проекта за ПУП. В началото на май арх. Ковачев внесе финалния вариант на проекта за ПУП в Направление \"Архитектура и градоустройство\" (НАГ) на Столичната община. Той бе качен на сайтовете на три района - \"Средец\", \"Лозенец\" и \"Изгрев\", в чиито територии влиза Борисовата градина, за да се запознаят гражданите с него. Днес започва първата част от общественото обсъждане – авторите на проекта ще го представят пред гражданите и обществените организации. Вероятно ще бъде предоставена и възможност да се отправят въпроси и да се развие дискусия по темата. Според действащата Наредба за провеждане на обществените консултации на територията на София всички изказани мнения и възражения ще се протоколират от служител на Столичната община. Всеки гражданин или организация ще може да изпрати в общината и в писмен вид позицията си по предложения проект до 19 юни в Направление \"Архитектура и градоустройство\" на Столичната община.. На 26 юни ще е същинското обществено обсъждане, когато ще се коментират всички изразени становища и възражения по проекта. В обобщен вид те ще бъдат изпратени на проектантите, в НАГ и на ресорните комисии към Столичния общински съвет, за да се прецени кои от тях да бъдат включени в проекта. Накрая коригираният проект за ПУП на Борисовата градина ще бъде подложен на гласуване в общинския съвет. Ако бъде приет, той ще има силата на действащ закон за управление и стопанисване на най-големия парк на София. Един от важните въпроси е свързан с  намеренията на \"ЦСКА-Сфия\" да изгради нов стадион на мястото на \"Българска армия\" . Очаква се на обсъждането да присъстват представители на клуба, както и привърженици. Червените получиха публично подкрепа в намеренията си от министерството на спорта, което е собственик на \"Българска армия\". Министърът  Красен Кралев се обяви срещу представения план за Борисовата градина  и поиска да се чуе мнението на министерството, който е един от най-големите собственици на имоти в парка.", "date": "2019.06.05", "title": "Обсъждането на подробния план на Борисовата градина е днес от 17.30 ч"}
{"url": "https://www.dnevnik.bg/detski_dnevnik/2019/06/05/3908944_na_gosti_na_nepoznata_baba/", "text": "\"Приеми ме на село\" Проектът \"Приеми ме на село\" започва през 2013г. в габровското село Новаковци. Възникването му е провокирано от обезлюдяването на селата в областта. \"Селата около Габрово са едни от най-слабо населените в страната. Там вече има само възрастни хора, които много често не успяват да се справят сами с ежедневните си грижи и задължения. \"Чрез \"Приеми не на село\" даваме шанс на децата и юношите да се докоснат до традициите на българското село. От друга страна, възрастните хора получават необходимата подкрепа, уважение и приятни емоции.\", раказва Габриела Йосифова, която е един от организаторите. Децата се привързват към приемните семейства През годините проектът набира все по-голяма популярност според организаторите. Инициативата предлага 3 вида лагери за деца на различна възраст. По време на престоя си при приемните баба и дядо, младежите получават различни познания, свързани с начина на живот на село. Освен това, успяват да развият чувство за ангажираност спрямо по-възрастните хора. \"Най-хубавото е, че децата се привързват към възрастните и дори след като вече се върнат по градовете продължават да си общуват с тях. Така и децата, и живеещите в съответното село взаимно си помагат.\" \"В днешно време децата са изключително самотни, защото не общуват достатъчно помежду си. Това може да е предпоставка за проблеми в бъдеще, тъй като те нямат изградена адекватна ценностна система\", коментира още тя. Какво предстои през идващото лято Това лято в селата около Габрово ще се организират дневни лагери, продължаващи по една седмица. Те са предназначени за деца от областта между 9 и 14 години. Участниците прекарват целия ден на село, след което се прибират вкъщи при родителите си. \"Децата се чувстват по-свободни, като прекарват лятната си ваканция извън шумния град. В селата се вижда близостта между хората, която е непозната за малчуганите. Различните занаяти, на които се учат им помагат да разберат необходимостта от това да се трудят усърдно, за да постигат желаните резултати\", продължава коментара си жената. Контактът с животните е най-интересен за по-малките В предишното издание на проекта по-големите участници (15-29г.) са успели да се докоснат до занаятите от местността \"Етъра\" край Габрово. Имали са възможност да се научат на иконопис, дърворезба, грънчарство и как се правят музикални инструменти. Другите неща, с които младежите се занимават са изучаване на традиционни български хора и песни, възстановка на местни обичаи и традиции, както и всички дейности от селския бит. Най-интересни за по-малките деца се оказват кулинарните занимания и досегът с животните. Докато са при баба и дядо, те научават да готвят традиционните български ястия. \"В тази част очаквано по-активни са момичетата. Те записват всичко, което възрастните им казват. Забелязали сме, че дори след като приключи престоят им на село, те продължават да търсят бабите, а те им дават ценни съвети в готвенето. Всичко преминава като един приятен урок. 8-9-годишните преживяват страшно емоционално контакта с животните.\", разказа Йосифова. Смартфоните и таблетите остават на заден план По думите на Габриела Йосифова докато са в селата, децата забравят за телефоните и таблетите си. Единственото, за което ги ползват е да снимат, за да запазят хубавите моменти. \"Понякога се срещат и младежи, които не могат да се откъснат от технологиите и социалните мрежи. Според мен обаче трябва да се питат родителите защо ги изпращат дори и тук с таблетите. Очевидно е, че те ги забравят, когато са ангажирани с различни занимания по цял ден\", добави още тя. Извънучилищните дейности трябва да бъдат подкрепяни \"В училищата прекалено много се набляга на оценките. Да, важно е децата да учат, но е необходимо да се обърне по-голямо внимание на извънучилищните дейности. Трябва да се възпитават на доброволчество от рано. Много често децата имат таланти, които не могат да покажат в училище. От 2013г. досега, ежегодно при нас идват изключително талантливи участници, които до този момент просто не са знаели за своите дарби. В последно време забелязвам и че някои от родителите са прекалено взискателни и отнемат до голяма степен най-ценното на децата си - свободата.\" За 2018г. \"Приеми ме на село\" получи наградата за превенция на зависимостите, тъй като проектът представя алтернатива на рисковото поведение.", "date": "2019.06.05", "title": "На гости на непозната баба"}
{"url": "https://www.dnevnik.bg/razvlechenie/2019/06/05/3917112_petiiat_sezon_na_predavaneto_explore_bulgaria_e/", "text": "Днес от 21.30 ч. започва петият сезон на предаването Explore Bulgaria, което се излъчва по телевизия National Geographic. То ще бъде посветено на Пловдив и ще представя както архитектурни и археологически забележителности, така и не толкова познати истории за града. Предаването ще има шест епизода, а в ролята на водещ ще бъде отново журналистът Драгомир Симеонов, съобщават от телевизията. Епизодите ще бъдат на различна тематика и ще разкажат за историята на града по един по-различен начин. Част от местата, които водещият ще представи, са Старият град, остров Адата, археологическият музей и музеят на авиацията в с. Крумово. Последният епизод ще е посветен на изследването на пловдивските етноси и религии. Тази година партньори на продукцията са Фондация \"Пловдив 2019\". Миналите четири сезона бяха посветени на градската среда в София и на планините Пирин, Родопи и Рила, като в част от епизодите водещият представя и Тюленовата пещера, река Велека и подводната гора в созополския залив.", "date": "2019.06.05", "title": "Петият сезон на предаването Explore Bulgaria е посветен на Пловдив"}
{"url": "https://www.dnevnik.bg/intervju/2019/06/05/3915698_blagovesta_pugyova_timeheroes_da_darish_vreme/", "text": "- Същото, което прави и инженера инженер – времето, което е инвестирал да учи. При доброволците това е времето, което те инвестират, за да помагат. - Не толкова. Просто днес няма големи революции и герои. Обществото вече цени все повече ежедневните герои, които малко по малко променят света. Когато бях малка, смятах, че трябва да търся около себе си хора като Левски и си мечтаех да стана подобен човек. Но в един момент виждаш, че за повечето проблеми не е нужен Левски, а хора, които имат емпатия, време и са готови да работят.  - Много са. Това е смисленото на платформата TimeHeroes - можеш да си избереш какво точно ти харесва. Има каузи от всякакво естество - от това да помагаш на хора в непривилегировано състояние, до каузи, свързани с животните, природата. Но също и фестивали и подобни неща. Всеки може да намери това, което му е необходимо и важно. - На тази тема е посветено едно от събитията в нашата \"Седмица на доброволчеството\". Все повече компании се стараят да върнат обратно добавена стойност към обществото ни. За много от тях това е начин да мотивират служителите си, като показват, че освен за една бизнес цел, с работата си допринасяш и за определена кауза. Това е начин и компанията, и служителите да бъдат социално отговорни. Има компании с ефективни доброволчески политики, които например дават част от платеното работно време на служителите си за доброволчество. - Погледнато локално се развива добре, намират се все повече и повече доброволци. На картата на света обаче сме много назад. Както в световните, така и в европейските класации. Например в класацията  World Giving Index 2018  (Charities Aid Foundation) в индекса за дарителство от 145 държави сме на 126-то място. А по даряване на време заемаме 144-то място. Но безспорно все повече стават хората, които доброволстват и ние ги виждаме с нарастващия брой доброволци в TimeHeroes. Все повече млади хора виждат, че да имаш тази дейност в CV-то ти помага. Това е начин да мотивираш ученици и студенти, които досега не са се замисляли за подобна възможност. Някои организации полагат големи усилия и постигат огромни успехи в набирането на доброволци и според мен няма нищо лошо за тази цел да се използват методи от маркетинга или харизмата на смислените хора, които работят за каузата. В крайна сметка така успяваш да помогнеш на някого да научи за още един начин да помага на другите и това е наистина красиво.  - В първите години на прехода имаше много скандали с фондации и неправителствени организации. Аз не съм била достатъчно възрастна, за да разбирам по-добре какво се случва, но в съзнанието ми винаги е стояло, че фондация е лоша дума. Българите са станали много предпазливи в това отношение. Самата аз съм виждала това покрай другата кауза, по която работя - \"Подарете книга\". Имало е случаи, когато съм търсила спонсорство и хората са ни гледали недовечиво, докато не покажем ясно, че всичко е прозрачно. Докато не споделиш във \"Фейсбук\" всичките си отчети например. Затова и топката е в организациите, които трябва да бъдат по-открити, за да премахнат тази стигма. Много хора също така не осъзнават, че реално погледнато даряването на време понякога е много по-ценно от даряването на пари.  - Основната ми кауза е \"Подарете книга\". За нея давам голяма част от свободното си време. Фондацията служи като посредник между хора, които са доброволци-ментори на деца, лишени от родителски грижи. Така че поне два пъти в месеца ходя в някои от домовете, с които работим. Отделно от това правя безброй отчети, пиша постове във \"Фейсбук\" и какво ли още не. Всъщност поемам почти едно работно място във фондацията като доброволец.  -Ако има награди за спортисти, филми и мениджъри например, още по-необходимо ни е да има награди за добрите дела край нас. Това е начин да кажем \"Ура!\" за изключителните примери, вдъхновяващите доброволци и неуморния им дух. И въпреки че за всеки доброволец радостта от стореното добро стига, това е още един повод да ги поставим в светлининте на прожекторите и да вдъхновим повече и повече хора да доброволстват.", "date": "2019.06.05", "title": "Благовеста Пугьова, TimeHeroes: Да дариш време понякога е по-ценно от това да дариш пари"}
{"url": "https://www.dnevnik.bg/sport/2019/06/05/3917040_fotogaleriia_na_begom_v_biznes_parka/", "text": "За поредна година отборното състезание за компании Postbank Business Run 2019 в София предложи положително настроение и много емоции.", "date": "2019.06.05", "title": "Фотогалерия: Бягането като тиймбилдинг"}
{"url": "https://www.dnevnik.bg/sviat/2019/06/05/3916857_skurcaneto_na_socialniia_model_v_daniia_shte_reshi/", "text": "Северният модел на социално благополучие, на който дълго време мнозина по света завиждаха в стремежа към егалитарна утопия, заскърца. Застаряването на населението караше политиците в целия регион години наред да ограничават щедрата социална държава, грижеща се за хората през целия им живот. В Дания днешните избори може да се окажат повратна точка и недоволните избиратели да кажат: \"Стига\". Датчаните, подобно на гражданите на останалите северни страни, плащаха с голяма охота едни от  най-високите данъци в света , защото смятаха, че си струва тази цена да бъде платена, за да имат универсален достъп до здравеопазване, образование и грижи за възрастните хора. Но поредица правителства съкращаваха разходите, за да намаляват бюджетния дефицит и това стана причина повече хора да започнат да вадят пари от джоба си, за да плащат за нещо, което преди е било безплатно. \"В Дания плащаме много високи данъци и в това няма нищо лошо. Но смятам, че в замяна имаме право да изискваме определени услуги\", каза Соня Блютсьо, пенсионерка. Общината уведомила 92-годишната й майка, която е с деменция, че почистването на малкото й жилище в дом за възрастни хора в град Асенс, централна Дания, ще бъде намалено наполовина, до само десет пъти в годината. Майка й, която живее от държавната си пенсия от 9000 датски крони (1350 долара), не може да си позволи да плаща на частна фирма за почистване, защото това би излязло някъде около 1000 крони на месец, каза Блютсьо. Решението на общината предизвика възмущение в социалните мрежи, превърнало се в илюстрация на тлеещия гняв от подобни съкращения на разходите. Това възмущение накара премиера да коментира случая в парламента и след това решението беше отменено. Ерозията на  социалната държава  се превърна в определящ фактор за кампанията преди изборите. Дания е страна, в която хората дават всеки месец на държавата средно по 36 процента от личните си доходи. Според социологическите проучвания премиерът Ларс Льоке Расмусен от \"Венстре\" (Либералната партия) ще загуби властта в полза на Мете Фредериксен от Датската социалдемократическа партия. ДСДП на Фредериксен спечели народната подкрепа, като обеща да увеличи публичните разходи и бизнесът и богатите да плащат по-високи данъци, за да има повече приходи за социалната система. Обеща и да върне назад част от пенсионната реформа чрез даване на възможност на хората с натрупан 40-годишен трудов стаж да се пенсионират по-рано. Расмусен обаче обвини съперничката си, че \"продава илюзии\". \"Или накрая избирателите масово ще се разочароват от Вас, или ще оставите огромна дупка в хазната\", каза той на Фредериксен за намеренията й към пенсионната система в телевизионен диспут между двамата по-рано тази година. Датчаните се обръщат към частния сектор Леви политици и активисти по целия свят сочат северния модел като златен стандарт за социалната държава. Този модел намери място например в кампанията за президентските избори в САЩ, когато кандидатът на демократите  Бърни Сандърс  изтъкваше Дания като образец, за да обясни виждането си за идеалното бъдеще на Америка. Но к постепенното оттегляне от трудовия пазар на поколението на така наречените бейби бумъри трудният избор, пред който е изправена Дания, стои и пред останалите северни държави. Избирателите имат усещане за увеличаваща се несигурност и все повече поставят под натиск политиците да съхранят грижливо пазения им модел на социално благополучие. През април във Финландия Финландската социалдемократическа партия спечели парламентарни избори за пръв път от 20 години, след като агитираше, че ще повиши данъците, за да покрие растящите разходи за социалната система. На миналогодишните избори в Швеция, една от най-богатите страни в Европа, националистическата партия \" Шведски демократи \" увеличи подкрепата си благодарение на опасенията, свързани с имиграцията и социалната държава. Северните страни все още са на върха в класациите на Организацията за икономическо сътрудничество и развитие за страните с най-големи публични разходи на глава от населението за социално подпомагане на бедните, възрастните, хората с увреждания, болните и безработните. В тази група се нареждат също страни като САЩ, Германия и Япония. С отделяните 28 процента от брутния вътрешен продукт самата Дания харчи по-голяма част от богатството си за обществено благополучие от повечето европейски страни и по този показател изостава единствено от Франция, Белгия и Финландия. Но много датчани са уморени от начина, по който се развиват нещата след две десетилетия на икономически реформи. Съкращенията на разходите за здравни услуги, които включват всичко от безплатни лекарски прегледи до лечение на рак, доведоха до закриване на една четвърт от държавните болници само за последното десетилетие. Според неотдавнашно социологическо проучване над половината датчани нямат доверие, че общественото здравеопазване ще им предложи правилното лечение. Поради това делът на хората сред 5.7-милионното население на Дания, които се осигуряват в частни здравни фондове, се е увеличил до 33 процента при едва 4 процента през 2003 г., сочат данните на търговската организация Insurance and Pension Denmark (Осигуряване и пенсии в Дания). Други съкращения на разходи през последните десет години доведоха до закриването на една пета от държавните училища, а публичните разходи на човек от населението над 65 години, като домове за възрастни хора, почистване и възстановяване след прекарана болест, намаляха с една четвърт. От началото на миналото десетилетие правителствата въведоха освен това непопулярни мерки за насърчаване на хората да работят по-дълго. Те включваха постепенно увеличаване през следващите десетилетия на възрастта за пенсиониране на 73 години - най-високата в света - при 65 сега, премахване на социални привилегии за по-ранно пенсиониращи се хора и намаляване от четири на две години на срока за получаване на помощи за безработица. Съревнование по харчене Макар че тези политически мерки доведоха до рационализиране на публичните финанси и икономически растеж, който след 2010 г. е средно 1.6 процента - тоест над средния за ЕС, утрешните избори може да ознаменуват смяна на курса. Фредериксен казва, че през следващите пет години ще увеличава публичните разходи с по 0.8 процента на година - общо 37 милиарда крони през 2025 г. - за да подпомогне социалната държава. \"Причината, поради която не искате да заделяте парите, нужни за поддържане на сегашното ниво (на социално благополучие) е, че искате да има някакъв буфер и за намаляване на данъците\", обърна се тя към Расмусен в телевизионния диспут. Фредериксен обаче е обвързана със закон, приет през 2012 г., който не позволява бюджетният дефицит да надхвърля 0.5 процента от БВП - това са доста по-строги правила от тези на ЕС, които определят таван от 3 процента. Посланието й за увеличаване на разходите обаче намира добър отзвук в обществото. Същото важи и за по-твърдата й позиция по въпроса за имиграцията, което й помогна да привлече гласоподаватели и от лагера на антиимиграционната Датска народна партия. Расмусен заяви, че приемлив вариант за постигане на определено равнище на социално благополучие могат да бъдат и напредъкът в технологиите и допускането на повече частни играчи в области като здравеопазването и грижите за възрастните хора. Но миналия месец той смени курса и обяви план да повишава публичните разходи с по 0,65 процента на година - почти толкова, с колкото иска да ги повишава и ДСДП. Няма достатъчно хора Тъй като държавният дълг е 49 процента от БВП - доста по-малко от средните за ОИСР 111 процента, а бюджетът е близо до това да бъде балансиран, има свободно пространство социалните разходи да бъдат повишени, смятат икономисти. Но Ян Стьоруп Нилсен от групата за финансови услуги \"Нордеа\" смята, че някои предизборни обещания като тези и на двамата кандидати да назначат 1000-2000 нови медицински сестри, са нереалистични, при положение че заетостта е рекордно висока - тя възлиза на 2.77 милиона души или 97 процента от трудоспособното население. \"Проблемът е, че няма достатъчно хора\", добави той. \"Засега политиците не могат да направят кой знае какво. Може да казваш, че искаш 1000 нови сестри в болниците, но няма откъде да ги намериш\", заяви Нилсен. Той предупреди, че повишаването на публичните разходи крие риск от прегряване на икономиката и намаляване на икономическия растеж, ако повишените разходи доведат до прехвърляне на още хора от частния към публичния сектор. Пенсионерката Блютсьо заяви, че когато ограничили услугите за майка й, тя започнала да прави всичко възможно да почиства жилището, когато ходи да я вижда, но отказва да върши редовното чистене, което преди предлагала държавата. \"Ако го направя, общината ще постигне целта си да ореже разходите и да накара нас да запълваме празнотата\", каза тя. /БТА", "date": "2019.06.05", "title": "Скърцането на социалния модел в Дания ще реши днешните избори"}
{"url": "https://www.dnevnik.bg/kultura/2019/06/05/3917008_sofiia_kato_spirka_po_putia_ot_malaga_do_viena/", "text": "В областта на изобразителното изкуство едни от художниците, които могат да направят връзка между България и Испания и Австрия, са четирима представители на фамилията Санча. Техни произведения от XIX век до днес са включени в изложбата \"От Малага до Виена, минавайки през София\", която   в клон \"Двореца\" на Националната художествена галерия. За малко повече от един век от известната фамилия са излезли близо 20 художници, но изкуството и животът на Франсиско Санча, Хосе Санча, Алисия Санча и Бенямин Хелмут Нахтигал са свързани с България. В изложбата те са представени с близо 100 произведения. Някои от тях са собственост на Алисия Санча, други са подбрани от фондовете на Националната художествена галерия и Софийската градска художествена галерия. Трети са от лични колекции на близки и приятели. Куратор на изложбата е проф. Аксиния Джурова.  Франсиско Санча Ленго (1874-1936) е известен испански художник, илюстратор и карикатурист. С Пабло Пикасо го свързва общият им роден град Малага и дългогодишно приятелство. Работил е с Федерико Гарсия Лорка като сценограф, а друг негов приятел е Тулуз Лотрек. В изложбата са включени негови пейзажи и рисунки, вдъхновени от събитията в България през първите десетилетия на ХХ век, както и карикатури за сатирични журнали, правени от него и по-малкия му брат Томас Ленго. В България най-известен е Хосе Санча (1908 - 1994 г.). Влияние за това оказва стихотворението на Веселин Ханчев \"Романсеро за Хосе Санча\" от дебютната му стихосбирка \"Испания на кръст\" (1937 г.), посветена на гражданската война в Испания. След като Франко идва на власт, художникът е принуден да замине в Москва, където през 1940 г. се жени за дъщерята на българския поет Людмил Стоянов - Анелия. През 1947 г. той се озовава в България. През 50-те години Хосе Санча работи активно като илюстратор. Той е един от основателите на Сатиричния театър и изработва сценографията за първата постановка в театъра - \"Баня\" по Владимир Маяковски. Работи в киното заедно с Боян Дановски, Захари Жандов, Валери Петров и Анжел Вагенщайн. Алисия Хосе Санча-Нахтигал е родена в София през 1950 г. Следва живопис и сценография в Берлин, а след това живее и работи във Виена. Първата й изложба в София е \"Музика за птици, или когато абсурдът стане действителност\" в галерия \"Арте\" през април 2017 г. Най-младият представител на фамилията Санча е Бенямин Хелмут Нахтигал. Той е роден във Виена през 1988 г. През 2015 г. завършва Университета за приложни изкуства във Виена, специалност \"Графика\". Редовно участва в групови и самостоятелни изложби във Виена, Грац и Любляна. През 2012 г. получава наградата \"Артист на годината\" на Австрийското национално радио.", "date": "2019.06.05", "title": "София като спирка по пътя от Малага до Виена"}
{"url": "https://www.dnevnik.bg/evropa/2019/06/05/3917213_britanskite_konservatori_shte_izberat_priemnika_na_mei/", "text": "Членовете на британската Консервативна партия ще гласуват кой да е приемникът на премиера Тереза Мей в седмицата, започваща от 22 юли, съобщи партийната централа, цитирана от \"Ройтерс\". В първия етап от надпреварата за нов премиер консервативните депутати подбират двама кандидати измежду участниците. След това членовете на партията в цялата страна гласуват за единия или другия от тези двама кандидати. В изявление на Консервативната партия се съобщава, че първото гласуване на депутатите за избора на двамата \"финалисти\" ще се състои на 13 юни. Следващи турове са предвидени на 18, 19 и 20 юни. Като фаворит за момента се очертава Борис Джонсън. Той бе лицето на официалната кампания за напускането на ЕС. Бившият кмет на Лондон подаде оставка като външен министър през юни миналата година в знак на протест срещу стратегията на Мей в преговорите за Брекзит. Вчера двама от кандидатите в надпреварата се оттеглиха. Британският държавен министър по въпросите на жилищното строителство Кит Молтхаус заяви, че е реалист и осъзнава, че съществуват очаквания тази надпревара да завърши възможно най-скоро. \"Последните няколко дни показаха, че има желание тази надпревара да приключи бързо и нацията да има нов лидер възможно най-скоро. Поради това ми се струва подходящо да оттегля кандидатурата си\", написа Молтхаус в \"Туитър\". По-рано британският депутат консерватор Джеймс Клевърли също се оттегли. Клевърли е заместник-министър по въпросите на Брекзит и застъпник за бързо излизане от Европейския съюз, за да може Великобритания да се заеме с други належащи проблеми. \"Стана ясно, че е твърде малко вероятно да стигна в надпреварата до един от двамата крайни претенденти\" за поста на Мей, се казва в изявление на депутата, разпространено от телевизия \"Скайнюз\". \"Поради тази причина се оттеглям от процеса за избор на нов лидер и няма да подам документи за участие в състезанието\", добавя той. Клевърли посочи също, че е ясно, че консервативните депутати не са готови да подкрепят някого, който е депутат от сравнително кратко време. Той бе избран в Камарата на общините през 2015 г. Така броят на кандидатите намаля до 11. Междувременно проевропейската британска партия \"Промяна за Обединеното кралство\" се разпадна четири месеца след създаването си заради провала си на изборите за Европейски парламент, в които не спечели нито едно място, предадоха \"Асошиейтед прес\" и \"Франс прес\". От 11 депутати в британския парламент партията сега остава с петима. Другите шестима се отделиха от нея и стават независими. Сред тях е и досегашният лидер на партията Хайди Алън. Новият лидер Ана Субри заяви, че е \"силно разочарована, че в толкова решаващ момент за британската политика бившите колеги са взели такова решение\". \"Промяна за обединеното кралство\" бе създадена през февруари от депутати, които напуснаха Консервативната и Лейбъристката партия. Тя подкрепя идеята за втори референдум за Брекзит. /БТА", "date": "2019.06.05", "title": "Британските консерватори ще изберат приемника на Мей след 22 юли"}
{"url": "https://www.dnevnik.bg/na_put/2019/06/05/3916982_ot_vinoto_d-day_do_atrakcionite_v_stil_1944_-_desantut/", "text": "Игри \"искейп\" - измъкване от затворени стаи, обиколка на бронирани машини или на (военнотранспортните самолети) С-47, сирене камамбер и вино от Южна Франция с печат \"D-Day\" (денят на десанта в Нормандия през Втората световна война): туризмът, свързан с десанта, е ключов фактор в икономиката на Нормандия и приема все по-разнообразни форми, които породиха дебати в провинцията. \"Нашата цел е да опитаме да помогнем на хората да преживеят това, през което са преминали американските парашутисти през нощта на 5 срещу 6 юни и по този начин да подтикнем младите поколения да погледнат след това и витрините в музея\", обяснява Еманюел Ален, един от директорите на \"Ди Дей икспириънс\", музей на парашутистите от 1944 г. в Карантан-ле-Маре (Северозападна Франция), който предлага симулация на полет в С-47. Обектът, входът за който струва 13 евро, се намира на десетина километра от Сент-мер-Eглиз, сектор, където 13 хил. американски парашутисти са пуснати от самолети С-47 през нощта на 5 срещу 6 юни. \"Трябва да го посетите. Почти се усещаме там. Движи се. През илюминаторите виждаме други самолети, които избухват в полет, но това вече не е трик\", който ни плаши много, признава Патрисия, 52-годишна медицинска сестра, излизайки от С-47. \"Продължава 7 минути. През 44-та е продължило час и 45 минути и самолетът не е имал врата\", уточнява Ален, бивш маркетингов специалист. Неговият музей, където са показани военни униформи и екипировка, приема над 130 хил. посетители годишно, в сравнение с 20 хил. преди откриването на симулатора през 2015 година. Освен музея и магазина за военна екипировка, с каски по 7500 евро и жилетки по 14 500, колекционерите откриха в събота и 3Д-кино със 150 места. \"Историците на музея сме ние. Написахме и сами редактирахме 19 книги\", добавя Ален. В неговия бутик за сувенири, редом с монополи \"D-Day\" и танк в прозрачна топка със сняг, се намира и книга за битката за Нормандия. На няколко километра от \"Ди дей икспириънс\", в Музея на победата в Нормандия, се готви за откриване игра за измъкване от затворени помещения, наречена \"Льо Блокхаус\". 10-те минути в бронирани коли струват 39 евро. Между Карантан и Сент-Мер обиколка с военни джипове ни кани да \"усетим емоциите на парашутистите, кацащи във враждебна среда\" през нощта - посещение на театър, струващо 400 евро на група. \"Автентично изживяване\" е това, което обещава Регионалният комитет по туризма. \"С приближаването на момента, когато ветераните ще изчезнат, трябва да достигнем и младите, с посещения, по-ориентирани към поколението, което няма семейни и сантиментални връзки с десанта\", обяснява пред АФП Доминик Соси, отговарящ за \"D-Day\" в комитета. \"Развлекателен парк\" Тази концепция предизвиква изненада в Мемориала на град Кан (в Нормандия). \"Лъжат хората. Опитът на бойно поле не може да се предаде, той дори не може да се опише. Превръщането на сериозни теми в моменти за развлечение е неприемливо. Трябва да се обясни сложността на войната, мъртвите\", смята Стефан Грималди, директор на обекта, чиято посещаемост (371 700 през 2017 г. при вход от 19.80 евро) се запазва на постоянно равнище, на фона на умножаването на музеите. Обектът, в който работят много историци, ще открие на 7 юни кино с 350 места, предлагащи 360-градусов панорамен изглед. От една атракция на друга, понякога се забелязват неистини, като в Сент-Мари-дю-Мон, което е обозначено като първото освободено село в континентална Франция. Всъщност тази титла се пада на Ранвил. \"Едновременно се увеличават потребителските стоки, свързани с Деня на десанта и местата без надеждна научна основа. Малко по малко това се превръща в развлекателен парк с риска да се забравят трагичните измерения на войната\", добавя Бертран Льожандр, професор от Университета Париж 13. Самият той е роден в Сент-мер-Еглиз, където магазините за военни антики вървят ръка за ръка с бира \"D-Day\". При все това гробищата, чието посещение, разбира се, е безплатно, привличат като цяло най-много посетители, броят на които нараства. \"Тук могат да бъдат усетени много емоции. Важно е да си дадете сметка за величието на нещата\", признава Жерасим Бувие, 45-годишна медицинска сестра, която посещава 9300-те надгробни кръстове в американското гробище в Колвил-сюр-Мер (посрещнало 1.4 милиона посетители през 2018 година). /БТА", "date": "2019.06.05", "title": "От виното \"D-Day\" до \"атракционите\" в стил 1944 - десантът в Нормандия носи пари"}
{"url": "https://www.dnevnik.bg/evropa/2019/06/05/3917217_babish_nareche_ataka_sreshtu_chehiia_doklad_na/", "text": "Премиерът на Чехия Андрей Бабиш окачестви като атака срещу страната подготвян от Европейската комисия доклад, че той е в предполагаем конфликт на интереси, предаде \"Ройтерс\". Според предварителните резултати от проверка на комисията,  изтекли миналата седмица  в медиите, компанията \"Агроферт\", притежавана преди от Бабиш, не трябва да има достъп до еврофондове за развитие, защото Бабиш е останал техен получател. В доклада се загатва за възможността Чехия да връща европейско финансиране. В реч пред парламента вчера Бабиш заяви, че страната няма да губи еврофондове, които са били от полза за нейното развитие и управление на бюджета. \"Съмнителен одит, атака срещу Чехия и ще повторя отново, нищо няма да бъде връщано.\" Говорител на Еврокомисията каза, че тя е спазила всички правила в процедурата на одита. От края на април десетки хиляди чешки граждани  протестират срещу Бабиш  и новия министър на правосъдието заради съмнения, че те се намесват в полицейското разследване, което препоръчва премиерът милиардер да бъде изправен пред съда. Снощи броят на протестиращите бе около 100 хиляди. Бабиш е заподозрян, че преди повече от десетилетие е усвоил субсидия от два милиона евро за ферма и конферентен център, като е укрил, че той е техен собственик - нещо, което премиерът отрича.  Чешката прокуратура още обсъжда  дали да предаде делото в съда. През 2017 г. Бабиш трансформира в доверителни фондове конгломерата \"Агроферт\", обхващащ над 200 компании в сферата на хранителната промишленост, земеделието, химическата промишленост и медиите. Критици твърдят, че той продължава да контролира непряко своя бизнес. /БТА", "date": "2019.06.05", "title": "Бабиш нарече \"атака срещу Чехия\" доклад на Брюксел за конфликт на интереси"}
{"url": "https://www.dnevnik.bg/citat_na_deniia/2019/06/05/3917220_citat_na_denia_niama_nujda_ot_kaski_a_ot_sinyo/", "text": "Това каза лидерът на \"Атака\" Волен Сидеров в ефира на Би Ти Ви. Повод за изказването е напрежението в малката коалиция. На 28 май ВМРО поиска да свали лидера на \"Атака\" Волен Сидеров  от поста му на председател на парламентарната група на \"Обединени патриоти\" . Според депутати от партията на Красимир Каракачанов желанието им е налице, но все още нямат решение на парламентарната група. \"Продължавам да мисля, че Цветанов е един голям политик, той има бъдеще. Излизайки от управлението, ще остане в историята. Не сме се чували след подаването на оставката му, но не е нужно, с него се разбираме без думи\", каза Волен Сидеров и направи аналогия с Шарл дьо Гол. Позицията му е по повод   оттеглянето на Цветанов от всички ръководни постове  в ГЕРБ заради скандала с купените апартаменти на цени под средните за пазара.  В малкия коалиционен партньор трите партии (НФСБ, \"Атака\" и ВМРО) не успяха да постигнат съгласие за общо явяване на изборите въпреки декларираното пред медиите желание за това. Обидите между лидерите им ескалираха след вкарването на двама евродепутати от ВМРО - Ангел Джамбазки и Андрей Слабаков. \"Атака\" и НФСБ получиха по-малко гласове от независими кандидати като Минчо Христов и бившия кмет на \"Младост\" Десислава Иванчева.", "date": "2019.06.05", "title": "Цитат на деня: Няма нужда от сини каски, а от сиво вещество под тях"}
{"url": "https://www.dnevnik.bg/video/2019/06/05/3917149_borisov_i_domuschiev_se_sheguvat_na_tema_televizii/", "text": "За \"Нова телевизия\" накъде да гледам... Ти гледай там, аз Би Ти Ви...\" С тази реплика Бойко Борисов се обръща към председателя на Конфедерацията на работодателите и индустриалците в България (КРИБ) Кирил Домусчиев, който отскоро е  собственик на \"Нова телевизия\" . Между звука от светкавиците на фотоапаратите и позирането с усмивка пред камерите се чува, че премиерът добавя нещо, за да е коректно, а Домусчиев дори казва, че дава интервюта само на конкурентната медиа, за да няма завист. Годишният бал на КРИБ беше снощи в София - повече за пристигането на гостите, сред които дузина министри, депутати и кметът на София - вижте във видеото.", "date": "2019.06.05", "title": "Борисов и Домусчиев се шегуват на тема телевизии (видео)"}
{"url": "https://www.dnevnik.bg/evropa/2019/06/05/3917223_opitut_za_otcepvane_na_katalunia_be_durjaven_prevrat/", "text": "Опитът за отцепване на Каталуня през 2017 г. е бил \"държавен преврат\", целящ да \"ликвидира испанската конституция\". Това констатира прокурорът Хавиер Сарагоса, представяйки заключителните си аргументи по процеса срещу 12-те каталунски сепаратисти, предаде \"Франс прес\". \"Това беше държавен преврат, който имаше за цел замяната на един юридически установен ред чрез друг посредством незаконни средства\", заяви Сарагоса. Дванадесет каталунски сепаратисти са обвиняеми по този исторически процес, започнал на 12 февруари. Той приключва на 12 юни. Подсъдимите са съдени за организиране на референдум за самоопределяне на Каталуня, който беше забранен от испанските власти, и за обявяване на независимостта на Каталуня през октомври 2017 г. Девет от подсъдимите са в предварителния арест. За привържениците на независимостта на Каталуня те са политически затворници - версия, която категорично бе отхвърлена от прокурора Сарагоса. \"Сепаратистите са съдени, защото опитаха да ликвидират испанската конституция, датираща от 1978 г., прибягвайки до насилие\", заяви той. Присъдата по делото се очаква през есента, припомня \"Франс прес\", цитирана от БТА. Докато няколко сепаратистки лидери бяха арестувани и са в предварителен арест, други, сред които тогавашният регионален лидер Карлес Пучдемон, избягаха от страната, отбелязва \"Ройтерс\". Петима от обвиняемите бяха избрани за депутати на изборите в края на април, но въпреки това не бяха освободени.", "date": "2019.06.05", "title": "Опитът за отцепване на Каталуня бе \"държавен преврат\", каза испански прокурор"}
{"url": "https://www.dnevnik.bg/politika/2019/06/05/3917224_siderov_ne_se_pritesniava_che_moje_da_bude_otstranen/", "text": "Лидерът на \"Атака\" Волен Сидеров не се притеснява, че може да бъде отстранен от коалицията \"Обединени патриоти\" ( \"Атака\", НФСБ и ВМРО) и от поста председател на парламентарната им група в парламента. Това заяви самият той в ефира на Би Ти Ви. \"И двете други партии имат желание да ме отстранят. Тези неща се решават на коалиционен съвет, те имат мнозинство и няма значение\", заяви Сидеров. В края на май  стана известно, че ВМ РО иска да свали лидера на \"Атака\" Волен Сидеров  от поста му на председател на парламентарната група на \"Обединени патриоти\". Въпреки това все още няма информация кога ще бъде взето окончателното решение. Третият коалиционен партньор Валери Симеонов, лидер на НСФБ, преди няколко месеца  свали доверието си от Сидеров  като председател на парламентарната група. ВМРО тогава потушиха скандал, но сега се надяват да получат подкрепата на Симеонов. Сидеров изтъкна, че коалицията е факт благодарение на него. \"Симеонов много се колебаеше, а Каракачанов трябва да ми е благодарен, че е на този пост и постига такива успехи\", обобщи той.", "date": "2019.06.05", "title": "Сидеров не се притеснява, че може да бъде отстранен от \"Обединени патриоти\""}
{"url": "https://www.dnevnik.bg/politika/2019/06/05/3917221_menda_stoianova_partiinite_subsidii_sa_izchisliavani/", "text": "Партийните субсидии са изчислявани правилно така, както повеляват текстовете на закона. Това обяви пред \"Нова телевизия\" Менда Стоянова, председател на бюджетната комисия в Народното събрание. Допълни, че от 2001 г. до момента тези текстове са едни и същи в Изборния кодекс. От 2001 г. досега субсидиите на партиите, които имат парламентарно представяне, и субсидиите на партиите, които са преминали бариерата от 1%, се изчисляват на база общата сума, която е предвидена. Сумата се изчислява, като се взимат всички действителни гласове на партиите и се умножат по 11 лв. Това означава, че в този случай винаги е действал принципът на преразпределение на действителните гласове, подадени за онези партии и коалиции, които не са преминали бариерата, обясни Менда Стоянова. Обясни, че по случая, оповестен наскоро в \"Шоуто на Слави\", няма прокурорско постановление, а писмо, което наблюдаващият прокурор е изпратил до министъра на финансите. \"В момента Министерството на финансите пише своето становище по това писмо. По никакъв начин това писмо на прокурора няма как да бъде обжалвано. Ако има данни за извършени престъпления, това те го прехвърлят на Касационната прокуратура\", каза още Стоянова. Тя увери, че законът от 2001 г. досега е прилаган по един и същи начин. Неслучайно коалициите, които получават субсидия и са задължени да представят на финансовия министър всяка година своето коалиционно споразумение за това по какъв начин той да им преведе средствата, също са го изчислявали по същия начин, обясни Стоянова.  През 2011 г. Сметната плата е правила одит на Народното събрание и в нейния доклад не е констатирала това разпределение на парите, обяви още Стоянова. Заключи, че получените над 11 лв. на действителен глас суми трябва да бъдат върнати и да се направи по-ясна регламентация за какво да се харчат парите от субсидиите. Вчера парламентарната комисия по правни въпроси  единодушно подкрепи предложения от Министерския съвет законопроект , според който получаващите по право държавна субсидия партии ще трябва да върнат \"надвзетите\" пари за три години назад, чийто общ размер се очаква да бъде 14.5 млн. лв. За гласуваха 15 народни представители от всички партии.", "date": "2019.06.05", "title": "Менда Стоянова: Партийните субсидии са изчислявани правилно"}
{"url": "https://www.dnevnik.bg/sport/2019/06/05/3917232_kubrat_pulev_veche_pregovaria_s_andi_ruis_za_mach_v/", "text": "Кубрат Пулев обяви, че вече преговаря с Анди Руис за мач през ноември. Българинът, който е официален претендент на Международната боксова федерация (IBF), не вижда защо двубоят да не се състои тази есен. \"Ние вече започнахме преговори с Руис. Не виждам причина двубоят да не се проведе през ноември. Говорим за Лас Вегас\", каза Пулев, цитиран от \"Тема спорт\". Думите му идват дни след  изненадващата победа на Руис срещу световния шампион Антъни Джошуа , с която взе четири от поясите и  размести картите в категорията . Пулев посъветва Джошуа \"да не се хвърля на реванш с Руис, защото ще загуби отново\". \"При това още по-тежко. Видяхте, че той бе наистина безпомощен. Има една много хубава българска поговорка - не си прави сметки без кръчмар. Говореха за следващи срещи, включително водиха преговори и с нас за мач през ноември на \"Уембли\". Не го брояха за жив, държаха се надменно, но Господ гледа и бе на друго мнение.\" Преди ден обаче промотърът на Джошуа - Еди Хърн каза, че реванш ще има през ноември или декември, което би означавало, че българинът няма да може да се изправи срещу Руис. Пулев отхвърли възможността да се изправи срещу Тайсън Фюри за титлата на IBF, тъй като по думите му британецът е доста по-назад в ранглистата. \"До десетина дни всичко ще стане ясно. Ако Руис все пак се реши на ход за реванш с Джошуа, ще боксирам със следващия в ранглистата. Това е правилникът на федерацията. Още малко търпение и всичко ще си дойде на мястото\", каза българинът.", "date": "2019.06.05", "title": "Кубрат Пулев вече преговаря с Анди Руис за мач в Лас Вегас"}
{"url": "https://www.dnevnik.bg/evropa/2019/06/05/3917235_franciia_shte_zabrani_unishtojavaneto_na_nehranitelni/", "text": "Френският премиер Едуар Филип обяви мерки срещу унищожаването на непродадени или върнати продукти, които може да засегнат луксозните марки и онлайн търговците като \"Амазон\", предаде \"Гардиън\". Забраната за унищожаване на нехранителни стоки, включително дрехи, електроника, продукти за хигиена и козметика, ще влезе в сила в рамките на следващите четири години. Новината дойде на фона на  успеха на зелените партии  на изборите за Европейски парламент миналия месец. Във Франция те бяха на трето място с 13.5% от гласовете. Нови потребителски продукти на стойност над 650 милиона евро се изхвърлят или унищожават във Франция всяка година според канцеларията на премиера. \"Това е боклук, който шокира здравия разум. Това е скандално\", подчерта Филип. Мерките включват задължително предаване на продуктите, за да бъдат повторно използвани или рециклирани. Те са част от законопроект за икономиката, който кабинетът ще обсъжда през юли. Би трябвало да влязат в сила между 2021-2023 г. Законодателството бе обещано, след като документален филм показа контейнери, пълни с непродадени или върнати продукти в склад на \"Амазон\", да се изпращат, за да бъдат унищожени заради споразумения между онлайн фирмата и трета страна. От офиса на Филип уточниха, че ще има специални регулации за луксозния сектор. Ще има изключения за продукти, които стават негодни за употреба след определена дата.", "date": "2019.06.05", "title": "Франция ще забрани унищожаването на нехранителни стоки, които не са продадени"}
{"url": "https://www.dnevnik.bg/bulgaria/2019/06/05/3917233_kratki_novini_opasnite_iazoviri_sa_nad_500/", "text": ". Българин почина след нападение във Великобритания, двама заподозрени са били арестувани, съобщи министерството на външните работи. Той е починал на 4 юни, след като на 1 юни е бил открит в безсъзнание на улицата. Според полицията в Саутпорт, мъжът и двамата му синове са били нападнати от група мъже. Британските власти отправят молба към всеки с повече информация да се свърже с полицията на Мърсисайд чрез Twitter @MerPolCC, Фейсбук Merseyside Police CC или по телефона на номер 101, като се посочи случай № 19100282822. Кабинетът одобри 6.1 млн. лв за социални осигуровки на инвеститори Средствата са за периода 2019- 2021 г. и се отпуска за няколко проекта, съобщава пресцентърът на Министерски съвет. Парите са за разширяване на дейността на съществуващи предприятия и за създаване на нови в района на столицата, Пловдив, Костинброд и Индустриална зона Божурище. Планира се разкриването на 1 791 нови работни места и извършването на инвестиции в размер на 93.33 млн. лв. Проектите се осъществяват основно във високотехнологични дейности от сектора на услугите и от производствения сектор. С договора, инвеститорите поемат ангажимент да поддържат заетостта по тези проекти за срок от най-малко три или пет години, в зависимост от категорията на предприятието. Те са на дружествата \"Мултивак България Продакшън\" ЕООД, \"Булпрос Консултинг\" АД, \"Ролпласт Груп\" АД, \"Интрама Протек\" ЕООД, \"Кока Кола Юрпиън Партнърс Сървисис България\" ЕООД, \"Каргил България\" ЕАД, \"Ъпнетикс\" ЕАД, \"Експириън България\" ЕАД, \"Кока Кола Хеленик Ай Ти Сървисиз\" ЕООД и \"Бер-Хелла Термоконтрол\" ЕООД.  Ще бъдат отпуснати 6 млн. лв за противоградови ракети Допълнителните средства ще бъдат разплатени доставени противоградови ракети, съобщава пресцентърът на Министерски съвет. Те ще бъдат по бюджета на Министерството на земеделието, храните и горите. Преди откриването на активния сезон по градозащита, Изпълнителната агенция за борба с градушките (ИАБГ) разполагаше с 4 870 ракети. Поради необходимост от обезпечаване на ракетните площадки в страната ще бъдат заявени и доставени 8 326 броя ракети, които ще бъдат разплатени с отпуснатите средства. Тази година бяха открити два нови командни пункта в град Хасково и село Тъжа.Така броят им на територията на страната става 11. Към момента те разполагат с 256 ракетни площадки, като предстои пускането на още нови 5 към старите полигони в Плевен и Пловдив и една към този в село Тъжа. Променя се таксата за аеронавигационно обслужване Правителството промени таксата за аеронавигационно обслужване. До момента таксата за прелитане през въздушното пространство на България беше 26.7 евро, като за тази година тя се увеличава на 31.4 евро, съобщава пресцентърът на Министерски съвет. Промени има и при лихвения процент за закъснели плащания, който от 9.74 % се намалява на 9.68 %. За 2019 г. е в сила и нова по-ниска осреднена таксова единица за зоните и районите на летище София, в размер на 264.16 лв. като досегашната беше 324.36 лв. Няма промяна в осреднената таксова единица за останалите международни летища в Бургас, Варна, Пловдив и Горна Оряховица. Социалната пенсия за старост се увеличава със 7 лв. Кабинетът реши тя да се увеличи от 125.5 лв. на 132,7 лв. от 1 юли, съобщава пресцентърът на Министерски съвет. Промяната засяга 136. 5 хил. души. Промяната ще доведе до ръст на пенсиите, които не са свързани с трудова дейност, тъй като по закон техният размер се определя в зависимост от социалната пенсия за старост. Това са пенсиите за военна и гражданска инвалидност, социалната пенсия за инвалидност и персоналната пенсия. Ще се повишат и размерите на нормативно установените добавки към пенсиите - за чужда помощ и за ветерани от войните.  Кабинетът дава 500 хил. лв. за ремонт на кораба \"Радецки\" Кабинетът отпусна близо 500 хил. лв. по бюджета на Министерството на културата, с които да се ремонтира корабът \"Радецки\". Това обяви премиерът Бойко Борисов преди началото на заседанието. \"Всички се прекланяме пред подвига на Ботев. Всички свързваме името му с кораба \"Радецки\". Не случайно, че в най-хубавите патриотични песни е споменаван и той\", посочи той. \"Навремето така са приватизирали корабостроителницата в Русе, че всъщност не може да бъде проведен ремонтът в България, трябва да отиде ремонтът в Румъния\", коментира той. \"За целта близо половин милион с днешната точка, като я подкрепите, даваме незабавно да се отремонтира корабът, така че да могат учениците, децата и който иска да се вози на него и да пресъздаде подвига за героизма на Ботев\", заяви той. Река Студена наводни обширен район около село Караманци Под вода са стотици декари с обработваема земеделска земя, сеновали, стопански сгради и обори за отглеждане на животни, съобщават от община Ценово. Напълно е преустановена производствената дейност в завода за биокомпост. В района е изключено захранването с електричество, за да се предотвратят нежелани инциденти. По мнението на специалисти придошлите води са нанесли сериозни материали щети на сградния фонд, а посевите са затлачени. Няма пострадали хора и удавени животни. Причина за наводнението са обилните валежи и затлаченото корито на реката, обявява Снежинка Монева, главен специалист \"Гражданска защита\" в общинската администрация в Ценово. Отменено е бедственото положение в Провадия Обявеното частично бедствено положение в Провадия е отменено, съобщи \"Нова телевизия\". То беше обявено вчера заради преливане на язовир \"Тутраканци\". Решението бе взето на заседание на Кризисния щаб в общината. Тази нощ язовирът беше източен до ниво от 50 см. Според решението на Кризисния щаб обаче той ще бъде източен напълно и ще бъде проверено състоянието на стената му. Евакуираните хора и животни от застрашените 12 сгради в село Тутраканци ще могат да се върнат по домовете си. Учени астрономи с лекция за популярни теми за Вселената Това ще се случи по време на конференция по астрономия - четиринадесетата ежегодна среща между Субрегионалния европейски астрономически комитет (СРЕАК) и Съюза на астрономите в България (САБ), на която Българската академия на науките (БАН) е домакин. Презентацията ще е на 8 юни, акценти ще са магнитните полета на звездите; затъмнението от 29 май 1919 г.; жените астрономи от древността до наши дни, както и техните най-важни научни постижения и открития. Събитието се на 150-годишнината от основаването на Българската академия на науките и 100-годишнината от основаването Международния астрономически съюз – две бележити събития, свързани с развитието на българската и световната наука. Прокуратурата предаде на съд обвинен в тероризъм швейцарец Той е бил задържан с с боен арсенал на път за сирийския град Идлиб на 11 септември, съобщава пресцентърът на прокуратурата. Кевин Бахли е обвинен в тероризъм, за това, че като чужд гражданин, с цел да участва в престъпление за създаване на смут в населението на чужда държава, е влязъл територията на България, незаконно пренасяйки оръжие, с което да се включи в бойните действия в Сирия. В него са били открити и иззети и други оръжия и боеприпаси. През нощта на 10 срещу 11 септември 2018 г. Бахли отсяда в хотел \"Хемус\" в София, а по-късно пристига на ГКПП \"Капитан Андреево\". Специализираният наказателен съд насрочи разпоредително заседание по делото на 6 юни 2019 г. Опасните язовири са над 500 Опасните са над 400, които се нуждаят от за спешен ремонт. Това съобщи председателят на Държавната агенция за метрологичен и технически надзор Петър Горновски в ефира на Би Ти Ви. В момента агенцията наблюдава 10 язовира, някои от които преливат. Той добави, че за две години са издадени две предписания за язовира в Тутраканци, който преля. Горновски заяви, че кметовете трябва да внимават какви договори подписват с концесионерите. ", "date": "2019.06.05", "title": "Кратки новини: Българин почина след нападение във Великобритания"}
{"url": "https://www.dnevnik.bg/razvlechenie/2019/06/05/3917234_udi_alun_shte_snima_sledvashtiia_si_film_v_ispaniia/", "text": "Уди Алън ще снима следващия си филм в Испания това лято с участието на носителя на \"Оскар\" Кристоф Валц. Това ще е първият филмов проект на режисьора след \"Дъждовен ден в Ню Йорк\", който се появи в разгара на движениети #MeToo, съобщава \"Ройтерс\". Във вторник испанската продуцентска компания \"Медиапро студио\" обяви, че Уди Алън ще започне снимките в Сан Себастиан през юли. Романтичната комедия ще проследява историята на американска двойка, която посещава известния филмов фестивал в испанския град. Австрийският актьор Валц, който спечели награди \"Оскар\" за ролите си в \"Джанго без окови\" и \"Гадни копилета\" - и двата, режисирани от Куентин Тарантино, участва в главната роля заедно с американската актриса Джина Гершон, испанската актриса Елена Аная и французина Луи Гарел. В изявлението на \"Медиапро\" се казва още, че филмът, чието име все още не е обявено, съдържа всички съставки, с които сме свикнали да свързваме Уди Алън - интелигентен сценарий и международен актьорски състав от висока класа. Последният филм на Алън \"Дъждовен ден в Ню Йорк\" така и не бе издаден в САЩ. През 2018 г. \"Амазон студиос\" отказаха да го дистрибутират, след като обвиненията към режисьора за злоупотреба с осиновената му дъщеря през 1992 г. отново се появиха в медиите. Алън отдавна отрича обвиненията на Дилън Фароу и никога не е бил обвинен пряко в престъпление. През февруари тази година той заведе  дело срещу \"Амазон\" на стойност 68 млн. долара  за нанесени щети заради отказа им да дистрибутират филма и отмятането им от договорка за заснемането на други четири. От \"Амазон\" отвърнаха, че е прекратяването на сделката е било оправдано. 83-годишният Алън е четирикратен носител на \"Оскар\", но някои актьори в Холивуд се дистанцираха от него в края на 2017 г. и началото на 2018 г., когато развлекателната индустрия бе в центъра на скандал за сексуален тормоз, подклаждан и от движението #MeToo. Филмът му от 2017 г. \"Колело на чудесата\" с Кейт Уинслет и Джъстин Тимбърлейк постигна приходи от едва 1,4 млн. долара в северноамериканския боксофис, но спечели 14,5 млн. долара в световен мащаб.", "date": "2019.06.05", "title": "Уди Алън ще снима следващия си филм в Испания"}
{"url": "https://www.dnevnik.bg/bulgaria/2019/06/05/3917295_sled_peevski_i_bsp_predloji_5_dds_za_hliaba/", "text": "След заявката на депутата от ДПС и бизнесмен Делян Пеевски за намаляване на данъка върху добавената стойност (ДДС) на хляба на 5% днес парламентарната група на \"БСП за България\" обяви законодателна инициатива за намаляване от 20 на 5% на данъка за месо, мляко, брашно и продукти от брашно. Пред \"Дневник\" зам.-председателят на парламентарната група на ДПС Йордан Цонев обяви, че техният законопроект за по-ниски ставки на ДДС ще е готов през следващата седмица, като преди това ще бъдат проведени срещи с браншови организации. Лидерът на социалистите Корнелия Нинова каза още в парламента, че ще внесат законови поправки за данъчни облекчения за млади работещи семейства, на които ще се спестяват по 600 лв. годишно, както и предложения за преизчисляване на старите пенсии. Тя обяви, че е нужен сериозен разговор по приоритетите като преодоляване на демографската катастрофа и повишаване на доходите. След като каза, че бившият член на БКП Бойко Борисов обявил, че комунистите умеели да харчат чужди пари, Корнелия Нинова допълни, че той хвърлял чужди пари през джипа. Лидерът на БСП обяви още, че в редица европейски страни има безлатни детски градини и базисно здравеопазване.", "date": "2019.06.05", "title": "След Пеевски и БСП предложи 5% ДДС за хляба"}
{"url": "https://www.dnevnik.bg/v_pamet/2019/06/05/3917338_pochina_prezidentut_na_uefa_koito_vuvede_shampionskata/", "text": "Бившият президент на УЕФА Ленарт Йохансон е починал на 89-годишна възраст след кратко боледуване, съобщи Шведската федерация по футбол, цитирана от АП. Йохансон ръководеше европейския футбол в продължение на 17 години. По време на управлението му беше създадена Шампионската лига. В офис на националния стадион на Швеция в Стокхолм той държал отличие с надпис: \"На Ленарт Йохансон, бащата на Шампионската лига\". \"Това е най-големият турнир, който имаме за клубни отбори, гледан е по целия свят. Стига до 200 държави и ако чуете какво си пожелават играчите за бъдещето си, то е: \"Бих искал да съм на финал в Шампионската лига\", заяви Йохансон в интервю за АП през 2010 г. \"Ленарт Йохансон беше нашият най-голям международен футболен лидер за всички времена. Никой друг швед не е имал подобно влияние върху футбола по света\", заяви президентът на шведската федерация Карл-Ерик Нилсон. По думите му бившият президент на УЕФА е бил ценен високо. Йохансон застана начело на европейския футбол през 1990 г. и управлява до 2007 г., когато загуби срещу Мишел Платини. Той беше вицепрезидент във ФИФА, а през 1998 г. не успя да се пребори със Сеп Блатер за президентското място в международната федерация. Аз съм съкрушен от тази новина, заяви президентът на ФИФА Джани Инфантино. Швейцарецът натрупа управленския си опит във футбола в структурите на УЕФА, когато президент беше Йохансон. \"Завинаги ще съм благодарен за това, че той беше президент на УЕФА, когато се присъединих към организацията през 2000 г. От тогава Ленарт винаги беше модел за подражание и професионализъм и най-вече - за човечност\", каза Инфантино по време на  конгреса на ФИФА в Париж .", "date": "2019.06.05", "title": "Почина президентът на УЕФА, който въведе Шампионската лига"}
{"url": "https://www.dnevnik.bg/gradska_sreda/2019/06/05/3917334_v_studentskiia_grad_se_obosobiava_purviiat_kampus_ot/", "text": "Технически проект за Подробен устройствен план (ПУП) на първия кампус, обединяващ четири общежития в Студентски град, се разработва в момента, съобщиха от Столичната община. Площта на кампуса е 27 дка и включва сгради на Минно-геоложкия и Техническия университет. Обособяват се алеи, площадки с озеленяване и места за паркиране. \"Защитата на териториите от застрояване и обособяването на зелени площи се гарантира от плановете\" – каза кметът Йорданка Фандъкова при представянето на проекта. Тя подчерта същата зависимост и за изготвения проект за подробен план на Борисовата градина и риска от застрояване. На архитектурния конкурс за проект на ПУП на кампуса се е явил само един кандидат, който сега изготвя проекта. Това е стъпка в изпълнението на идеята за обособяване на \"мини кампуси\" около общежитията в Студентския град, обясниха от Столичната община. Планът за кампуса се изготвя на базата на приетия през 2008 г. нов Подробен устройствен план на Студентски град, с който се спасяват над 220 дка зелени площи, включително и в двора на Националната спортна академия, и се обособяват над 10 кампуса за общежитията, твърди Фандъкова. Целта е да се реализира инициативата на общината, Министерството на образованието и науката, Техническия и Минно-геоложкия университет за обособяване на затворени комплекси с общежития, в които да се осигури необходимия комфорт и спокойствие на студентите, обясниха от Столичната община.", "date": "2019.06.05", "title": "В Студентския град се обособява първият кампус от затворен тип"}
{"url": "https://www.dnevnik.bg/evropa/evropeiski_parlament/2019/06/05/3917307_kolko_silen_e_krainodesniiat_populizum_sled_izborite/", "text": "След изборите за Европейския парламент ще бъде сформиран нов крайнодесен алианс. EurActiv Германия анализира колко влиятелни ще бъдат всъщност крайнодесните партии отсега нататък. Страхът от изместване надясно мотивира повече избиратели да гласуват и така се стигна до рекордна активност за последните 20 години. Националистките партии спечелиха значителен брой места. В Италия, Полша и Унгария те дори са мнозинство. Въпросът сега е колко влиятелни ще бъдат националистките групи в Брюксел. В Европарламента вече ще бъде групата  Европейски алианс за хората и нациите  (ЕАХН). Основан от италианския вицепремиер и вътрешен министър  Матео Салвини , той има за цел да създаде по-широк националистки фронт в Брюксел и \"Европа на отечествата\". Търсеният Орбан В момента десните популистки партии в Европейския парламент са разпръснати в три различни парламентарни групи. Една от тях, Европа на свободата и пряката демокрация, доминирана от Партията за независимост на Обединеното кралство, ще се разпусне, ако Великобритания напусне ЕС. Според плана на Салвини новият алианс ще бъде създаден от групата Европа на нациите и свободата. Тя включва девет партии, сред които \"Алтернатива за Германия\", френският \"Национален сбор\", фламандската партия \"Вламс беланг\", Австрийската партия на свободата. Очаква се да има 73 евродепутати. Отсъстват полската \"Право и справедливост\", която алиансът отказа да приеме, както и унгарската \"Фидес\",  в момента е член на Европейската народна партия  (ЕНП). Виктор Орбан има ключова роля. Той все още е официално член на групата на Манфред Вебер, ЕНП. Но членството на \"Фидес\"  е временно замразено  от март. Не е тайна, че  Салвини и Орбан се разбират добре . През май унгарският премиер прие италианския си колега в Будапеща, наричайки го \"моя герой\". Официално обаче Орбан не се е ангажирал с новия алианс, може би заради различия с Марин льо Пен, предполага Джулиан Раполд, научен сътрудник в Германския съвет за външна политика. Орбан освен това може да се присъедини към полския си колега в групата Европейски консерватори и реформисти. Разделени За националисткото малцинство има смисъл да формира група като Европейския алианс за хората и нациите, коментира Раполд пред EurActiv. Всеки, който е част от парламентарна група и получава допълнителна финансова подкрепа, има право на ключови парламентарни позиции и следователно е по-видим в Европейския парламент. \"Предполагам обаче, че в следващите пет години на новия Европейски парламент ще виждаме пукнатините по определени въпроси, което може да доведе до напрежение. И общата сила при гласуване вероятно ще е доста ниска.\" Според Раполд може да се стигне до сблъсъци и за лидерската роля във фракцията. Има широк консенсус за необходимостта да се подсилят националните държави, да се реформира ЕС и да ограничат неговите правомощия възможно най-много. Съществуват обаче различни възгледи за публичния дълг, защитата на околната среда, икономическите и социалните политики. Италия например настоява за разпределяне на търсещите убежище сред всички държави членки, срещу което са правителствата в Полша, Унгария и Чехия. \"Алтернатива за Германия\" наскоро разкритикува бюджетната политика на ЕС и преследва либерален пазарен курс, нещо срещу което вероятно ще бъде \"Национален сбор\" на Льо Пен. Разногласия при гласуване Разногласията между националистите ясно се виждат в тяхното поведение при гласуване. В предишния законодателен период депутатите на Европа на нациите и свободата бяха единодушни в гласуването си в едва 69% от случаите според  VoteWatch . Членовете на групата Европа на свободата и пряката демокрация гласуваха еднакво в по-малко от половината случаи. За сравнение – Зелените/Европейски свободен алианс гласуваха единодушно в 95% от случаите. Битка за мнозинство Дори и ако партиите в Европейски алианс за хората и нациите и Европейски консерватори и реформисти успеят да изгладят различията си по определени въпроси, все пак ще са изправени  пред центристко проевропейско мнозинство  въпреки сериозните загуби на гласове за двете големи групи – ЕНП и социалисти и демократи. Партиите в Европейския парламент не трябва да сформират твърди коалиции, но могат да формират променящи се мнозинства според темата. По този начин винаги може да се създават различни мнозинства. \"Разбира се, това ще продължи да се случва по същия начин. Но изграждането на коалиции несъмнено ще стане по-сложно, ако мнозинство с различни фракции трябва да се сформира всеки път. Трябва да изградите мостове между фракциите и това ще забави процеса\", посочва Раполд. Ето защо е много вероятно подсилените крайнодесни партии най-малкото да могат да разбиват мнозинства по по-спорни въпроси. \"Досега целта на повечето популистки партии не беше реално активно да преследват политики. Вместо това те използваха Европейския парламент като сцена, за да изпращат послания удома и да инкорпорират въпросите си в политическия дневен ред. Това вероятно ще продължи да бъде начина, по който ще действат\", смята анализаторът. Вето в Съвета В крайна сметка какво влияние имат крайнодесните популисти след евроизборите? От една страна, Европейският парламент все още се контролира от явно мнозинство на проевропейски сили. От друга, взимането на решения и постигането на единство вероятно ще бъдат по-сложни. Особено по въпроси като защитата на климата, търговската политика и политиката за сигурност, алиансът на Салвини и Европейските консерватори и реформисти може да възпрепятстват гласуването на мнозинството. Раполд вижда по-голям потенциал за конфликт в съвета, където отделните държави могат с вето да блокират решения, например за политиките за убежище. Това прави изборните победи на националните популистки партии в държавите членки по-опасни за ЕС, отколкото крайндесните съюзи в Европейския парламент.", "date": "2019.06.05", "title": "Колко силен е крайнодесният популизъм след изборите за Европарламент"}
{"url": "https://www.dnevnik.bg/politika/2019/06/05/3917369_partiite_mogat_harchat_parite_si_za_tvurde_mnogo/", "text": "Нужно е прецизиране на текста в Закона за политическите партии, който урежда начина на разходване на получаваната от тях държавна субсидия, членски внос и дарения, казва в  интервю за вестник \"Сега\"  председателят на Сметната палата Цветан Цветков. Според него формулировката \"за други присъщи на дейността на партията разходи\" позволява извършване на широк спектър от разходи. \"Когато нещата не са уточнени в законите, ние се затрудняваме да направим оценка дали разходите, които правят партиите, са присъщи или неприсъщи, т.е. дали са свързани с политическата им дейност, или не са\", обяснява Цветков. Като най-фрапиращ случай за плащане с партийни пари той посочва плащане на глоба към КАТ от председател на партия. Като типични нарушения Цветков посочва преотдаването на предоставени на партиите помещения под наем на трето лице. \"В резултат на нашия контрол нарушенията и при приходите, и при разходите на партиите намаляха. Все още обаче има случаи политически партии да ползват предоставени им от държавата или общините помещения, без да имат право на това. Или пък да не си плащат наемите с месеци\", обяснява председателят на Сметната палата. През есента ще приключи одитът на субсидиите за партиите  В отговор на въпрос той казва, че досега институцията не е проверявала размера на държавната субсидия за партиите, защото това не е сред областите за контрол, възложени й по закон. \"Поради чувствителността на обществото към темата Сметната палата беше решила тази година с одита на държавния бюджет за 2018 г. да направи и тази проверка. След като на 3 юни бяхме сезирани и от Върховната административна прокуратура да предприемем действия във връзка с констатираните закононарушения при формирането и разпределението на партийните субсидии, този одит започва веднага\", казва Цветков. Той прогнозира, че одитът ще приключи до края на септември. Темата е актуална от няколко седмици,  след като се разбра , че партиите и коалициите в Народното събрание са получили през 2018 г. по 13.20 лв. за спечелен глас вместо записаните в Закона за бюджета 11 лв. Финансовият министър Владислав Горанов обясни това с \"несъвършенство в законодателството\". Вчера правната комисия единодушно подкрепи предложения от Министерския съвет законопроект, според който получаващите по право държавна субсидия партии ще трябва да върнат \"надвзетите\" пари за три години назад, чийто общ размер се очаква да бъде 14.5 млн. лв. Противоречие между два закона По повод намеренията на управляващите за промени в закона, засягащи формирането на държавната субсидия, председателят на Сметната палата каза, че такава е нужна, защото сега има противоречие между Закона за политическите партии и Закона за държавния бюджет. На въпрос за законосъобразността на харченето от правителството на парите от излишъка в бюджета Цветков казва, че не е незаконно, но е дадена препоръка на финансовия министър да се разработят вътрешни правила как да се извършва оценката за законосъобразност и финансова осигуреност. \"Освен това трябва да има по-подробно аргументирани предложения от страна на министрите, ръководителите на агенции или кметовете на общини за какво са необходими исканите допълнителни средства и какъв ефект ще се постигне с тях. Министерството вече е изпълнило нашата препоръка\", допълва Цветков. Парламентът не се интересува от възложените проверки В интервюто той изразява разочарование, че Сметната палата всяка година предоставя на Народното събрание доклад и становище за одита на отчета за изпълнението на държавния бюджет, но за 20 години парламентът не е разгледал нито един от тях. \"Парадоксално е, че същото се отнася и за одитите, които Народното събрание ни е възлагало през годините със свои решения. Това се случи и с одита за законосъобразността на предоставените допълнителни средства на министерства и общини - докладът не беше дебатиран от депутатите\", допълва Цветан Цветков. Той казва, че дори опозицията, която поискала проверка, не проявила интерес. \"За нас е необяснимо, че парламентът ни възлага проверка, а след това не иска да види констатациите ни, те да се дебатират и в дебата да се търсят нови законодателни решения, ако се налага\", казва още председателят на Сметната палата.", "date": "2019.06.05", "title": "Партиите могат да харчат парите си за твърде много дейности, смята председателят на Сметната палата"}
{"url": "https://www.dnevnik.bg/detski_dnevnik/2019/06/05/3917007_aleksandur_muro_rejisyor_napravih_film_za_misulta_na/", "text": "Например, че човешкият мозък е съвсем узрял, за да се научи да чете преди 6-годишна възраст, и притежава големи когнитивни възможности, за да го направи. Детето се научава най-добре от момента, в който може само да провери и коригира своите грешки. В Съединените щати възторгът се засилва, след като една статия в \"Уолстрийт джърнъл\" от 2011 г. разкрива, че направено научно изследване сред 3000 ръководители на американски предприятия показва, че повечето от тях са възпитани в паралелка \"Монтесори\". Това са основателите на Google, Amazon, Wikipédia. Развитието на индивидуалната свобода (и по този начин на чувството за инициативност) и укрепването на личността са основните стълбове на педагогиката \"Монтесори\". По този начин е възможно да се мисли, че, окуражавайки децата да работят и да експериментират избрани от тях дейности толкова, колкото желаят, да развиват своето любопитство, да си взаимодействат с другите - по-големи или по-малки от тях, без външна преценка, децата, завършили клас \"Монтесори\", притежават преимущества да успяват. След създаването на първото училище \"Монтесори\" във Франция през 1911 г. мрежата от училища по този модел се разпростира в целия свят. Днес от 18.30 часа в културен център G8 ще бъде прожектиран документалният филм \"Учител е детето\" на френския режисьор Александър Муро, който представя педагогическия модел \"Монтесори\". Поради големия зрителски интерес ще има и втора предпремиерна прожекция - на 12 юни от 19 ч. на същото място.  - Началото е действително лично. На 25 март 2010 станах баща и мигновено бях очарован от това същество – толкова крехко, толкова уязвимо и в същото време толкова готово безусловно да посрещне света. Това е също така и моментът на зараждането на едно чувство на нова, могъща и необикновена любов, защото се асоциира с огромна отговорност. Нежността се ражда като очевидност, съучастничеството също, но загрижеността да закриляш детето, докато му помагаш да порасне, е най-трудното нещо. За мен това беше една метаморфоза. Аз снимах децата си още от тяхното раждане и без да познавам Мария Монтесори – наблюдавах феномените, за които тя говори: концентрацията, жизнения порив, ентусиазма, мира, целта на едно дете. В ежедневието ми, докато наблюдавах децата си, заставайки настрана, ги оставях, без да се намесвам, да преценят сами трудностите, които срещаха, да ги разрешат по своя начин. В няколко ситуации се оказах в конфликт с близките ми, които не разбираха моя начин на възпитание и го сметнаха дори за безразсъден. Това е отправната точка на филма и в по-широк смисъл, това е причината за моята ангажираност с проучванията в областта на детската психология и педагогика. - Да, аз също се питах за това какво училището можеше да предложи на дъщеря ми. Щеше ли тя да бъде в състояние да следва неговия ритъм, дълбоките му стремежи, да я пробуди за един социален живот без насилие, да насочва и развива нейната чувствителност и интелигентност, за да събуди интереса й към света, с една дума – да формира у нея свободен дух? Вследствие на няколко смени на жилището ни имах възможността да посетя заради дъщерите ми много училища, да ги запиша за една или повече години в няколко напълно различни образователни институции. Разговаряйки с приятели, самите те родители, открих различни и съвсем банални форми на образователно насилие. Резултатът от моите проучвания потвърди първоначалните ми впечатления: една значителна, ако не и основната част от децата, които днес се обучават в училищата \"Монтесори\", идват тук, защото са неприспособени, страдат в училището, което посещават, и защото техните реакции, понякога необуздани, приемат формата на отказ да се учат. Родителите идват в тези алтернативни училища, за да намерят решение за изхода от тези непреодолими кризи... Често за да тръгнат отново в обществено училище. - Реших да снимам сам, с малка камера, към която прикрепих краче, за да бъда свободен в движенията си, и два микрофона. Правех снимките на височината на децата. Заснемането започна през март 2015, след триседмично наблюдение на класа. Постепенно инсталирах снимачната техника, за да се въплътя внимателно в ролята си сред децата, започвайки с фотографии, преди филмирането. Макар че съм встрани, възможно най-дискретен, децата ме познават, питат ме. Тъй като бях вече обучен, ми се случваше дори да представям материала, да работя с децата Снимките приключиха през юни 2016, но оттогава продължавам да се завръщам в класа и да снимам живота в него, развитието на децата, които срещнах. Продължавам да поддържам връзка със семействата. Предпремиерата в град Рубе с всички семейства, всички деца и 620 зрители беше особено вълнуваща. След това, при монтажа, извадих на преден план звуците и преките диалози. Но реших също да дам думата на Мария Монтесори, директно, глас зад кадър, който представя откъси от нейните трудове. По този начин гласът й съпътства съвкупността от картини, които се откриват пред зрителя. С изключение на няколко архивни снимки съвсем в началото на филма тя не е показана повече в кадър. Не исках да правя филм за нея, а за нейната мисъл. - Избрах група, съставена от деца на възраст от 3 до 6 години и от учител, чиито педагогически способности и ангажираност бяха признати. Неговата откритост към моя проект, нашите дискусии за личната ни мотивация и нашите амбиции за децата ни сближиха. Аз не избирах децата, нито явно се обръщах към някои от тях по време на снимките. Ходех редовно да снимам в Рубе, въпреки това никога не знаех какво ще се получи. Това е метод, при който няма стриктна организация на деня, нито точно установени дейности. Това за мен беше голяма трудност. Трябваше да бъда нащрек, да импровизирам, сам, с цялата снимачна техника, светлината. Наистина някои деца стават главни герои във филма. Имах късмета да уловя вълшебни моменти от тяхното обучение. Същите тези, които учителят търпеливо чака и се опитва да благоразположи. Ентусиазмът от едно откривателство, от четенето или от разсипването на ориз. Блестящите очи на екстаз. Комични, нежни сцени, сцени на изоставяне. Видях деца да се колебаят, да се лутат, преди да се впуснат към нещо. Виждаме ги също на екрана, наблюдатели на заснетите сцени. Но зрителят им отрежда статут на фигуранти. Това е логиката за представяне на изображението. Не е моя прищявка. Някои деца изглеждат наистина да са въплътили ползите от метода чрез своята независимост, ентусиазъм, чрез чувството им за отношение към другия, чрез сдържаността им. Те са истинските двигатели на филма.", "date": "2019.06.05", "title": "Режисьорът Александър Муро за филма си за Монтесори: Търсех идеята зад личността"}
{"url": "https://www.dnevnik.bg/sviat/2019/06/05/3917360_jertvite_pri_smazvaneto_na_protestite_v_sudan_veche_sa/", "text": "Броят на убитите в Судан, откакто силите за сигурност щурмуваха протестен лагер пред министерството на отбраната, е достигнал 60 души, съобщава лекарска организация, свързана с опозицията в Судан, предадоха \"Ройтерс\" и БТА. По-рано се съобщаваше за 40 убити. Преговорите между Преходния военен съвет - военните, поели властта в Судан от 11 април при сваляне на президента Омар ал Башир - и опозицията бяха преустановени. Причината бяха дълбоки разногласия по въпроса кой да оглави тригодишния преходен период към демокрация. В неделя демонстрацията, участниците в която искаха бърз преход към цивилно управление, бе обявена за заплаха за националната сигурност. Ден по-късно  започна опит за разчистване  на лагера им. Междувременно Съветът за сигурност на ООН се събра на спешно заседание при закрити врата след насилието и призива на военните на власт в Хартум в срок от девет месеца в страната да бъдат свикани избори. \"Трябва да се върнем на масата за преговори възможно най-бързо\", заяви германският посланик в ООН Кристоф Хойсген преди заседанието, поискано от страната му и Великобритания. \"Законността не може да дойде от дулото на пушка\", отбеляза той, цитиран от \"Франс прес\". Призивът на Преходния военен съвет  изборите да са до девет месеца бе  осъден от Лондон, Вашингтон и Осло. \"Да се призовава сега за предсрочни избори е отказ от демокрация\", заяви германският посланик в ООН и подчерта, че условията за тях не са налице. Генералният секретар на ООН осъди в понеделник прекомерното използване на сила от суданските сили за сигурност. Антониу Гутериш призова за възобновяване на преговорите за мирно предаване на властта на цивилно правителство. Самите протестиращи също не искат избори до 9 месеца - според тях след 30 години авторитарно управление на Омар ал Башир, взел властта с преврат, е нужно повече време, за да се гарантира честността на вота и да се разруши политическата система, изградена от режима на Башир. Протестиращите обявиха, че за празника Ейд ал Фитр (Рамазан байрам) вчера и днес всички трябва да излязат на улиците, за да покажат съпротивата си срещу армията. По информация на местни жители, цитирани тази седмица от судански медии и Би Би Си, членове на известната паравоенна група \"Джанджауид\", подкрепяна от правителството по време на конфликта със стотици хиляди жертви в западната област Дарфур. Според протестиращи основна роля в погрома срещу тях има и звеното за бързо реагиране на  генерал Дагало  - фигура със спорна репутация, която според мнозина ще затрудни демократичния преход в страната. Според видеоклипове, разпространявани в социалните мрежи, групи военни обикалят града и премахват барикади. Жителка на града казва за Би Би Си, че Силите за бърза подкрепа на Далаго са \"навсякъде из Судан\", има засилено военно присъствие и във втория най-голям град Омдурман.", "date": "2019.06.05", "title": "Жертвите при смазването на протестите в Судан вече са над 60, обяви опозицията"}
{"url": "https://www.dnevnik.bg/sviat/2019/06/05/3917259_rumen_radev_pred_tass_aec_belene_e_neizbejna/", "text": "Реализирането на АЕЦ \"Белене\" е неизбежно, \"защото са нужни надеждни източници на енергия за развиване на промишлеността\". Правителството дава недостатъчно средства за пълно превъоръжаване на българската армия, а това означава само едно - взаимно изгодно сътрудничество с Русия за поддържане боеспособността на наличното въоръжение, включително защото след закупуването на нова техника ще е нужно време за усвояването ѝ. Президентът Румен Радев отправи тези послания в  интервю за ТАСС , в което призовава отношенията с Москва да се развиват \"така, както го развиват западните ни партньори\", независимо от санкциите и контрасанкциите. То е дадено преди участието му в Петербургския международен икономически форум - от 6 до 8 юни 2019 г. Събитието, състояло се за пръв път през 1997 г., от 2006 г. е под патронажа на руския президент. В списъка с участниците тази година е китайският президент Си Дзинпин, има и премиери - на Армения (Никол Пашинян) и Словакия (Петер Пелегрини). Според руските власти ще присъстват президентите на Молдова и признатата само от Русия и няколко държави Южна Осетия, председателят на босненското президентство Милорад Додик и вицепремиерите на Беларус, Белгия, Ирак, Казахстан, Катар, Киргизстан, Куба, Люксембург, Монголия, Сърбия и Узбекистан. По същото време западните лидери отбелязват годишнината от десанта на антихитлеристките съюзници в Нормандия през 1944 г. В деня, в който пристигне, Радев ще се срещне с руския си колега Владимир Путин, с генералния секретар на ООН Антониу Гутериш и (според собствените му думи) \"други световни лидери\". Президентът, който посети Русия и разговаря с Путин през май миналата година, обяснява: \"През 2018 г. ние с президента Путин възстановихме диалога на най-високо ниво сред десетилетно прекъсване. Нашите правителства са длъжни да дадат на този диалог материално изражение. Струва ми се, че с Путин споделяме тази надежда.\" Радев смята, че форумът ще позволи на България \"да представи (своите) възможности пред солидна аудитория\". В интервюто той не споменава изразяваната в предишни разговори с руски медии позиция за премахване на санкциите, наложени на Русия след анексията на Крим през 2014 г., нито за вредата им за българската икономика. Да се изграждат ли \"Турски поток\" и АЕЦ \"Белене\" Газопровод директно до територията на България е \"логичен избор за увеличаване на доставките на руски газ през Черно море\", казва президентът, попитан как оценява перспективата за продължаване на \"Турски поток\". Радев припомня за скорошната церемония за изграждането на новия интерконектор с Гърция и за \"добре развитата газотранспортна система\", която в комбинация с връзките със съседните страни ще даде възможност за транспорт на руски газ до Централна Европа. Осъществяването на АЕЦ \"Белене\" според Радев е \"неизбежно - в него са вложени 3 млрд. лева на български данъкоплатци\". По думите му за развитието на индустрията \"ще са необходими надеждни източници на енергия\", но \"юридическите времеви и ценови рамки\" предполагат, че на 22 май 2020 \"ще стане ясно кой ще строи АЕЦ \"Белене\". На 22 май тази година започна процедурата за избор на стратегически инвеститор за АЕЦ \"Белене\" и след изтичане на срока от 90 дни за подаване на оферти тече срок до същата дата през 2020 г., в който инвеститорът трябва да бъде избран. До момента  интерес са заявявали  освен руската корпорация \"Росатом\" китайската Си Ен Си, френската \"Фраматом\", корейската Хидроатомна енергийна корпорация и американската \"Дженерал електрик\". \"Северна Македония в НАТО не е опасност за никого\" Попитан дали смята, че Русия действително е опасност за Европа, \"включително България\", предвид подкрепата му за разширяването на НАТО, той казва, че счита за \"грешна парадигмата, в чиито рамки сигурността на една държава се обезпечава за сметка на безопасността на друга\". Уверява, че членството на страните от Западните Балкани в Алианса, поддържано от България, цели \"сдържане на конфликтния потенциал в сложния ни регион\", а \"членството на Република Северна Македония в НАТО не може да е източник на опасност за никого\". Русия нееднократно се е противопоставяла на балканското разширяване на НАТО и е заплашвала с последици както след приемането на Черна гора в Алианса, така и след като Македония получи покана. Президентът същевременно се обяви за \"снижаване на напрежението между НАТО и Русия и възстановяване на пълноценния диалог по въпросите на сигурността\". \"Взаимно изгодно сътрудничество с Русия\" Към края президентът заявява, че интересите на въоръжените сили, включително авиацията, \"много години\" са пренебрегвани заради други важни сектори. Изразява надежда, че \"тенденциите са останали в миналото\", но добавя, че средствата, заделяни за \"един от водещите проекти\", превъоръжаването на авиацията, са \"недостатъчни\". \"А това означава само едно - взаимно изгодно сътрудничество с Русия за поддръжка на бойната готовност на наличното въоръжение\", заключава Радев. Той излага познатите аргументи, че и след купуване на нова техника ще е нужно време, за да може тя да бъде инкорпорирана във въоръжените сили, а авиацията \"няма да стане изключение от общото правило в този процес\". Говори за високото ниво на доверие на гражданите и за ролята си на \"инструмент за коректив на държавната политика и предлагане на алтернативи\". Според него България \"трябва да се стреми към икономическо и социално сближаване с другите страни в евросъюза\", но като една от \"източните врати в Европа\" се отличава по това, че добре се познава с Русия и Турция. ЕС и Русия \"могат да се възползват\" от това преимущество за диалога и икономическите си връзки, смята той. Радев нарича Русия \"един от най-важните външноикономически партньори на България\" в туризма, строителството и хранително-вкусовата промишленост, отбелязва и \"доминиращата роля\" на страната в енергийните ресурси на България. Според данни на НСИ Русия е вторият най-голям вносител в България (предимно заради енергийните ресурси) след Германия, но в стокообмена е след държави като Румъния, Германия, Гърция и Турция и е едва десета дестинация за износ на български стоки.", "date": "2019.06.05", "title": "Румен Радев пред ТАСС: АЕЦ \"Белене\" е неизбежна"}
{"url": "https://www.dnevnik.bg/photos/2019/06/05/3917352_fotgaleriia_nai-golemiiat_protest_v_chehiia_sled/", "text": "Близо 120 хил. души  на демонстрация в Прага с искане за оставката на чешкия премиер Андрей Бабиш. Би Би Си отбелязва, че ако бъдат потвърдени тези данни на организаторите, ще се окаже, че това е била най-голямата демонстрация от Нежната революция, довела до падането на комунизма през 1989 г.", "date": "2019.06.05", "title": "Фотогалерия: Най-големият протест в Чехия след падането на комунизма"}
{"url": "https://www.dnevnik.bg/razvlechenie/2019/06/05/3917254_aktyor_ot_plemeto_cheroki_shte_stane_purviiat_indianec/", "text": "През 1973 г. Марлон Брандо отказва да получи награда \"Оскар\" за участието си в \"Кръстникът\". Причина за това е начинът, по който Холивуд третира актьорите от местното население на САЩ. На церемонията през 1973 г. на сцената вместо него се появява актьорът и активист от племето апачи Сашийн Литълфедър, която обявява решението на Брандо под аплодисментите на публиката. 46 години по-късно индианец за пръв път ще вземе почетен \"Оскар\" за кариерата си като актьор, пише \"Би Би Си\". Неговото име е Уес Стъди. 71-годишният актьор е от племето чероки и е участвал във филми като \"Танцуващият с вълци\", \"Последният мохикан\", \"Новият свят\" и \"Аватар\". Започва да работи в киното и телевизията през 1988 г. и най-често се превъплъщава в ролята на индиански войни. Сложните отношения на Холивуд с коренното население на страната датират от ранните филми, чието действие се развива в Дивия запад. В тях индианците са представени чрез негативни расистки стереотипи, най-често като диваци. Друг \"грях\" на американската киноиндустрия от това време е игнорирането на чернокожите каубои. През юни миналата година Американската филмова академия покани 928 артисти да станат нейни членове. Почти половината от тях бяха жени, а около една трета бяха представители на етническите малцинства в САЩ. Би Би Си обаче отбелязва, че положителната тенденция не значи, че наградата за Уес Стъди не е доста закъсняла. Актьорът е работил много интензивно и на високо ниво в Холивуд в продължение на години въпреки късния си старт в киното и напредналата си възраст. \"Оскар\" за приноса си в областта на киното ще вземе и режисьорът Дейвид Линч, който досега има четири номинации за наградите - три за най-добър режисьор и една за адаптиран сценарий. Други носители на наградата ще бъдат актьорът и продуцент Грийна Дейвис и италианският режисьор Лина Вертмюлер. Церемонията по връчване на почетните оскари ще се състои в края на октомври тази година.", "date": "2019.06.05", "title": "Актьор от племето чероки ще стане първият индианец с \"Оскар\""}
{"url": "https://www.dnevnik.bg/politika/2019/06/05/3917375_vsichki_golemi_partii_sa_kupuvali_romski_glasove/", "text": "Всички големи партии са купували гласове от ромските махали на изборите за Европейски парламент според лидера на НФСБ Валери Симеонов. \"Свикнахме с масовото купуване на гласове от ДПС, най-вероятно много скоро ще предложим специално звено \"Изборна полиция\", каза Симеонов в кулоарите на парламента. \"Никой не обръща внимание на резултатите на ДПС. Пак продължават странният феномен на масова подкрепа на ДПС в Северозападна България - в Монтана, Видин и Враца. Хиляди цигани от циганските махали са подкрепили ДПС поради огромната любов, която изпитват към техните кандидати за евродепутати или пък към богатата идейна платформа на ДПС. Това не е ли странно? Докога ще продължава това? Като че ли обществото започна да свиква с масовото купуване на гласове от ДПС\", каза Симеонов. Според него полицията и прокуратурата не си вършат работата и затова \"много скоро ще предложим специално звено към полицията \"Изборна полиция\". \"Купуването става много често в близост до полицейски автомобили. Никой не забелязва, никой не обръща внимание. Започвам да се питам дали това не става с мълчаливата подкрепа на нашия най-голям партньор\", допълни Симеонов. На въпрос на \"Дневник\" дали само ДПС е купувало гласове Симеонов каза: \"Много странно, обаче виждам, че има такава подкрепа и на други партии – на БСП и ГЕРБ. Говоря конкретно за циганските махали.\" Попитан за подкрепата и за ВМРО в такива секции, Симеонов добави, че в България масово се купуват гласове. \"Как да анализираме резултата на една партия спрямо друга, когато никога не можеш да предвидиш какви са били методите? То е ясно – финансово плащане или обещания и ангажименти\", заяви Симеонов. България не върви на добре, заключи той. Валери Симеонов отказа да се включи в размяната на реплики между коалиционните му партньори ВМРО и \"Атака\", които се ожесточиха по време на европейските избори. Според него свалянето на Волен Сидеров от поста му на председател на парламентарната група на \"Обединени патриоти\" не е на дневен ред. Волен Сидеров видя измама в резултата на ВМРО Покупката на американските самолети струва 3 млрд. лв. срещу това ВМРО да бъде възприемана като единствена в патриотичното пространство, каза по-рано лидерът на \"Атака\" Волен Сидеров. Той видя измама и в изборните резултати на ВМРО, които вкараха двама евродепутати. \"Измамата е в самия вот. Вие знаете много добре, че ВМРО никога не са взимали повече от 1% на парламентарни избори, иначе щяха да имат самостоятелна парламентарна група\", каза Сидеров. Според него ниската избирателна активност поставя под въпрос легитимността на европейския вот и трябвало да се приемат поправки в Изборния кодекс, които да постановяват, че ако са гласували по-малко от 50% от избирателите, изборите да не се признават за легитимни. Според него евровотът е бил изцяло клиентелистки, корпоративен и купен. Не знам дали \"Обединени патриоти\" ще продължи да съществува в този си вид, може да се изкара мандатът, без да се обичаме, прегръщаме и целуваме помежду си, каза още Сидеров. Той каза, че ако му поискат оставката като председател на групата на \"Обединени патриоти\", това ще бъде предмет на обсъждане на тримата лидери. \"Ако един от лидерите е против, там по принцип е консенсус, не е мнозинство. Трябва и тримата да сме съгласни. За мен това не е било някакъв важен въпрос\", заяви Сидеров. ВМРО: Сидеров завижда Твърденията на Волен Сидеров за връзка на закупуването на самолетите от САЩ и резултата на ВМРО на евровота са безумия - или завижда, или не е в час с политиката, отговори на Сидеров секретарят на ВМРО Юлиан Ангелов. \"Мога да ви кажа само едно - че всеки може да си направи справка по всички секции в България и да види резултатите на ВМРО. Тези, които твърдят обратното и твърдят, че има някакви други прийоми освен предизборната кампания, може да си проверят техните резултати в секции на различни места, където живеят цигани в страната. Това са много от партиите, които участваха на тези избори\", каза Ангелов. Той добави, че за ВМРО е важно да се изпълнява управленската програма и за момента правителството се справя прилично. Попитан дали ще искат оставката на Волен Сидеров като председател на групата, Ангелов каза, че не са обсъждани подобни тези. Според източници на \"Дневник\" от ВМРО в четвъртък в партията на Красимир Каракачанов са обсъждани различни варианти за отстраняването на Сидеров, но все още нямат решение. По такова ще се работи.", "date": "2019.06.05", "title": "Всички големи партии са купували ромски гласове според Валери Симеонов"}
{"url": "https://www.dnevnik.bg/bulgaria/2019/06/05/3917398_kabinetut_predloji_liliana_pavlova_za_zam-shef_na/", "text": "Със свое решение днес правителството номинира Лиляна Павлова за позицията на заместник-председател (вицепрезидент) и член на Управителния комитет на Европейската инвестиционна банка (ЕИБ), съобщи правителствената пресслужба. Кабинетът аргументира избора си с факта, че Лиляна Павлова е финансов експерт с богат управленски опит в България, има и опит в управлението на проекти и в сътрудничеството с европейските институции. Ако кандидатурата ѝ бъде одобрена, тя няма да влезе като депутат в Европейския парламент, а от септември ще поеме поста в банката с 3-годишен мандат. В сайта на ЕИБ се вижда, че в момента има две вакантни длъжности на поста вицепрезидент. Министърът на финансите трябва да уведоми ЕИБ за това решение след съгласуване със страните от избирателната група на банката, в която е включена и България. Според устава на ЕИБ представителството на държавите членки в управителните органи на банката се осигурява чрез разпределение в избирателни групи. В избирателната група, в която е България, са включени още Хърватия, Кипър, Чешката република, Унгария, Малта, Полша, Словашката република и Словения. Ротацията на съответните постове в Съвета на директорите, Управляващия комитет и Одитния комитет на банката са уредени с Временно споразумение, подписано от министрите на финансите на страните в групата в качеството им на членове на Съвета на гуверньорите на банката. Съгласно Временното споразумение, подписано чрез размяна на писма в периода ноември 2016 г. - май 2017 г., ротационната схема за позицията на вицепрезидент предвижда през септември 2019 г. представител на България да заеме позицията вицепрезидент на ЕИБ за срок от три години, като мандатът ще изтече през септември 2022 г., уточнява правителствената прсслужба. Управителният комитет на Европейската инвестиционна банка е колегиален постоянно действащ изпълнителен орган на банката, състоящ се от председател (президент) и осем заместник-председатели (вицепрезиденти), назначавани от Съвета на гуверньорите по предложение на Съвета на директорите. Членовете на Управителния комитет се назначават от Съвета на гуверньорите (състои се от финансовите министри на държавите членки) по предложение на Съвета на директорите.", "date": "2019.06.05", "title": "Кабинетът номинира Лиляна Павлова за зам.-шеф на Европейската инвестиционна банка"}
{"url": "https://www.dnevnik.bg/razvlechenie/2019/06/05/3917249_serialut_chernobil_e_dovel_do_40_skok_na_turizma_krai/", "text": "Успехът на  американския минисериал на HBO \"Чернобил\"  за един от най-тежките ядрени инциденти в света е накарал огромен брой туристи да пожелаят да видят ядрената централа и призрачния изоставен град в непосредствена близост, разказва \"Ройтерс\". Една туристическа агенция от Чернобил е обявила 40-процентов скок в резервациите, откакто поредицата на HBO започва излъчването си в началото на май и получи множество позитивни отзиви от зрителите и критиката. През април тази година бяха отбелязани 33 години от катастрофата, предизвикана след неуспешен тест на сигурността в четвърти реактор на ядрената централа, след който облак от радиоактивни частици достигна голяма част от Европа. Минисериалът на HBO представя събитията след експлозията, голямата акция по почистването и минимизирането на щетите, както и последвалото разследване. Районът около централата носи усещане за постапокалиптична пустош, където обикалят бездомни кучета, а растителността пробива изоставените сгради, останали без прозорци. В Припят, призначният град, който някога е бил дом на около 50 хил. души, работещи предимно в централата, има увеселителен парк с огромно виенско колело, което никога не е било ползвано, тъй като е трябвало да бъде открито на празника на 1 май в годината на катастрофата. За да видят всичко това с екскурзовод на английски език, туристите са готови да платят по около 100 долара на човек. Сергей Иванчук, директор на туристическата агенция SoloEast, споделя пред \"Ройтерс\", че фирмата им наблюдава 30-процентов скок на посещенията в района през май 2019 г. в сравнение с тези от миналата година. Резервациите за юни, юли и август са скочили с 40%, откакто HBO пусна минисериала, казва той. Ярослав Йемеляненко, директор на Chernobyl Tour, казва, че е очаквал подобно увеличение заради поредицата. Неговата компания предлага специална обиколка на локации, които са пресъздадени в сериала, сред които е и бункерът, където първоначално местните управляващи решават да не евакуират града веднага след експлозията. Онези, които пристигат за дневни посещения, се качват на автобуси от центъра на Киев, с които пътуват 120 км, за да стигнат до отцепения район. Там могат да разгледат паметниците на жертвите, изоставените селища и да обядват в единствения действащ ресторант в град Чернобил. Част от обиколката включва и посещение на района около четвърти реактор, който от 2017 г. е покрит с огромен метален саркофаг с височина 105 метра и обгръща целия район на експлозията. Екскурзията приключва с разходка из Припят. \"Много хора идват тук, задават въпроси за телевизионния сериал, за събитията. Хората стават все по-любопитни\", коментира Виктория Брожко, която твърди, че районът е безопасен за посетители. По думите й за цялото посещение в отцепения район около Чернобил човек получава около два микросиверта, което се равнява на количеството радиация, което би поел, ако си остане вкъщи, за 24 часа. Под едно и също небе Когато Крейг Мазин, създателят на минисериала \"Чернобил\", идва на обиколка, преди да напише сценария на поредицата, той описва посещението с думите: \"Не съм религиозен човек, но това е най-близкото до религиозното, което някога ще почувствам.\" \"Да стъпвам там, където и те са вървели, е толкова странно, както и да бъда под същото небе. Започваш да ги чувстваш по-близки, в смисъл на това кои са били\", разказва той в подкаста на HBO, посветен на сериала. Катастрофата и начинът, по който властите се справят с нея - евакуацията, която те нареждат чак 36 часа след инцидента - показва недостатъците на съветската система с нейните неизброими бюрократи и закоравялата култура на секретност. Инцидентът убива 31 души на място и принуждава десетки хиляди да се евакуират. Крайният брой на починалите от заболявания, причинени от радиационното облъчване, продължава да е предмет на множество дебати и до днес. Изследване от Беларус изчислява общия брой на смъртни случаи, причинени от катастрофата, на 115 хил., което е много повече от отчетените от Световната здравна организация 9000. \"Не може да дойдете до Киев и да не използвате възможността да видите това уникално място, казва Гарет Бъроус, 39-годишен медицински работник от Южна Англия. \"Ние започнахме да гледаме сериала, защото така или иначе вече бяхме предвидили да посетим мястото, но смятам, че туризмът ще стане по-интензивен заради поредицата. Определено разпалва интереса\", допълва той. Тиеме Бозман, 18-годишен студент от Холандия, се притеснява, че скокът на туристите ще има негативен ефект. \"Вече има доста туристи тук и по някакъв начин това пречи на усещането, че си в напълно изоставен град. Според мен, колкото повече туристи идват тук, това ще развали преживяването\", допълва той.", "date": "2019.06.05", "title": "Сериалът \"Чернобил\" е довел до 40% скок на туризма край централата"}
{"url": "https://www.dnevnik.bg/sviat/2019/06/05/3917388_zelenata_zona_v_bagdad_be_otvorena_zapreminavane_za/", "text": "Силно укрепената Зелена зона в иракската столица Багдад бе отворена за преминаване днес за първи път от 16 години, предаде \"Асошиейтед прес\". Генералът от иракската армия Яхия Абд Али заяви пред \"Асошиейтед прес\", че районът, където се намират американското посолство и офисите на иракското правителство, сега е отворен за преминаване 24 часа през всички дни от седмицата без никакви изключения или условия. Зоната, която е с площ от десет квадратни километра, бе затворена за преминаване след американската инвазия в Ирак през 2003 г., която имаше за цел свалянето на диктатора Саддам Хюсеин. \"Имам усещането, че Багдад е по-голям отпреди\", казва 25-годишният Асир Асем, който днес за първи път в живота си премина с автомобила си през Зелената зона. Той каза, че неговото поколение не знае нищо за Зелената зона и е имало усещането, че хората там живеят в друга страна. \"Сега вече няма разлика и това е хубаво\", казва младият мъж. \"Малката Америка\" Преди войната в Зелената зона се помещаваха дворците на Саддам Хюсеин, а след свалянето му тя бе превзета от американските сили и стана известна като \"Малката Америка\", отбелязва \"Асошиейтед прес\". В последвалите години Зелената зона се превърна в омразен символ на неравенството в Ирак и подхранваше усещането на иракчаните, че правителството им е загубило връзката си с народа. Само иракчани със специални пропуски можеха да влизат в зоната. През последните няколко години правителството на няколко пъти обеща да отвори Зелената зона, но това не се случи заради продължаващите опасения в сферата на сигурността. По-рано през тази година властите започнаха да облекчават режима в района, а премиерът на Ирак Адел Абдел Махди обеща зоната да бъде отворена за мюсюлманския празник Рамазан байрам. \"Слава на Бога, че Зелената зона бе отворена на Рамазан байрам. Това е една много добра инициатива и ще улесни транспорта в Багдад\", каза таксиметровият шофьор Абдула Мохамед.", "date": "2019.06.05", "title": "Зелената зона в Багдад бе отворена за преминаване за първи път от 16 г."}
{"url": "https://www.dnevnik.bg/sport/2019/06/05/3917417_vseobichashtiiat_infantino_poluchi_nov_mandat_nachelo/", "text": "За тези, които ме обичат, за тези, които ме мразят - аз обичам всички днес\", каза  президентът на ФИФА Джани Инфантино , след като получи втори мандат. Като единствен кандидат за поста той очаквано беше преизбран по време на конгреса в Париж. Инфантино ще ръководи световния футбол до 2023 г. Той дойде на мястото на сваления в разгара на корупционния скандал през 2016 г. Сеп Блатер. Сега Инфантино видя промяната. \"Спомнете си състоянието на ФИФА на онзи конгрес. Е, последните три години четири месеца не бяха перфектни. Със сигурност съм допуснал грешки и опитвам да се подобря и да се справям по-добре, но днес в деня на изборите никой не говори за криза. Никой не говори за изграждане на ФИФА от основите. Никой не говори за скандали. Никой не говори за корупция\", заяви Инфантино. Конгресът се проведе във френската столица броени дни преди страната да приеме световното по футбол за жени. Оказа се, че в залата има членове, които не са били запознати с този факт.", "date": "2019.06.05", "title": "Всеобичащият Инфантино получи нов мандат начело на ФИФА"}
{"url": "https://www.dnevnik.bg/sviat/2019/06/05/3917401_rusiia_poiska_i_ot_internet_giganta_iandeks_da_predava/", "text": "Най-големият руски интернет портал \"Яндекс\" заяви днес, че желае да спазва законите, но не и като разреши на властите достъп до личните данни на своите ползватели, предадоха \"Ройтерс\" и \"Асошиейтед прес\", цитирани от БТА. По-рано деловото издание РБК  съобщи , че руската Федерална служба за сигурност (ФСБ) е поискала от \"Яндекс\" криптографските ключове (кодове) към имейл (Яндекс.Почта) и хостинг услугите за файлове (Яндекс.Диск). Това би дало на ФСБ, наследник на съветското КГБ, лесен достъп до електронната кореспонденция на ползвателите. Компанията \"Яндекс\" все още не е изпълнила искането на ФСБ, направено преди няколко месеца, тъй като това би дало достъп до паролите на ползвателите в цялата система на \"Яндекс\", отбелязва РБК. Искането на ФСБ е направено въз основа на закон от 2016 г., (т.нар. закон на Ярова), който налага всички онлайн компании да държат личните данни на своите ползватели на сървъри в Русия и да бъдат готови да ги предоставят на властите при поискване, както и да изтриват резултатите от някои търсения в мрежата. Говорителят на президента Владимир Путин Дмитрий Песков каза, че случаят на \"Яндекс\" и други подобни не са \"тема на Кремъл\" и трябва да бъдат потърсени \"ФСБ (и) правителството\". Законът, довел до блокиране на \"Телеграм\" Частната компания \"Яндекс\" поддържа най-популярните в Русия интернет търсачка и електронна поща, която е в основата на руските опити да създадат алтернативи  на американски технологии . Засега от компанията не са отрекли съобщението на РБК, като  отбелязаха  само, че е важно да се спазва балансът между националната сигурност и защитата на личните данни. Неин говорител заяви, че е възможно законът да се спазва, без да се нарушава правото на защита на личните данни на ползвателите. През последните години Русия прие поредица от закони, разширяващи контрола на властите над интернет. Приложенията в случая на \"Яндекс\" дават на съответните органи, включително и на ФСБ, право да изискват от интернет компаниите лични данни на техните ползватели, както и да имат достъп до кореспонденцията им. Той обаче е и законът, довел до блокирането в цяла Русия на платформата за чат и микроблогове \"Телеграм\". Създателят ѝ, руснакът Павел Дуров, обяви, че няма да предаде ключа за декриптиране на съобщенията, отчасти защото архитектурата на \"Телеграм\" обезсмисля подобна стъпка и никакъв ключ не би дал достъп до кореспонденция на крайни потребители. Събитията доведоха и до  протести в подкрепа на свободния интернет . Независимо от  решението за блокиране  много руски политици ползват \"Телеграм\", за да отправят послания. Законът на Ярова бе аргумент и за руския комуникационен регулатор Роскомнадзор, който поиска от електронното приложение за запознанства \"Тиндър\" да предаде данните за неговите ползватели. Базираната в САЩ компания, собственик на \"Тиндър\", обяви, че не е предавала никаква информация. Платформата обаче се появи в регистъра на Роскомнадзор.", "date": "2019.06.05", "title": "Русия поиска и от интернет гиганта \"Яндекс\" да предава информация на службите"}
{"url": "https://www.dnevnik.bg/sviat/2019/06/05/3917416_bivshiiat_kovchejnik_na_vatikana_objalva_prisudata_si/", "text": "Австралийският кардинал  Джордж Пел , който е в затвора заради сексуални посегателства над две момчета, членове на църковния хор в катедралата в Мелбърн, извършени през 90-те години на миналия век, обжалва официално присъдата си, предадоха световните агенции.  Пел беше осъден  на шест години затвор за посегателствата. Джордж Пел е бивш  ватикански ковчежник  и беше  съветник на папа Франциск . 77-годишният Пел е най-високопоставеният представител на католическата църква, който е осъден за сексуални посегателства. Вината му беше призната от съдебно жури миналия декември, а присъдата му беше произнесена през март. Пел твърди, че е невинен.", "date": "2019.06.05", "title": "Бившият ковчежник на Ватикана обжалва присъдата си за педофилия"}
{"url": "https://www.dnevnik.bg/evropa/2019/06/05/3917421_kabinetut_na_orban_vnese_zakonoproekta_za_kontrol/", "text": "Унгарското правителство внесе в парламента спорен законопроект с цел установяване на контрол върху изследователската дейност на националната академия на науките, предаде ДПА. Министърът на иновациите и технологиите Ласло Палкович внесе законопроекта въпреки масовите критики от Унгарската академия на науките и обществените протести. Новите правила, които се очаква да влязат в сила през септември, предвиждат финансовият контрол върху изследователските институти на академията  да бъде предаден на правителството . Палкович каза, че промените ще осигурят \"разпределение на ресурсите въз основа на резултатите\" и ще повишат конкурентоспособността. Критиците настояват, че все по-авторитарният министър-председател Виктор Орбан всъщност се опитва да посегне на независимостта на научната общност и да се сдобие с лост за влияние, за да смълчава опозиционните възгледи. \"Законодателните промени на практика предоставят пълен правителствен и политически контрол върху изследователската мрежа\", заяви наскоро Унгарската академия на науките. Според нея \"това... може да застраши независимостта на научните изследвания и науката\". Хиляди хора  протестираха по-рано в Будапеща  срещу плана на правителството.", "date": "2019.06.05", "title": "Кабинетът на Орбан внесе законопроекта за контрол върху научната дейност"}
{"url": "https://www.dnevnik.bg/video/deniat_s_veselin_dremdjiev/2019/06/05/3917434_georgi_lozanov_bih_glasuval_za_sasho_dikov_makar_da_e/", "text": "Ако трябваше да участва в предстоящия избор за генерален директор на БНТ, доц. Георги Лозанов би избрал Сашо Диков, макар да признава, че той представлява една трудна за удържане кандидатура. Това заяви в предаването \"Денят с Веселин Дремджиев\" по TV+ бившият председател на Съвета за електронни медии. На въпроса кого би предпочел, ако трябва да избира основно между Сашо Диков и Емил Кошлуков в предстоящото гласуване за генерален директор на БНТ, той отговари: \"Разбира се, че щях да гласувам за Сашо Диков, макар че той е трудна за удържане кандидатура, защото той, разбира се, е в някакъв смисъл независим. Има такава репутация, която е много ценна черта, естествено. Заедно с това обаче е доста непридвидим. Което пък не знам доколко е ценна черта за директор на обществената медия.\" Според него в момента между кандидатите за поста няма такъв, какъвто е необходим на медията, а именно човек с много голям мениджърски опит. Той смята още, че в момента не се търси журналист, а човек, който преди всичко \"икономически, като предприятие да може да я вдигне на крака\". Повече вижте във видеото:", "date": "2019.06.05", "title": "Георги Лозанов: Бих гласувал за Сашо Диков, макар да е трудна за удържане кандидатура"}
{"url": "https://www.dnevnik.bg/bulgaria/2019/06/05/3917412_cacarov_predloji_na_14_noemvri_sudebniiat_suvet_da/", "text": "Главният прокурор Сотир Цацаров предложи процедурата по избор на негов наследник да започне възможно най-рано - на 15 юли, а изслушването на кандидатите и гласуването да стане на 14 ноември на заседание на пленум на ВСС. Мандатът на Сотир Цацаров изтича на 10 януари 2020 г. и най-ранната възможна дата за откриване на процедурата по избор на нов главен прокурор е 10 юли, а най-късната - 10 септември. \"Моето предложение е да не се чака късната дата, а да започне възможно най-рано, за да има пълна възможност за осъществяването й, за да е нормална процедура. На практика част от съдебната прцедура съвпада и със съдебната ваканция\", обясни Цацаров на заседанието на прокурорската колегия на Висшия съдебен съвет. 10 от членовете гласуваха предложението единодушно и приеха официално пленумът на ВСС да обяви началото на поцедурата на 15 юли. По закон следват четири дати на последователни заседания, които ще се проведат до края на юли 2019 г. - на 18, 22, 25 и 29 юли, на които да бъдат обсъждани предложения за бъдещ главен прокурор. На 29 юли ще бъде последното четвърто заседание, след което започва да тече 14-дневен срок, в който кандидатите да представят концепциите си. Крайният срок за концепциите ще е 12 август. До 7 октомври трябва да бъде готов окончателният доклад на Комисиите по професионална етика и атестиране и конкурси. На 30 октомври ще се проведе заседание на прокурорска колегия за обсъждане на тези доклади, а до 6 септември ще се приемат въпроси от университети и неправителствени организации към кандидатите. Изслушването на кандидатите и гласуването по избора на нов главен прокурор да стане на 14 ноември 2019 г. в четвъртък на заседание на пленум на ВСС, предложи Цацаров. След консултациите при президента Румен Радев, Цацаров заяви, че възможно най-скоро ще внесе проект на хронограмата за предстоящия избор в прокурорската колегия на ВСС. Сега предстои времевият график да бъде обсъден от Пленума на съвета. Министърът на правосъдието и прокурорската колегия на Висшия съдебен съвет (ВСС) имат правомощия да предлагат кандидати за поста. Досега нито един правосъден министър не е правил предложение при избора на главен прокурор, а Данаил Кирилов вече заяви, че също няма да прави предложение. Номинираните кандидати трябва да изработят и представят концепция за работата си, а пленумът на ВСС ги изслушва. Изборът се прави с т.нар. квалифицирано мнозинство - за да бъде избран един кандидат, трябва да получи подкрепата на не по-малко от 2/3 от членовете на ВСС. На практика поне 17 от общо 25 членове на съвета трябва да подкрепят бъдещия главен прокурор. Процедурата продължава с предложение, което ВСС изпраща до президента, а той от своя страна може да подпише или да откаже да подпише указ за назначаването му. Ако държавният глава се възползва от правомощията си, то може да е еднократно и да откаже да подпише указ. В такъв случай процедурата се връща отново във ВСС. Президентът Румен  Радев вече започна консултации  за изготвяне на критерии за избора на нов главен прокурор. След срещата си с държавния глава Сотир Цацаров коментира, че  консултациите са прибързани . Ден по-късно Радев се срещна с председателя на Върховния касационен съд Лозан Панов, който  каза, че изборът е предопределен . Председателят на Върховния административен съд Георги Чолаков е предложил по време на консултациите  да бъде създаден независим орган , който да има правомощия да разследва главния прокурор. Представляващият Висшия съдебен съвет Боян Магдалинчев изрази от своя страна надежда следващият главен прокурор  да бъде от системата . Серията от срещи предизвика  коментар и от премиера Бойко Борисов , който видя опит за намеса на Радев в съдебната система. Президентът от своя страна отвърна с коментар, че  не кани магистрати на вечеря  в дома си.", "date": "2019.06.05", "title": "Цацаров предложи на 14 ноември съдебният съвет да избере негов наследник"}
{"url": "https://www.dnevnik.bg/evropa/2019/06/05/3917456_ima_opravdanie_za_zapochvane_na_disciplinarna/", "text": "Европейската комисия стигна до заключението, че Италия нарушава фискалните правила на ЕС заради растящия дълг, ситуация, която оправдава започването на дисциплинарна процедура, предаде \"Ройтерс\". Ако държавите членки подкрепят тази оценка в следващите две седмици, Еврокомисията може да препоръча започване на процедура, действие, което се очаква преди срещата на финансовите министри на ЕС в началото на юли. Според Брюксел Италия е постигнала ограничен напредък в изпълнението на икономическите препоръки на ЕС и е отстъпила от необходимите структури реформи. Това \"може да окаже негативно влияние върху потенциала за растеж на Италия\", посочва Еврокомисията. Италианският публичен дълг се увеличи от 131.4% от БВП през 2017 до 132.2% през 2018 г. Еврокомисията изчислява, че той ще достигне 133.7% тази година и 135.2% през 2020, нарушавайки правилата на ЕС, според които трябва да бъде намален. Еврокомисарят по икономическите и финансовите въпроси Пиер Московиси заяви, че Брюксел е готов да промени анализа си за евентуална процедура срещу Италия, ако от Рим дойдат нови данни и ангажименти. \"Както винаги с всички държави членки, ние сме готови да разгледаме нови данни, които могат да променят този анализ\", каза Московиси по време на пресконференция. \"Моята врата е отворена\", подчерта той, добавяйки, че зависи от Италия да покаже пътища за избягване на процедурата. Прогнозите на Комисията са по-песимистични от тези на Италия. Рим очаква дългът да се увеличи тази година до 132.6% от БВП и да намалее до 131.3% през 2020 г. Разликата се дължи основно на това, че Брюксел не включва в прогнозите си увеличение на данък продажби следващата година, което италиански правителствени служители многократно заявиха, че ще опитат да избегнат, макар приходите от увеличението да са включени в икономическата прогноза на Рим. Еврокомисията освен това изчислява, че планът за приватизация няма да окаже влияние върху растежа на Италия, за разлика от по-оптимистичните прогнози на Рим. Процедурата може да доведе до санкции, достигащи до 0.2 процента от БВП на Италия или около 3.5 милиарда евро, отбелязва \"Франс прес\", цитирана от БТА. Трябва да започне диалог между Еврокомисията и популистката коалиция, която е на власт в Рим. Правителството обединява крайнодясната \"Лига\" и антисистемното Движение \"Пет звезди\", а те са разделени за позицията, която трябва да заемат спрямо Брюксел. Новият \"силен човек\" в правителството Матео Салвини, който е начело на \"Лига\", вече изрази намерението си да заеме твърда позиция към Еврокомисията. Италианското правителство вече имаше разногласия с Брюксел в края на 2018 година. ЕК тогава отхвърли проектобюджета му заради несъответствие с европейските правила. Впоследствие двете страни смекчиха позициите си, за да постигнат компромис няколко месеца преди европейските избори.", "date": "2019.06.05", "title": "Има оправдание за започване на дисциплинарна процедура срещу Италия, заяви Брюксел"}
{"url": "https://www.dnevnik.bg/bulgaria/2019/06/05/3917473_suputstvashtite_zaboliavaniia_na_horata_s_namalena/", "text": "Съпътстващите заболявания на хората с намалена трудоспособност ще се взимат предвид при определянето на крайния процент трайно намалената им работоспособност/вид и степен на увреждане. Това ще стане с одобреното от правителството днес изменение и допълнение на Наредбата за медицинската експертиза, предложена от Министерството на здравеопазването през март. Когато водещото заболяване води до над 50 на сто нетрудоспособност, а някое от другите съпътстващи също носи поне такъв процент или по-голям, в крайната оценка за това доколко човекът е нетрудоспособен ще се изчислява по специална формула. От общия сбор на процентите на съпътстващите болести ще се изчислява 20 на сто и сумата, отговаряща на процента, ще се прибавя към процента на водещото заболяване. Друг проблем, който се решава с промяната, е липсата на проследимост и прозрачност, а оттам и на ефективен контрол по отношение на вписаните в експертното решение заболявания. В момента те се представят описателно, без да се вписва кодът за конкретното заболяване съгласно Международната класификация на болестите (МКБ) - 10 ревизия. Вписването на МКБ кода на заболяванията и на съпътстващите увреждания ще гарантира значително по-голяма прецизност в работата на ТЕЛК и НЕЛК, се отбелязва в съобщението на Министерския съвет. За близо година здравните власти  оставиха да действа досегашната наредба,  която предвижда съпътстващите болести да се взимат предвид единствено при хора, чието  основно заболяване е оценено на над 80 на сто нетрудоспособност . Само за тези хора има възможност да се приспадат и останалите си болести към основното. Във всички останали случаи обаче те не се взимат предвид и не водят до увеличаване на процента и съответно до по-голяма подкрепа. Сред аргументите за промяната, която е в сила от 3 август миналата година, беше, че преди измененията се е стигало до ситуации, когато хора с множество не особено тежки проблеми, които са способни да работят и не са много сериозно затруднени във всекидневието си, имат същия процент като пълни инвалиди например. Заради сериозно обществено недоволство и данни, че много хора са ощетени от новите правила,  през март здравното министерство предложи проект на промени  в Наредбата за медицинската експертиза със смекчен вариант за оценка. За да се гарантират правата на хората с увреждания, които са в групата на освидетелствани или преосвидетелствани от ТЕЛК в периода от 3 август 2018 г. до влизането в сила на това постановление, се регламентира тяхното право да подадат заявление-декларация за преосвидетелстване, се казва в съобщението.", "date": "2019.06.05", "title": "Кабинетът промени наредбата, по която се определя степента на инвалидност"}
{"url": "https://www.dnevnik.bg/photos/2019/06/05/3917240_fotogaleriia_duzina_ministri_bez_da_broim_premiera/", "text": "Традиционният бал на Конфедерацията на работодателите и индустриалците в България се състоя снощи в София. Той събра на едно място представители на бизнеса, депутати, министри и премиера Бойко Борисов.", "date": "2019.06.05", "title": "Фотогалерия: Дузина министри, без да броим премиера Борисов - на годишния бал на КРИБ"}
{"url": "https://www.dnevnik.bg/razvlechenie/2019/06/05/3917400_muzika_s_duh_na_pustinia/", "text": "През 1968 г. Али Фарка Туре участва в Младежкия фестивал в София с регионалната група на Мопти. Тук 28-годишният изпълнител купува първата си китара - казанлъшка \"Кремона\". Оттогава в България не е имало концерт на голямо име от музикалната сцена на Мали. \"Аларма Пънк Джаз\" ще запълни тази празнина с концерта на Басеку Куяте и групата му Ngoni Ba, който ще се състои .  Басеку Куяте е един от водещите съвременни музиканти от Мали. Автор е на пет албума и е получавал редица награди за работата си, включително от музикални компании като Sub Pop, Glitterbeat и OutHere Records. Той не се изявява единствено като солов артист и участва в няколко албума на най-известния жив майстор на музика за кора (западноафриканска арфа) в света Тумани Диабате. Негов ментор в света на музиката е Али Фарка Туре, с когото го свързва дългогодишно приятелство. Басеку Куяте съпровожда един най-известните африкански изпълнители на блус до неговата смърт през 2006 г. Той може да бъде чут в последния албум на Али Фарка Туре, излезлия посмъртно Savane (2006 г.). Участва и във формациите Symmetric Orchestra и на AfroCubusmo, а напоследък работи често с германеца Йоаким Кюн - един от водещите европейски джаз пианисти.  Басеку Куяте е роден през 1966 г. в Гарана, малко селце в близост до Сегу в Мали. Свири на народния струнен инструмент нгони. В стила си Куяте смесва традицията и модерното звучене. Може би затова е наричан \"Джими Хендрикс на нгони-то\". Вокалист в групата е неговата съпруга Ами Сако. Ngoni Ba са излизали на сцената на фестивали като Glastonbury, Roskilde, Sziget и WOMAD. Концертът на бандата в България е част от европейското им турне, в което те представят новия си албум Miri. По думите на Куяте заглавието е посветено на \"любовта, приятелството, семейството и истинските ценности във времена на криза\". Гостуването на групата е организирано от \"Аларма Пънк Джаз\" и платформата \"АфроВизия\", специализирана в промотирането на традиционна и модерна музика от Африка в България.  Концертът ще бъде открит от ганаеца Аюуне Суле, Росен Захариев и Александър Даниел. Миналото лято триото свири на два черноморски фестивала – \"Джаз на село\" (Камен бряг) и Варненския джаз фестивал в Археологическия музей, а публиката в София може да ги чуе именно утре. Билети могат да бъдат купени онлайн на цена от 27 лева  в мрежата на Epaygo.bg  и на входа на Mixtape 5 в деня на концерта на цена от 30 лева. ", "date": "2019.06.05", "title": "Музика, която ухае на пустиня"}
{"url": "https://www.dnevnik.bg/analizi/2019/06/05/3917470_chernobil_liceto_na_istinata/", "text": "Има географски наименования - символи. Чернобил е едно от тях. Чернобил е символ на човешка трагедия, причинена от атомна авария и след това разпространение на голям облак радиоактивни отпадъци над половин Европа, който вероятно е причинил многобройни случаи на ракови заболявания. Чернобил е символ на политическа безотговорност и на смърт. Ако Хирошима е знак за загинали хора от директен сблъсък с радиационната вълна, Чернобил е знак за нещастието \"на другия ден\" – нещо, което е можело да бъде минимизирано, но не е. Вероятно затова мисериалът на НВО (режисьор Йохан Ренк) е кръстен просто така: \"Чернобил\". За разлика от много филми - разкрития (ще спомена само \"Мистър Джоунс\" на Агнешка Холанд от последната година, който за първи път разработи в киното темата за т.нар. гладомор в СССР), този сериал не казва нищо изненадващо. Поне не и за поколенията, по-възрастни от 25 години. 33 години след 26 април 1986 г. към информацията за аварията могат да бъдат прибавени само подробности и детайли, но не и някакво изненадващо откритие. Най-малкото, защото почти всяка година на тази дата обширно се съобщава за аварията и за щетите от нея, има издадени достатъчно книги, заснети са множество документални филми, няколко игрални, има дори и американски сериал \"Чернобилски дневници\". беше наречен \"кралят на сериалите\", \"най-добрият за всички времена\", \"детронатор на \"Игра на тронове\" Предполагам, че една от причините за успеха на сериала е именно разпознаваемостта на темата – всеки, който е преживял април 1986 г., може да разкаже \"Аз на този ден\" (Включително и аз: на прочутия чернобилски дъжд над София за първи път изведох на разходка новороденото си бебе, а после медицинската сестра дойде вкъщи и нареди да не пия мляко, да не ям салати, да не простираме бебешките дрешки на балкона. Също така ни предупреди да не казваме на никого, че тя ни е казала, че това е опасно. А салатите давали на животните в зоопарка. Днес синът ми, роден седмица преди аварията, често започва смешките си с \"аз съм чернобилче\".) Дори и да не са засегнати, много хора смятат, че са засегнати, приписват част от болестите си на Чернобил и също така познават лично някой друг, който е бил засегнат, няма съмнение, оттогава ще е, особено сега, години по-късно, когато е започнал разпадът на Прави го на първо място чрез визията. Сценографията е точен отпечатък на бита от соца – шкафове, маси, печки, чайници, пепелници Всичко това е запечатано в спомените. Или в разказите на родителите. Или в старите снимки от детството. Или в разказите на другите за детството. Следва забележителната игра на цветове. Потискаща сивота на панелните сгради, подредени като сиви войници, охраняващи лепкавата сивота на социализма. Всички останали цветове могат да бъдат определени като \"убити\" – убито зелено (тревата, униформите), убито жълто (детските люлки), убито бежово (автобусите) Тъмните дрехи на всякакви служителки. И като контраст – бялото на престилките, по които след това ще избият червени петна кръв, и бялото в коридорите на Кремъл, ослепително бяло, което доминира над всичко останало, съвсем буквално. Достоверността се подчертава и чрез малки на пръв поглед сценарни отклонения, които нямат значение за движението на действието, но пък правят картината на времето съвсем истинска. Например когато Людмила отива в болницата при мъжа си, първо не я пускат, но когато оставя отгоре банкнота, строгата служителка веднага й разрешава да влезе за половин час. Дребната корупция е част от всекидневието на съветските хора, парите даже не се дават под тезгяха, а се слагат съвсем директно отгоре. Всичко това прави действието в сериала познато, живяно, За разлика от повечето сериали, в които героите са разделени най-общо на добри и лоши, които обаче в течение на действието няколко пъти сменят местата си, в \"Чернобил\" виждаме праволинейно разгръщане. В образа на Уляна Хомлюк (Емили Уотсън) няма пречупване, тя често служи за морален коректив на останалите. Борис Щербина (Стелан Скарсгард) и Валерий Легасов (Джаред Харес) правят по една малка крачка от правоверен комунист към реалист и съответно от колебаещ се учен към защитник на истината. И при двамата сблъсъкът с фактите е решаващ, той им дава необходимата доза циничност, за да постъпват, както им повелява разумът. Принудени са да преодоляват емоционалните реакции на останалите, също така и \"бетонираните глави\" на партийните функционери, според които аварията не може да се е случила, защото не трябва да се е случила. Разбира се, и тримата основни герои са изправени пред мрежата на КГБ – те са винаги наблюдавани от нечии очи, които са наблюдавани от други очи, които пък са наблюдавани от трети очи Тук няма ясно обособен враг, няма конкретна личност, с която да се влезе в конфликт, врагът е системата. Тази система, която в крайна сметка се оказва и причинител на аварията. Това се разбира в последната пета серия, конструирана като съдебен процес. Ако обаче направим сравнение с американските съдебни филми, ще видим, че при тях сред дълга и мъчителна борба на аргументи и контрааргументи в крайна сметка печели истината. И невинният е обявен за невинен. Авторите на сериала създават героични колективни образи – на пожарникарите (Тук има малко отклонение с холивудски привкус и това е мелодраматичната история на бременната Людмила и нейния съпруг. Че историята е автентична, не отменя мелодраматизма й, все пак животът е силно мелодраматичен, нали?), на миньорите (които се подиграват на своя министър, като го оцапват с въглищен прах, което показва победата на народа над функционерите), на войниците, на невинни жертви, застанали на един мост, за да се полюбуват на красотата на огнената стихия. И на финала категорично подчертават, че сериалът е посветен тъкмо на тези герои – хиляди, понесли тежестта на политическата безотговорност, страдали и все още страдащи, вероятно поколения напред. Срещу тези героични маси е изправен същинският враг – невидимата радиация, за която се знае, че е смъртоносна, но тя няма как да бъде овеществена. Тя се носи из въздуха, поема се с водата, впива се в дрехите, пренася се чрез ласка – отрова, която влиза в човека при всяка една дейност, необходима, за да живее. Смърт, поета от живота. И тук огромното майсторство на \"Чернобил\", създаването на напрежение, което да стиска за гърлото до последния кадър, хорър-образи, които да се закрепят на острието между реализма и натурализма, които едновременно да стряскат, но да не карат зрителя да стисне в погнуса очи. Защото е използвала евтини материали и не се е погрижила за необходимата сигурност, защото е пренебрегвала предупрежденията на учените, защото е изопачавала информация, за да излезе напред в надпреварата със САЩ, защото при настъпилата авария не е поискала веднага помощ от по-развитите капиталистически държави, именно защото са капиталистически, защото дълго време е крила факта за злополуката, излагайки на опасност както собствения си народ, така и народите от почти цяла Европа. Тази държава – СССР – вече не съществува. Затова и \"Чернобил\" не е единствено и само обвинение към лица, за които историята отдавна е произнесла присъдата си. Сериалът пряко кореспондира със ситуацията в момента в света и това е следващата, много съществена причина за високата му гледаемост. Тук обаче трябва да отбележа У нас дискусията тръгна по оста на измислица или не е това доколко е опасна радиацията от Чернобил. Оказа се, че има твърде много съмняващи се, за които аварията е едва ли не пропаганда. Вероятно това са хората, които смятат, че земята е плоска. За съжаление те подведоха и останалите, които се почувстваха длъжни за пореден път да обясняват какво всъщност представлява Чернобил. И така пак избухва спорът соцносталгици срещу реалисти. Сигурно това ще продължава до безкрай, ако обществото ни отказва да разгледа миналото си неемоционално и дистанцирано и най-сетне не произнесе историческата си оценка за него. Засега не виждам нещо подобно да се случи в обозримо бъдеще. В други страни, чиято оценка за сериала в пресата можах да прочета, възприемането на \"Чернобил\" тръгна в различна посока. Там излъчването на сериала беше разчетено и като предупреждение за днес. Авторите му имаха късмета да преживеят нещо, за което всички мечтаят, но на малцина се случва, а именно с творбата си да докоснат и дори уловят духа на времето. Дискусията за отличаването на фалшивите новини от фактите, създаването на фалшиви новини и използването им в нов вид идеологическо противопоставяне, съвременният страх от невидимите отрови, например препаратите, с които се обработват посеви и храни, сигурността на атомната енергия, климатичните промени и последиците от тях – всичко това представлява част от тревогите на съвременния човек и сериалът \"Чернобил\" му даде материал за размисъл. Лицето на истината срещу лицето на лъжата в огледалото на историята. И как да стане така, че когато човек намери четирилистна детелина, първата дума, която се появява в главата му, да не е Чернобил. Народите, които са преоценили миналото си, гледат напред. Останалите се ровим в радиоактивността на социсторията си.", "date": "2019.06.05", "title": "\"Чернобил\": Лицето на истината"}
{"url": "https://www.dnevnik.bg/ot_vas/novini_ot_vas/2019/06/05/3917226_kude_e_barierata/", "text": "Защо я няма бариерата на алеята, водеща към стадион \"Българска армия\" и защо не се спират колите от служителите от охраната? Колите влизат без дори да намаляват скоростта, а по прясно асфалтираната алея достигат забележителни скорости.", "date": "2019.06.05", "title": "Къде е бариерата?"}
{"url": "https://www.dnevnik.bg/evropa/2019/06/05/3917477_evrokomisiiata_predlaga_21_ot_bjudjeta_na_es_za_2020/", "text": "Европейската комисия представи днес предложението си за бюджета на ЕС догодина. Парите ще отидат за следните приоритетни области: конкурентоспособната икономика и младите хора, засилването на сигурността и солидарността в ЕС и извън него, както и изменението на климата. Общо 21 на сто от общия бюджет догодина се предлага да бъдат използвани за справяне с изменението на климата. Над 83 милиарда евро се насочват към икономическия растеж на европейските региони. От тази сума 13.2 милиарда евро са предвидени за научни изследвания; 2.8 милиарда евро - за образование; 117 милиона евро - в подкрепа на младите хора, живеещи в региони, в които равнището на младежката безработица е високо; 1.2 милиарда евро (+75 на сто спрямо тази година) за европейската навигационна спътникова система \"Галилео\"; 255 милиона евро за подкрепа на европейските дружества в разработването на отбранителни средства и технологии. Еврокомисията предлага 420.6 милиона евро (+34.6 на сто спрямо тази година) за граничната служба на ЕС \"Фронтекс\"; 156,2 милиона евро за гражданска защита; 560 милиона евро за нуждаещите се в Сирия, както и за бежанците и приемните им общности в региона. Проектобюджетът включва две суми за всяка програма, която подлежи на финансиране - поети задължения и плащания, пояснява Еврокомисията. \"Поети задължения\" означава финансирането, за което могат да се сключат договори през дадена година; \"плащания\" са действително изплатените суми. Предложеният бюджет на ЕС за 2020 г. възлиза на поети задължения за 168.3 милиарда евро (+1.3 на сто в сравнение с 2019 г.) и плащания за 153.7 милиарда евро (+3.5 на сто в сравнение с 2019 г.). Бюджетът на ЕС възлиза приблизително на един процент от БНД на ЕС и представлява около два процента от всички обществени разходи в общността. Днешното предложение се основава на предположението, че Великобритания ще участва пълноценно в изпълнението и финансирането догодина.", "date": "2019.06.05", "title": "Еврокомисията предлага 21% от бюджета на ЕС за 2020 да са за мерки за климата"}
{"url": "https://www.dnevnik.bg/gradska_sreda/2019/06/05/3917411_elen_gerdjikov_predsedatel_na_obshtinskiia_suvet_v/", "text": "- Трябва да е ясно, че сега имаме само предложение за Подробен устройствен план на Борисовата градина, което тепърва ще минава през обществени обсъждания, дебати в комисиите към общинския съвет и едва когато се приеме от Столичния общински съвет, ще имаме Подробен устройствен план. Всяко твърдение в момента, че вече имаме някакво финално решение за Борисовата градина, е манипулация. - Според мен към днешна дата Климатичното училище не трябва да бъде възстановявано. И въобще не трябва да се позволява каквото и да е строителство в сърцето на Борисовата градина. Освен това трябва да се премахнат и всякакви несвойствени обекти в парка като ресторанта \"Веселото село\", заведенията около езерото \"Ариана\", автокъщата, сергийките, които натоварват визуално пространството. Имаме необходимост от изчистена паркова среда. По отношение на Гара Пионер – в проекта се предвижда обособяване единствено на център за спорт и атракции. И това ще стане само ако приемем ПУП и теренът на гарата да влезе в общо УПИ (урегулиран поземлен имот) с Борисовата градина. Така ще гарантираме, че не може да се изменя неговото предназначение по друга процедура. Същото се отнася и за къпалнята \"Мария Луиза\", и за Летния театър, които в миналото са преминали в частни ръце. - Конкурсът беше за идейни проекти. Архитектурните конкурси са творчески. Не може да се даде задание, в което да се описани всички подробности, защото тогава той би бил конкурс за технически проект, а не за идеи. Какво е решил един творец може той да обясни и съм сигурен, че арх. Ковачев ще го направи, но важното е какво ще приеме общинският съвет накрая, съобразявайки се и с мнението на хората. - Мен като председател на Общинския съвет ме интересува това, което ще влезе в съвета за разглеждане и гласуване. А то е предложението на проектантите, бележките на експертите и мнението на гражданите. От всичко това се изготвя обобщено становище от обществените обсъждания и когато то влезе при нас, ние като общински съветници взимаме финалното решение. И крайният резултат ще бъде добър, убеден съм. - Докато няма приет Подробен устройствен план, всеки собственик на обект в Борисовата градина, като например - къпалнята \"Мария Луиза\" и Летния театър, може да се надява, че в някакъв момент ще успее да смени предназначението на терените и да претендира за допълнително строителство. Този план обаче ще гарантира, че това няма да се случи. Така ще запазим парка, какъвто го помним и какъвто го искаме. Разберете, приемането Подробния устройствен план е единственият механизъм, по който ние можем да защитим парка. В противен случай частични изменения в плана биха могли да доведат до застрояване. Предложението е достатъчно консервативно и като бъдат премахнати някои несвойствени обекти, които споменах, той ще отговаря напълно на очакванията на хората – паркът да бъде в автентичния си вид. Ние като група на ГЕРБ в общинския съвет, аз като председател и кметът ще защитаваме тази позиция при обсъжданията.", "date": "2019.06.05", "title": "Елен Герджиков, председател на Общинския съвет в София: Планът ще пази Борисовата градина от строежи"}
{"url": "https://www.dnevnik.bg/sviat/2019/06/05/3917433_si_czinpin_e_v_rusiia_za_da_sloji_nachaloto_na_nova/", "text": "Китайският президент Си Цзинпин пристига днес в Русия на посещение, чиято цел е да постави началото на \"нова ера\" на приятелство и да подсили икономическото партньорство между двете големи сили на фона на санкции и търговска война с Вашингтон. Очаква се Си Цзинпин да пристигне в Москва следобед. Той ще бъде посрещнат изключително тържествено в Кремъл, където ще разговаря с Владимир Путин, а после в негова чест ще бъде даден прием. По-късно в Болшой театър ще се състои вечер, посветена на 70-ата годишнина от установяване на дипломатически отношения между двете страни. След това Си ще замине за някогашната столица на руските царе, където утре и вдругиден ще бъде почетният гост на Международния икономически форум в Санкт Петербург, на който ще се съберат ръководители и представители на около 1800 руски и чуждестранни предприятия от 75 страни. \"Това посещение е ключово събитие за нашите двустранни отношения\", увери вчера съветникът на Кремъл Юрий Ушаков, припомняйки, че Съветският съюз беше \"първата страна в света, признала Китайската народна република в деня след обявяването на декларацията за създаването ѝ\" през 1949 година. Очаква се след преговорите си в Москва Си Цзинпин и Владимир Путин да подпишат съвместна декларация за \"укрепване на отношенията, глобалното партньорство и стратегическото сътрудничество, които навлизат в нова ера\". Докато е в руската столица, се очаква китайският лидер да подари на тържествена церемония две гигантски панди на московския зоопарк. \"Това животно е символ на Китай и нашите китайски партньори му придават голямо значение\", подчерта Ушаков. Освен традиционно силните приятелски връзки Китай е \"най-важният икономически партньор на Русия\", припомни той. Така например в контекста на засиленото напрежение между Русия и западните страни търговският обмен между Москва и Пекин е нараснал с 25 на сто през 2018 г., достигайки \"рекордното равнище от 108 млрд. долара\" според Ушаков. Обръщане към Китай Русия, чиято икономика е тежко засегната от европейските и американските санкции, въведени през 2014 г. във връзка с украинската криза и анексирането на Крим, \"е на път да се обърне от европейския към китайския пазар\", констатира руският анализатор Александър Габуйев. Китай освен това стана \"много важен инвеститор\" в руската икономика и запазва както частните, така и държавните си инвестиции в Русия, в момент когато страната вижда как други чуждестранни партньори се отдръпват поради санкциите, обяснява той пред АФП. От политическа гледна точка разбирателството между тези две постоянни членки на Съвета за сигурност на ООН, които често гласуват по еднакъв начин, също изглежда добро. \"Позициите на Русия и Китай са много близки и съвпадат изцяло по повечето международни теми\", например севернокорейската ядрена програма, конфликта в Сирия, кризата във Венецуела или иранското ядрено споразумение, които ще бъдат обект на дискусии по време на това посещение, посочи Ушаков. Сред другите теми в програмата на преговорите между Си Цзинпин и Владимир Путин се включват и \"отношенията на Русия и Китай с големите западни сили, включително САЩ\" според същия източник. Двете страни се намират - по различни причини, в период на засилено напрежение със САЩ. Руско-американските отношения са подкопани от обвиненията за намеса в изборите и множество разногласия, включително по въпроса за разоръжаването. В същото време Пекин и Вашингтон са в безкрайна търговска война. На този фон Си Цзинпин и Владимир Путин имат за цел \"да потвърдят своята взаимна подкрепа и да гарантират, че руско-китайските връзки няма да бъдат засегнати от промени в международната ситуация\", заяви на пресконференция китайският заместник-министър на външните работи Чжан Ханхуей. /БТА", "date": "2019.06.05", "title": "Китайският президент е в Русия за \"нова ера\" на приятелство"}
{"url": "https://www.dnevnik.bg/sviat/2019/06/05/3917510_feisbuk_shte_trie_nezakonno_sudurjanie_po_celiia_sviat/", "text": "Компанията \"Фейсбук\" е длъжна да премахва незаконно съдържание по целия свят, ако съд в Европа е наредил това. Това е мнението на генерален адвокат към Съда на ЕС. Съдиите обикновено се съобразяват с него и то е индикатор за това какво би било окончателното решение на институцията. Разглежданото дело е водено от депутат от партията на \"Зелените\" в Австрия. Ева Главишниг-Писчек съди \"Фейсбук\" заради разпространени срещу нея  клевети в социалната мрежа . Ползвател на \"Фейсбук\" е споделил статия на австрийското онлайн новинарско списание oe24.at, озаглавена \"Зелените: за запазването на минимален доход за бежанците\". Вследствие на тази публикация е генерирано умалено изображение на уебсайта oe24.at, съдържащо заглавието и кратко резюме на статията, както и снимка на Главишниг-Писчек. Потребителят освен това публикува унизителен коментар по неин адрес, като това съдържание е било публично достъпно. \"Фейсбук\"  не изпълнява искането на депутата да премахне този коментар, така че тя подава иск социалната мрежа да бъде задължена да прекрати публикуването или разпространението на нейни снимки, когато в текста към тях има същите или подобни твърдения. Австрийски съд удовлетворява молбата ѝ, но само за територията на страната. Делото стига до Европейския съд, след като австрийският Върховен съд пита дали нареждането на съда трябва да се прилага по целия свят. Според генералния адвокат Мачей Шпунар – да. Според него е допустимо доставчик на хостинг услуги \"да бъде задължен със съдебно разпореждане да търси и да идентифицира информацията, която е идентична на тази, която издалата това съдебно разпореждане юрисдикция е квалифицирала като незаконна, сред цялата разпространявана от ползвателите на тази платформа информация\"= \"Идентична\" е ключовото определение – търсенето на постове със същото съдържание \"не изисква сложни технически средства\" и \"предвид лесното възпроизвеждане на информацията в интернет среда\", то е необходимо за гарантиране на ефективната  защита на личния живот  и на правата на личността. Генералният адвокат е на мнение, че доставчикът може да бъде задължен да търси и \"подобна\" на незаконната информация, но само сред постовете на потребителя, споделил първите незаконни постове, а не сред всички. \"Задължение за идентифициране на информация, която е подобна, произхождаща от всеки един ползвател, не би осигурило справедливо равновесие между разглежданите основни права\", смята генералният адвокат. \"От една страна търсенето и идентифицирането на такава информация би изисквало скъпи решения. От друга страна, изпълнението на тези решения би довело до цензура, така че свободата на изразяване на мнение и на информация би могла системно да бъде ограничавана.\"", "date": "2019.06.05", "title": "\"Фейсбук\" ще трие незаконно съдържание по целия свят, ако е осъдена в Европа"}
{"url": "https://www.dnevnik.bg/skorost/2019/06/05/3917522_mishlen_i_djenerul_moturs_zapochvat_rabota_po_gumi_bez/", "text": "Френският производител на гуми \"Мишлен\" и американският автомобилен концерн \"Дженерал мотърс\" започнаха тестове на гуми без въздух, съобщи \"Фокс нюз\". Проектът е кръстен \"Уникална система за гуми, устойчива на пробиви\" (Unique Puncture-proof Tire System - UPTIS) и първите образци вече са монтирани на няколко електромобила \"Шевролет Болт\". Очакванията са гумите, които не се пукат, да са на пазара най-късно през 2024 година. Липсата на въздух в гумата дава няколко предимства. Първото, очевидно, е невъзможността тя да спадне, освен това отпада грижата за проверка на налягането. Освен това подобни гуми ще имат и екологичен ефект, защото по груби сметки около 200 милиона гуми годишно се бракуват заради срязвания, балони или други дефекти. Не на последно място, отпада нуждата от резервна гума в колите, което намалява теглото и увеличава багажния обем. Според Стив Кифър от \"Дженерал мотърс\" UPTIS очертават бъдещето на автомобилната индустрия.", "date": "2019.06.05", "title": "\"Мишлен\" и \"Дженеръл мотърс\" започват работа по гуми без въздух (видео)"}
{"url": "https://www.dnevnik.bg/zelen/2019/06/05/3917501_svetovniiat_den_na_okolnata_sreda_na_oon_e_s_fokus/", "text": "Световният ден на околната среда, който се отбелязва на 5 юни, е още една международна кампания, която цели да привлече обществено внимание към нуждата от щадящо природата производство и потребление на ресурси.  Инициативата  е на Организацията на обединените нации (ООН) и цели да защити околна среда, чието състояние засяга благосъстоянието на народите и икономическото развитие в целия свят. Честването на този ден разширява основата за информирано мнение и отговорно поведение от страна на отделните хора, предприятия и общности в опазването и подобряването на околната среда според ООН. От 1974 г. кампанията се популяризира в над 100 страни. Замърсяването на въздуха Всяка година кампанията има за акцент един наболял проблем на опазването на околната среда. За 2019 г. това е мръсният въздух.", "date": "2019.06.05", "title": "Световният ден на околната среда на ООН е с фокус върху мръсния въздух"}
{"url": "https://www.dnevnik.bg/sport/2019/06/05/3917524_antuni_djoshua_triabva_da_priema_zagubata_si_kato_muj/", "text": "До събота Антъни Джошуа не само беше световен шампион, но и не познаваше усещането да е от губещата страна в професионалния бокс. Неочакваното  поражение срещу Анди Руис  донесе непознато чувство за англичанина, който обаче не търси оправдания. \"Трябва да приема загубата си като мъж. Не обвинявам никого и нищо\", каза Джошуа във видео, публикувано в социалните мрежи. Преди ден промотърът му Еди Хърн заяви, че ще се задейства  възможността за реванш срещу Руис . \"Аз съм този, който излезе на ринга, а представянето ми не беше по план. Трябва да се пренастроя, да анализирам, да дам най-доброто от себе си да се поправя и да свърша работата си в реванша\", посочи Джошуа. Той добави, че никой не е роден да губи - нито на шах, на видеоигри, в професионалния спорт или в бизнеса. Но заяви, че се чувства силен и готов да приеме спадовете и възходите си. \"Поздравления за Анди Руис. Той има половин година да е шампион, защото коланите ще са там и ще трябва да ги защитава.\" Джошуа посочи, че няма предпочитания къде да бъде реваншът - в Англия или отново в Ню Йорк.", "date": "2019.06.05", "title": "Антъни Джошуа: Трябва да приема загубата си като мъж (видео)"}
{"url": "https://www.dnevnik.bg/bulgaria/2019/06/05/3917533_niama_da_podkrepim_bulgariia_za_shengen_dokato_ne_se/", "text": "България трябва да се справи с корупцията и с проблемите в правосъдната система, за да получи подкрепа от Холандия за членство в Шенген. Това каза днес външният министър на страната Стеф Блок на пресконференция, след като се срещна с премиера Бойко Борисов и с вицепремиера Екатерина Захариева, предаде БНР. Той допълни, че темите за опазването на външните граници на Европейския съюз и сигурността са ключови за Холандия. Стеф Блок посочи, че е впечатлен от постигнатия напредък по охраната на границите на страната. \"Има обаче още един аспект при опазването на границата – това е корупцията, която е съпътстващ фактор при трафика на хора, и доколко правосъдната система е способна да се справи. Ние трябва да бъдем много честни и стриктни в оценката си. Мисля, че все още има място за прогрес по отношение на корупцията и подсилването на съдебната система. Това са основните предизвикателства\", добави Стеф Блок. България от своя страна подкрепя реформите в Шенген и иска да участва в зоната като пълноправен член по въздух и вода, каза вицепремиерът Екатерина Захариева. Премиерът Борисов  неведнъж изразява позиция , че не е справедливо България, която се справя така добре с охраната на границите си, да не е в Шенген.", "date": "2019.06.05", "title": "Холандия няма да подкрепи България за Шенген докато не се справи с корупцията"}
{"url": "https://www.dnevnik.bg/evropa/2019/06/05/3917481_brjuksel_preporucha_bulgariia_da_podobri_subiraneto_na/", "text": "Европейската комисия представя днес специфичните за всяка държава препоръки за 2019 г., в които излага насоки за икономическата политика на страните за следващите 12-18 месеца. На България се препоръчва през 2019 г. и 2020 г. да подобри събирането на данъци чрез целенасочени мерки като посочва конкретно акцизите и трудовите данъци, предаде БТА. Необходимо е подобряване на корпоративното управление на дружествата, държавна собственост, чрез приемане и въвеждане в сила на ново законодателство. Рискът от корупция трябва да бъде по-добре адресиран, тъй като е предпоставка за прането на пари. Българските власти ще трябва да покажат конкретни резултати и стабилен списък с крайни решения за свързани с корупция случаи, подчертава Еврокомисията. Комисията отбелязва, че България подобрява събирането на данъци, но въпреки това не във всяка сфера администрирането на приходите е с еднакво темпо. Изрично се посочва, че това е валидно за данъците върху доходите и плащането на осигуровките. Отбелязва се, че подобряването на събирането на тези данъци, е от ключово значение за намаляване на сивата икономика. Според документа има доказателства, че недекларираният труд и незаконната търговия с горива остават предизвикателство. Държавните предприятия страдат от слабо корпоративно управление, което в голяма степен се отразява на икономическото им представяне.  България трябва да осигури стабилността на банковия сектор чрез засилване на надзора, насърчаване на адекватно оценяване на активите, включително банковите гаранции и стимулиране на функционирането на вторичния пазар за необслужвани кредити. Препоръчва се страната да осигури ефективен надзор и прилагане на рамката за борба с прането на пари, както и да засили небанковия финансов сектор. Посочва се, че \"скорошни развития в банковия сектор показват, че има нужда да се подобри националният надзор на международни транзакции и да се гарантира ефективното прилагане на законовата рамка за борба с прането на пари\". Еврокомисията отбелязва, че необслужваните кредити на нефинансовите предприятия се свиват, но въпреки това делът им остава висок. Препоръчва се засилване на стабилността в сектора на автомобилното застраховане, като се предприемат действия срещу пазарните предизвикателства и оставащите структурни слабости. Отбелязва се, че е била предложена системата \"бонус-малус\", която минава през широк обществен дебат с несигурен изход. Сериозни опасения за изразени за т.нар. Бюро \"Зелена карта\" основно заради неизплащането от страна на два български застрахователя. Европейската комисия призовава страната да насочи свързаната с инвестиции икономическа политика към изследвания и иновации, транспорт (най-вече неговата устойчивост), водите, отпадъците и енергийната инфраструктура, както и към енергийната ефективност, като се вземат предвид регионалните неравенства и се подобри бизнес средата. Посочени са \"големи инвестиционни дупки\" в инфраструктурата. Необходими са инвестиции за насърчаване на устойчивото управление на водите, ресурсна ефективност и преход към кръгова икономика. Отбелязани са \"високата енергийна интензивност на икономиката и бавният напредък към постигане на целите за енергийна ефективност, особено в строителния сектор\", което пречи на конкурентоспособността и на продуктивността. България трябва да подобри качеството на работната ръка чрез подобряване на уменията, включително дигиталните умения. Следва да се подобрят качеството, адекватността на трудовия пазар, както и обхватността на образованието и обучението, особено на ромите и другите групи в неравностойно положение. Европейската комисия препоръчва да се вземат мерки за социално включване чрез подобрен достъп до равнопоставена заетост и социални услуги, както и по-добра подкрепа при минималните доходи. Следва да се подобри достъпът до здравни услуги, включително като се намалят неофициалните плащания и се вземат мерки срещу недостига на професионалисти в здравеопазването, отбелязва Еврокомисията. През февруари тя установи наличието на дисбаланси в 13 държави членки, сред които и България. Както в предходни години тези дисбаланси подлежат на постоянен специален мониторинг в рамките на процедурата при макроикономически дисбаланси, се посочва в съобщението. Реформите в публичната администрация и електронното управление продължават да са бавни и няма достатъчно подобрение, а бизнес средата остава слаба, се посочва още в документа.", "date": "2019.06.05", "title": "Брюксел поиска мерки срещу прането на пари и още куп подобрения (допълнена)"}
{"url": "https://www.dnevnik.bg/kultura/2019/06/05/3917498_kakvo_shte_e_bulgarskoto_uchastie_v_one_dance_week/", "text": "Цигуларката Биляна Вучкова ще бъде българското участие във фестивала за съвременен танц One Dance Week на тазгодишното му издание. В проекта \"Златни илюзии\", който се намира на границата между пърформанса и инсталацията, тя си партнира с Ханс Питър Кун, Акеми Нагао и Джунко Вада, съобщават организаторите на събитието. Световната премиера на \"Златни години\" ще бъде на 11 и 12 октомври в пространството \"Склад\" в Пловдив. В него светлинната и звукова инсталация на Ханс Питър Кун служи за основа, в която се вписват хореографията на Акеми Нагао и Джунко Вада. Към тях с композиции и пърформанс се включва Биляна Вучкова. По този начин артистите заедно изследват взаимодействието между различните изкуства и тяхното разполагане в общо пространство. Биляна Вучкова съчетава класика и музика от съвременни композитори (често написана от самата нея), като в изпълненията си набляга на импровизацията. Тя живее и работи в Берлин и участва в концерти и фестивали по целия свят. Първият й солов албум излиза под заглавието Modus of Raw. Носителка е на стипендията на за композитори на Сената на Берлин. Ханс Питър Кун живее и работи между Берлин и Киото (Япония). През 1975 г. започва професионалната си кариера в германските театри и работи като звуков дизайнер в постановки на Питър Щайн, Клаус-Майкъл Грубер, Люк Бонди. В края на 70-те години заедно с Робърт Уилсън създава спектакъла Death, Destruction and Detroit. През 1993 г. взема наградата \"Златен лъв\" на Венецианското биенале за съвместната си работа с Уилсън по инсталацията \"Памет/Загуба\". Джунко Вада е родена в Токио. Завършва живопис, но се изявява и като танцьор. От 1985 г. си сътрудничи с артисти като Акио Сузуки, Ролф Юлиус, Ханс Питер Кун и други. Участва в продукции на Саша Валц и изпълнява спектакли в музеи, галерии и различни публични пространства. Акеми Нагао е танцьор и хореограф. През годините се е занимавала с балет, улични танци, соул, съвременен и импровизационен танц. От 2011 г. насам Нагао танцува в продукциите на редица хореографи и артисти от Европа Билетите за \"Златни илюзии\" могат да бъдат намерени  в мрежата на Epay-Go. ", "date": "2019.06.05", "title": "Какво ще е българското участие в One Dance Week"}
{"url": "https://www.dnevnik.bg/video/deniat_s_veselin_dremdjiev/2019/06/05/3917452_metodi_lalov_cumgeit_triabva_da_se_izuchava_i_po/", "text": "Цумгейт е нещо, което трябва да помним винаги и да изучаваме и по политически науки, и по право, защото показа как някой може да се държи недостойно и неправомерно, но институциите са безсилни да извършат реална проверка. Главният прокурор каза, че нищо нередно не е извършено и ние всички трябваше да ръкопляскаме.\" Този пример даде съдията от Софийския районен съд Методи Лалов в интервю за предаването \"Денят с Веселин Дремджиев\" по \"ТВ+\". Той коментира, че мерките, които се обсъждат за избора на следващ главен прокурор, няма да променят нищо, защото промяна не е желана.", "date": "2019.06.05", "title": "Методи Лалов: \"Цумгейт\" трябва да се изучава и по политически науки, и по право"}
{"url": "https://www.dnevnik.bg/ot_vas/novini_ot_vas/2019/06/05/3917345_taliana_striit_art_fest/", "text": "Уличното изкуство е част от Talyana Street Art Fest, който ще бъде на 8 и 9 юни в морската столица и е в подкрепа на развитието на квартал \"Таляна\" във Варна.", "date": "2019.06.05", "title": "Таляна Стрийт Арт Фест"}
{"url": "https://www.dnevnik.bg/bulgaria/2019/06/05/3917484_voennoto_razuznavane_e_bilo_dominirano_ot_kadri_na_ds/", "text": "Служба Военна информация\" към Министерството на отбраната, или бившето Военно разузнаване към Генералния щаб на Българската народна армия, е предоставила за първи път на Комисията по досиетата данни за принадлежност на свои служители към Държавна сигурност. Това се разбира от  последното решение на Комисията по досиетата  - от 4 юни т.г. Досега не се намери политическо мнозинство или министър на отбраната, който да задължи военното разузнаване да предостави необходимите данни на Комисията по досиетата, за да се провери които от лицата, заемали или заемащи ръководни постове в него след края на комунистическа система до днес са свързани с тоталитарното РУ-ГЩ, коментира новото решение на комисията Христо Христов в сайта  desebg.com. Едва сегашният директор на \"Служба Военна информация\" /СВИ/ генерал Пламен Ангелов, назначен на поста преди една година, Предоставените данни се отнасят само за две ръководни позиции: директор и зам.-директор в периода от 16.7. 1991 до 15. 02. 2019 г; и за заемалите длъжностите началник-отдел и началник-сектор, но само за периода от 10.11.1989 до 16.07.1991 г. За лицата, заемали или заемащи длъжност \"началник на отдел\" и \"началник на сектор\" от 16.07.1991 г. до настоящия момент не е предоставена необходимата информация, като \"Служба Военна информация\" не е посочила мотиви. Затова и Комисията по досиетата обявява частична проверка на лицата на ръководни позиции в българското военно разузнаване след 10 ноември 1989 г. От решението е видно, че частичната проверка е засегнала общо 62 души. От тях Комисията е установила с принадлежност към РУ-ГЩ 38 лица. Обявени са данните на 29 от тях, тъй като 9 са починали. С това се потвърждават предположенията, че повече от половината от ръководните кадри във военното разузнаване след промените са свързани с комунистическото РУ-ГЩ и че най-малко четирима от ръководителите на военното разузнаване след 10 ноември са свързани с тоталитарните служби, отбелязва сайтът desebg.com.", "date": "2019.06.05", "title": "Военното разузнаване е било доминирано от кадри на ДС в началото на прехода"}
{"url": "https://www.dnevnik.bg/analizi/2019/06/05/3917571_okaianata_situaciia_na_horata_s_psihichni_razstroistva/", "text": "В края на април Българският хелзинкски комитет (БХК) публикува годишния си доклад за състоянието на правата на човека в България. Заключенията на доклада потвърждават свидетелствата на д-р Владимир Сотиров (психиатър) за окаяните и недостойни условия, в които хората с психични разстройства в България могат да бъдат настанени (някои от тях принудително). Ситуацията изглежда унизителна. За определен кръг от хора обаче тя може да е още по-дехуманизираща. За това свидетелства няма, защото темата не е \"секси\" (в смисъл – медийно и политически безинтересна), а засегнатите хора не са толкова много, което я прави и статистически непривлекателна. Става дума за търсещите и получили международна закрила, чието психично здраве страда. Уязвимостта им е многопластова, защото освен от психично разстройство, тя се обуславя и от произхода им – идват от държави, в които войната е или е била ежедневие. А където насилието и агресията са тотални, се отварят големи рани – и обществени, и индивидуални. породена от военни действия и/или брутално насилие (вкл. основано на пола). В същото време е налице:", "date": "2019.06.05", "title": "Окаяната ситуация на хората с психични разстройства е медийно и политически безинтересна"}
{"url": "https://www.dnevnik.bg/evropa/2019/06/05/3917587_polsha_i_faraj_razbiha_nadejdite_na_krainodesnite_za/", "text": "Надеждите на крайнодесните партии  да изградят силен нов евроскептичен блок  в Европейския парламент понесоха двоен удар днес, след като управляващите в Полша националисти и британската \"Партия на Брекзит\" казаха, че няма да се присъединят към такава група, предаде \"Ройтерс\". По-рано и от кабинета на премиера Виктор Орбан заявиха, че \"Фидес\" ще остане в Европейската народна партия. Италианската крайнодясна партия \"Лига\" бе един от победителите на изборите за Европейски парламент миналия месец и нейният лидер, вицепремиерът Матео Салвини, опитва да убеди европейски националистки партии да оставят настрана различията си и да сформират 10-партиен Европейски алианс за хората и нациите в новия парламент. Ярослав Качински, лидер на управляващата полска консервативна партия \"Право и справедливост\", спечелила 26 от 51 полски евродепутати, изключи възможността да се присъедини заради проруската позиция на Салвини, френския \"Национален сбор\" на Марин льо Пен и \"Алтернатива за Германия\". \"Партията на Брекзит\" на Найджъл Фараж, която спечели 29 от 72 британски места в Европейския парламент, също заяви, че няма да се присъедини към евентуалната нова група, но не посочи причина. Великобритания трябва да напусне ЕС на 31 октомври, но нейните депутати ще се присъединят към Европейския парламент през юли и ще останат до Брекзит. Изразявайки скептицизъм за плановете на Салвини, Качински каза: \"Що се отнася до господин Салвини, тук имаме проблема, че той иска да създаде нова група с формации, които ние не можем да приемем. Има група, наречена \"Национален сбор\" и принадлежаща на Марин льо Пен. Има я и \"Алтернатива за Германия\". Това е нещо, което не можем да приемем при никакви обстоятелства\", допълни той. Очаква се \"Право и справедливост\" да остане в досегашната си група Европейски консерватори и реформисти.", "date": "2019.06.05", "title": "Полша и Фараж попариха надеждите на крайнодесните за съюз в европарламента"}
{"url": "https://www.dnevnik.bg/bulgaria/2019/06/05/3917599_cvetan_vasilev_dal_50_hil_evro_na_francuzin_za_da/", "text": "Бившият собственик на Корпоративна търговска банка (КТБ) Цветан Василев платил на французин 50 000 евро, за да лобира за избор на главен прокурор през есента на 2012 г. Това разказа в показанията си пред специализирания съд днес основният свидетел на прокуратурата по делото за източването на банката Бисер Лазов, съобщи Lex.bg. Той е бил счетоводител и сред най-приближените на Василев, а през 2012 г. течеше процедурата, при която бе избран Сотир Цацаров. Лазов разказа пред спецсъда, че пътувал с Василев до Париж през есента на 2012 г., а на летището си разделили 50 000 евро, за да нямат проблеми с пренасянето им. За парите бившият шеф на КТБ казал на Лазов само, че трябва да \"помогне на приятел\". Според разказа на Лазов в Париж се срещнали първо с бившия депутат и сегашен посланик в Саудитска Арабия Димитър Абаджиев, който по онова време е бил адвокат. Последвала и среща с френски лобист, за когото били предназначени парите. Днес обаче Лазов не каза името му. По думите на основния свидетел на прокуратурата по време на този разговор станало дума за тогавашния зам. главен прокурор и шеф на следствието Бойко Найденов. Той изпълняваше длъжността главен прокурор до избирането на Сотир Цацаров, след като Борис Велчев освободи поста предсрочно, защото беше избран за конституционен съдия. Найденов беше сред обсъжданите имена за главен прокурор, но кандидатурата му така и не беше издигната. Днес зам. главният прокурор Иван Гешев коментира пред журналисти, че това е бил начинът \"мафията да лобира за избор на главен прокурор\", а сега очаквал процесът да е още по-брутален в края на мандата на Сотир Цацаров, защото тогава прокуратурата била в летаргия, а сега работи. Гешев прогнозира, че \"ще се купуват магистрати, политици, журналисти за информация, за очерняне, за лобиране\". Той отново повтори позицията си, която заяви и пред \"Дневник\" преди няколко седмици – че  очаква мръсно и кално състезание  за главен прокурор. И отново повтори, че не желае да участва в това състезание. Той определи като компромат сигнала на гражданското движение БОЕЦ, подаден срещу него в Инспектората на Висшия съдебен съвет (ИВСС). От БОЕЦ сезираха инспектората с информацията, че Детелина Ханчева, с която Гешев живее на семейни начала, е свързана през участие в няколко фирми с бизнесмена Александър Ваклин. Той е основен свидетел на прокуратурата по делото срещу бившия кмет на \"Младост\" Десислава Иванчева. Информацията за връзката бе публикувана първо във \"Фрогнюз\". Гешев каза, че не знае дали ИВСС е започнал проверка, както твърдят от БОЕЦ, но очаквал атаките срещу него да стигнат и до студентските му години. Той разказа и как е обяснявал на американски прокурор какви са начините за оказване на въздействие върху българските магистрати. Гешев му казал, че са същите, с които това се прави и в САЩ. \"Първо се опитват да те купят, като не успеят, се опитват да те компрометират и накрая те бият. Въпросът е, че в България до третия вариант не се стига, защото първите два са доста ефективни. След като сме на втория вариант, явно сме прескочили първия\", коментира Гешев.", "date": "2019.06.05", "title": "Цветан Василев дал 50 хил. евро на французин, за да лобира за главен прокурор"}
{"url": "https://www.dnevnik.bg/sport/2019/06/05/3917591_balukov_vsichko_bez_zaguba_shte_e_uspeh_v_chehiia/", "text": "Селекционерът Красимир Балъков смята, че националният отбор не бива да губи при гостуването си на Чехия. Съставът замина за Прага, където в петък ще играе поредния си мач от квалификациите за Евро 2020. \"За успех в този мач ще приема всичко различно от загуба. Не знам какво е било при предишните селекционери, но сега настроението е окей. При мен футболистите от националния отбор трябва да имат и имат самочувствие да си свършат добре работата\", заяви Балъков. Селекционерът, за когото това ще е първи мач начело на отбора, посочи, че е наясно със състава, но предпочете да не посочва имена. България има две точки от две срещи в група А и заема второто място след Англия, чийто отбор има максимума от шест точки. Косово и Черна гора са с по една, а чехите са последни без точки, след като загубиха с 0:5 от Англия. В понеделник българският отбор приема Косово в София.", "date": "2019.06.05", "title": "Балъков: Всичко без загуба ще е успех в Чехия"}
{"url": "https://www.dnevnik.bg/sport/2019/06/05/3917633_fotogaleriia_dujdovnata_strana_na_rolan_garos/", "text": "Мачовете от програмата на \"Ролан Гарос\" за сряда бяха отложени заради постоянния дъжд в Париж.", "date": "2019.06.05", "title": "Фотогалерия: Дъждовната страна на \"Ролан Гарос\""}
{"url": "https://www.dnevnik.bg/sport/2019/06/05/3917455_germaniia_i_angliia_sa_protiv_suzdavaneto_na_futbolen/", "text": "Президентът на Бундеслигата Райнард Раубал заяви, че германското първенство е против плановете на Асоциацията на европейските клубове (ECA) за създаването на Суперлига от 2024 г. Според шефа на \"Борусия\" (Дортмунд) промените ще нарушат традициите в европейския футбол и ще бъдат пагубни за отборите извън големите лиги. Раубал допълни, че представителят на Висшата лига Дейвид Гил споделя същото мнение. \"Нашето първенство - Бундеслигата, реши на 100%, че няма да вървим по този път заедно с ECA. Германското и английското първенство се противопоставят на идеята и не мисля, че е възможно да намерим решение без Германия и Англия\", каза Раубал. Асоциацията на Европейските клубове води разговори с УЕФА за реформирането на турнирите й. Идеята на ECA e за създаването на три надпревари, в които да има изпадащи и качващи се отбори. Предложението е в турнира, който ще е еквивалент на Шампионската лига, да участват предимно отбори от водещите първенства. Шампионите на останалите национални лиги ще се борят за едва четири места в надпреварата. Според Раубал създаването на пирамидална структура на евротурнирите ще захвърли всичко, което досега е било изградено \"стъпка по стъпка\". \"Това е типичен американски модел, подобно на затворен тип пазар. Ние сме традиционалисти. Искаме да изясним, че националните първенства са най-важни. Ако направим пирамида по предложението на ECA, ще унищожим всички отбори и това е опасно\", допълни Раубал. ", "date": "2019.06.05", "title": "Германия и Англия са против създаването на футболен турнир на богатите"}
{"url": "https://www.dnevnik.bg/bulgaria/2019/06/05/3917714_socialnoto_ministerstvo_oprovergava_sluhove_za/", "text": "Министерството на труда и социалната политика направи днес пореден опит да реагира на поредната фаза от организирана през социални мрежи кампания срещу Закона за защита на детето, която премина и към разпространяване на листовки със спорно и невярно съдържание. На листовките е посочен интернет адресът на група във \"Фейсбук\" на борещи се с проекта за Национална стратегия за детето 2019-203 г. Страницата е изпълнена с категорични откази за диалог, разпространяване на списък на \"хората, които искат чрез цензура да се заглуши гласът на истината\" и констстатации като  Министерството на труда и социалната политика остро възразява срещу манипулативните твърдения и неверните интерпретации в социалните мрежи, че от 1 януари 2020 г. ще влязат в сила законодателни промени, с които ще се даде възможност \"да се отнемат деца в рамките на 24 часа без съдебна заповед по анонимни сигнали \". Категорично заявяваме, че разпоредбата на чл. 36г от Закона за закрила на детето цели единствено да се регламентира и подобри междусекторния подход и сътрудничество при случаи на насилие над деца, както и да осигури стабилитет при прилагането на Координационния механизъм при насилие, който действа от 2010 г. В нея са отразени основните дейности, разписани в Споразумението за сътрудничество и координиране на органите по закрила на детето при случаи на деца, жертви на насилие или в риск от насилие. Съгласно действащите разпоредбите на ЗЗД органите за закрила на детето имат конкретно разписани ангажименти и отговорности в съответните области – вътрешни работи, здравеопазване, образование и т.н. Ролята на действащия от 2010 г. Координационен механизъм за взаимодействие при работа в случаи на деца, жертви на насилие или в риск от насилие и за взаимодействие при кризисна интервенция е за изясняване и разпределяне на основните права, задължения, процедури и подходи на участниците при неговото прилагане. С механизма се въведе междусекторния подход и работа на мултидисциплинарни екипи на местно ниво. В Правилника за прилагане на Закона за закрила на детето още от 2006 г. е регламентирано, че \"анонимни сигнали не се разглеждат, освен в случаите, отнасящи се до насилие над дете\". В същия закон от 2003 г. е регламентирано \"задължение за съдействие\" като всяко лице, на което стане известно, че дете се нуждае от закрила, е длъжно незабавно да уведоми компетентните за това органи. Същото задължение има и лице, на което това е станало известно във връзка с упражняваната от него професия или дейност, дори и ако то е обвързано с професионална тайна. Деца се настаняват извън семейството само след съдебно решение при много крайни случаи на насилие, неглижиране и нарушаване на интереса на детето (склоняване към проституция, просия, трафик). Социалните работници и полицията извеждат деца само ако животът и здравето на детето са застрашени. Настаняването на дете извън семейството може да стане само при наличие на основания, определени в закон и винаги подлежи на съдебен контрол. Неверни са и твърденията, че с промените в законодателството се регламентират \"нови основания и правомощия за отнемане на деца\". Основанията за настаняване на дете извън семейството са регламентирани в чл. 25 от Закона за закрила на детето още през 2009 г. и не са променяни и разширявани с приетите на 7 март промени в законодателството в областта на закрилата на децата. Съгласно действащите от вече 10 години текстове като мярка за закрила извън семейството може да бъде настанено дете: 1. чиито родители са починали, неизвестни, лишени от родителски права или чиито родителски права са ограничени; 2. чиито родители, настойници или попечители без основателна причина трайно не полагат грижи за детето; 3. чиито родители, настойници или попечители се намират в трайна невъзможност да го отглеждат; 4. което е жертва на насилие в семейството и съществува сериозна опасност от увреждане на неговото физическо, психическо, нравствено, интелектуално и социално развитие; 5. в случаите по чл. 11 от Конвенцията от 1996 г.; 6. чиито родители, настойници или попечители са се съгласили и отказват да прекратят участието му в предаване по смисъла на Закона за радиото и телевизията и с това се създава опасност за неговото физическо, психическо, нравствено и социално развитие. Настаняването на детето извън семейството се налага като мярка за закрила след изчерпване на всички възможности за закрила в семейството освен в случаите, когато се налага спешното му извеждане. В чл. 26, ал.1 на Закона за закрила на детето е направена промяна, която не внася нов смисъл и ново съдържание в действащия от 2006 г. текст. Редакцията е продиктувана единствено от промяна в терминологията в областта на социалните услуги и е свързана с премахването на специализираните институции като форма на грижа за деца. В сегашната разпоредба е записано, че: \"Настаняването на дете в семейство на роднини или близки, както и настаняването на дете за отглеждане в приемно семейство, социална услуга - резидентен тип или специализирана институция се извършва от съда\". Новият текст, който ще влезе в сила на 1.01.2020 г., гласи: \"Настаняването на дете в семейство на роднини или близки, в приемно семейство или в социална или интегрирана здравно-социална услуга за резидентна грижа се извършва от съда\". Същата е логиката и за направените промени в чл. 27, ал. 1 от Закона за закрила на детето. Действащата от повече от 13 години разпоредба гласи: \"Настаняването на дете в семейство на роднини или близки, в приемно семейство, социална услуга - резидентен тип или в специализирана институция се извършва със заповед на директора на дирекция \"Социално подпомагане\" по настоящия адрес на детето\". В променения текст, който ще влезе в сила на 1.01.2020 г., е записано: \"Настаняването на дете в семейство на роднини или близки, в приемно семейство и в социална или интегрирана здравно-социална услуга за резидентна грижа се извършва със заповед на директора на дирекция \"Социално подпомагане\" по настоящия адрес на детето\". И тук в новата редакция няма нов смисъл и ново съдържание, а е свързана единствено с новата терминология във връзка със закриването на специализираните институции като форма на грижа за деца.", "date": "2019.06.05", "title": "Социалното министерство опровергава слухове за отнемане на деца без съд"}
{"url": "https://www.dnevnik.bg/photos/2019/06/05/3917469_fotogaleriia_svetovnite_snimki_na_denia_-_5_juni/", "text": "Близо 120 хил. души излязоха на демонстрация в Прага с искане за оставката на чешкия премиер Андрей Бабиш. Би Би Си отбелязва, че ако бъдат потвърдени тези данни на организаторите, ще се окаже, че това е била най-голямата демонстрация от Нежната революция, довела до падането на комунизма през 1989 г.", "date": "2019.06.05", "title": "Фотогалерия: Световните снимки на деня - 5 юни"}
{"url": "https://www.dnevnik.bg/bulgaria/2019/06/05/3917737_vlakut_plovdiv_-_odrin_spira_sled_edin_kurs/", "text": "Влакът Пловдив – Одрин няма да се движи тази събота и неделя – 8 и 9 юни. Това съобщиха от БДЖ. Всички, купили си предварително билети за 8 и 9 юни, могат да възстановят парите си от съответните международни бюра и билетните каси, от които са закупени, уточнява железопътният превозвач. БДЖ пусна за първи път влака на 1 юни. Композицията трябваше да пътува в състав от два вагона през почивните и празничните дни.  Туристическият влак ще продължи да пътува, след като се преразгледат и осъществят всички съгласувателни процедури, се казва в съобщението. Изготвят се варианти влакът да тръгва от София като целта е да се обхване по-широк кръг от клиенти. Влакът Пловдив – Одрин тръгна за първи път тази събота – 1 юни. Цената на билета от Пловдив за Одрин и обратно бе 28.56 лв. с включени запазени места.", "date": "2019.06.05", "title": "Влакът Пловдив - Одрин спира \"за съгласуване\" след първия курс"}
