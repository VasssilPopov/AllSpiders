{"url": "http://www.dnevnik.bg/sport/2017/11/01/3070405_totnum_slomi_real_i_e_na_osminafinal_siti_sushto/", "text": "Тотнъм\" и \"Манчестър сити\" се класираха за осминафиналите в Шампионската лига. \"Шпортите\" победиха с 3:1 колебливия носител на титлата в турнира \"Реал\" (Мадрид). \"Гражданите\" изиграха силен мач и се наложиха с 4:2 при гостуването си на \"Наполи\". С четвъртата си победа от четири двубоя воденият от Хосеп Гуардиола отбор подпечата участието си в следващата фаза. До момента в група Н \"Тотнъм\" и \"Реал\" вървяха ръка за ръка в челото и имаха напълно равни показатели. Мачът на \"Уембли\" наклони везните в полза на английския отбор. Успехът прати лондончани еднолично на върха с десет точки, а мадридчани остават със седем. \"Борусия\" (Дортмунд) усложни положението си след ново равенство 1:1 с \"Апоел\". Двата отбора са в дъното с по две точки. \"Тотнъм\" използва колебанията на \"Реал\" и стигна до ценната победа с два гола на Деле Али и един на Кристиан Ериксен. В края Кристиано Роналдо намали резултата. В 27-ата минута Трипие получи дълго подаване вдясно и веднага насочи топката пред вратата, където Деле Али засече за 1:0. Последваха няколко възможности пред Роналдо, но португалецът не успя да вкара. При бърза атака в 56-ата минута Деле Али задържа, излъга защитник на съперника и стреля. При удара му се получи рикошет в тялото на Серхио Рамос и топката влезе във вратата. Нова контраатака донесе третия гол за домакините, като изведеният сам срещу вратаря Ериксен вкара. В оставащите минути \"Реал\" съумя единствено да отбележи почетен гол. След блокиран удар Роналдо стреля силно отблизо и беше точен за 1:3. В Неапол \"Наполи\" прие \"Манчестър сити\" в опит да съхрани надеждите си за класиране за осминафиналите. Вместо това обаче италианците загубиха с 2:4. В другия мач \"Шахтьор\" победи с 3:1 \"Фейенорд\". \"Гражданите\" са на върха с 12 точки, следвани от украинците с девет. \"Наполи\" остава с минимални шансове, като е трети с три, а \"Фенейорд\" е в дъното без точки. Инсиние даде преднина на домакините, а след това Отаменди и Джон Стоунс направиха обрат в полза на \"Сити\". \"Наполи\" изравни чрез Жоржиньо, който вкара от дузпа в 62-ата минута. Седем по-късно Серхио Агуеро върна преднината на англичаните, а в добавеното време Рахим Стърлинг беше точен за 4:2.", "date": "2017.11.01", "title": "\"Тотнъм\" сломи \"Реал\" и е на осминафинал, \"Сити\" също стигна следващата фаза"}
{"url": "http://www.dnevnik.bg/sport/2017/11/01/3070324_dvama_ruski_ski_begachi_sa_nakazani_dojivot_sled/", "text": "Руските ски бегачи Александър Легков и Евгений Белов са наказани доживот след потвърждаване на положителните им допинг проби от зимните олимпийски игри в Сочи, съобщи  МОК . Те бяха първите атлети от Русия, които бяха санкционирани за нарушаване на анти-допинговите правила на Международния олимпийски комитет. Легков е олимпийски шампион на 50 километра свободен стил в  Сочи , както и сребърен медалист от щафетата 4 по 10 км при мъжете. Ветеранът, който през май навърши 34 години е участник на три олимпиади и победител в пет старта от Световната купа по ски бягане. От МОК съобщиха, че цялата руска щафета в състав Дмитрий Япаров, Александър Бесмертних, Легков и Максим Вилегжанин ще бъде дисквалифицирана заради положителната проба на олимпийския шампион. Не е съобщено кои правила са нарушени от Легков и Белов, но наказанието им е потвърдено, като ски бегачите няма да могат да бъдат акредитирани за всички олимпийски игри след Сочи. Белов завърши 25-и на 15 километра класически стил и 19-и на 30 километра скиатлон на игрите през 2014 г. Правата на двамата бяха спрени още през декември 2016 г., но разследването продължи близо 11 месеца. Според МОК в следващите дни ще има още решения, тъй като приключват разследванията по още няколко случая на положителни допинг проби. МОК подложи на проверки всички руски атлети, участвали на олимпийските игри в Сочи. Това се случи след признанията на Григорий Родченков, бивш директор на руската анти-допингова лаборатория. Той разкри масова схема за използване на допинг, подпомагана от държавата. Международният олимпийски комитет разкри още, че ще решава на заседанието на Изпълнителния комитет между 5 и 7 декември дали Русия ще може да участва на игрите в Пьончан през февруари.", "date": "2017.11.01", "title": "Двама руски ски бегачи са наказани доживот след положителни проби от Сочи 2014"}
{"url": "http://www.dnevnik.bg/sviat/2017/11/01/3070301_za_sedma_poredna_godina_angela_merkel_e_nai-silnata/", "text": "Германският канцлер  Ангела Меркел  остава жената с най-голяма власт в света според класацията на сп. \"Форбс\". Надпреварата е била оспорвана, но канцлерът запазва първенството си за седма поредна година, след като е оглавявала списъка общо 12 пъти. Следва я неочакван нов играч – премиерът на Великобритания  Тереза Мей , на която се пада сложната задача да преведе държавата си през Брекзит. На трето място се нарежда  Мелинда Гейтс , която, заедно със съпруга си Бил, е раздала над 40 млрд. долара за благотворителност досега. Сед нея са жената на най-висок пост във \"Фейсбук\" -  Шерил Сандбърг  и изпълнителният директор на \"Дженерал мотърс\"  Мери Бара. В тазгодишния списък има и няколко нови попълнения – първото е Мей, а второто –  Иванка Тръмп  на 19-то място. Миналогодишният номер 2 – Хилъри Клинтън, е паднала до 65-то място след загубата на президентските избори.", "date": "2017.11.01", "title": "За седма поредна година Ангела Меркел е най-силната жена на света според \"Форбс\""}
{"url": "http://www.dnevnik.bg/razvlechenie/2017/11/01/3070336_i_dustin_hofman_beshe_obvinen_v_seksualen_tormoz/", "text": "Дъстин Хофман е поредното голямо холивудско име, срещу което изплуват обвинения в сексуален тормоз. Писателката Ана Греъм Хънтър, стажувала в телевизионната продукция с негово участие \"Смъртта на търговския пътник\" през 1985 г. описа пред \"Холивуд рипортър\" как актьорът я третирал унизително и я опипвал в продължение на седмици на снимачната площадка. По това време Греъм била на 17 години. На първия ден от снимките той пожела да му направя масаж на стъпалата на краката, което и направих, описва тя. \"Той флиртуваше открито, хващаше ме за задника и ми говореше за секс, и когато бяхме сами, и в присъствието на други. Една сутрин, когато отидох да взема поръчката му за закуска, той се ухили и поиска \"твърдо сварено яйце и мек клитор\". Антуража му избухна в смях, а аз си тръгнах, загубила ума и дума. После се затворих в тоалетната и заплаках.\" Хънтър се оплакала на прекия си началник, но й било отговорено да търпи в името на филма. Тя описала поведението на Хофман в продължение на пет седмици в дневник, който пратила на сестра си. \"Днес, когато заведох Денис до лимузината, той посегна на задника ми пет пъти. Всеки път го удрях, силно, и му казвах, че е мръсен дъртак\", гласи цитат от него. \"Днес, когато съм на 49 години, разбирам, че поведението на Хофман се вписва идеално в общия модел на онова, на което жените са подложени в Холивуд. Той беше агресор, аз бях дете, това беше сексуален тормоз\", обобщава писателката. Хофман, който тази година празнува 80 г., отговори със следното извинение: \"Уважавам жените и се чувствам ужасно, че нещо, което може да съм направил, я е поставило в неудобно положение. Съжалявам. Аз не съм такъв човек\", гласи то. \"Гардиън\" припомня, че репутацията на Хофман не е идеална. Известен е с това, че на снимките на \"Крамър срещу Крамър\" ударил екранната си партньорка Мерил Стрийп, за да й \"помогне\" с изпълнението на трудна сцена. Също така я тормозел с разговори за смъртта на приятеля й. Развеждах се, купонясвах с много наркотици и това ме бе изпразнило до крайност, оправда се навремето актьорът.", "date": "2017.11.01", "title": "И Дъстин Хофман беше обвинен в сексуален тормоз"}
{"url": "http://www.dnevnik.bg/bulgaria/2017/11/01/3070327_prokuraturata_osporva_173_akta_za_stroitelstvo_v_13/", "text": "Върховна административна прокуратура установи случаи на незаконосъобразни норми в наредби, приети от общински съвети, с които се допуска да се учредява право на строеж, на надстрояване или пристрояване на сгради само със заповед от кмета на общината. Сред тях са и разпоредби, с които без решение на общинския съвет кметът може да издаде заповед или анекс при промяна в параметрите на тези права. Така според прокуратурата се нарушават чл.37 и чл.38 от Закона за общинската собственост, според които решението на общинския съвет е условие за извършване на разпоредителните действия по учредяване на право на строеж, на надстрояване или на пристрояване. На тази основа от ВАП е организирана проверка за законност, при която от териториалните прокуратури са издирени конкретни заповеди на общински кметове, издадени след 1 януари 2015 г., с които се извършват незаконосъобразни разпоредителни действия от посочения вид с имоти - общинска собственост. Най-голям брой на заповеди, подлежащи на протест, са разкрити в община гр. Добрич /27 бр./, община гр. Перник /25 бр./, Столична община /16 бр./, община гр. Девин /13 бр./, община гр. Шумен /11 бр./, община гр. Кърджали /10 бр./, община с. Гърмен /9 бр./ и др. До настоящия момент във ВАП са получени данни за проверени повече от 1191 административни акта, като 173 от тях следва да се оспорят пред съда. В този брой се включват и незаконосъобразни разпоредби в подзаконови актове, действащи на териториите на общини гр. Шумен, гр. Велики Преслав, гр. Смядово, с. Хитрино, гр. Хасково, гр. Кърджали, гр. Момчилград, гр. Джебел, гр. Перник, гр. Вършец, гр. Велико Търново с. Гърмен, Столична община, като някои от тях са установени от ВАП в предходен момент. Ефектът от проверката се изразява в отстраняване на случаите на незаконосъобразно разпореждане с общинска собственост без решение на общински съвет с цел спазване на целта на закона, който въвежда засилена защита на обектите ѝ, се казва в съобщението.", "date": "2017.11.01", "title": "Прокуратурата оспорва 173 акта за строителство в 13 общини"}
{"url": "http://www.dnevnik.bg/bulgaria/2017/11/01/3070288_georgi_kolev_shte_iska_da_stane_vurhoven_sudiia/", "text": "Георги Колев, който през последните седем години беше председател на Върховния административен съд (ВАС) вероятно ще остане върховен съдия, след изтичането на мандата му в средата на ноември. Колев оглави ключовата съдебна инстанция, без никога да е гледал административни дела и докато беше шеф на градския съд. За да се върне във ВАС, той ще подаде молба до съдебния съвет за възстановяване, съобщава сайта \"Дефакто\". Преди време Колев заяви, че след края на мандата си, няма да се връща в съдебната система. Пред \"Дневник\" Колев каза, че е получавал различни предложения, които е отказвал и които няма да коментира. Мандатът му изтича на 22-ри ноември и дотогава той ще остане на поста. Неговият наследник и понастоящем заместник Георги Чолаков беше избран и от предишния, и от настоящия състав на Висшия съдебен съвет с 20 гласа \"за\". Президентът Румен Радев върна веднъж процедурата, но след повторния избор той подписа указ за назначаването на Чолаков.", "date": "2017.11.01", "title": "Георги Колев ще иска да стане върховен съдия"}
{"url": "http://www.dnevnik.bg/bulgaria/2017/11/01/3070337_komisiiata_po_pomilvaniiata_kum_prezidenta_ostana_bez/", "text": "Председателят на комисията по помилванията към президентството Ива Пушкарова е напуснала поста си, информира в.\"Сега\". От прессекретариата на държавния глава са потвърдили информацията, но са отказали подробности. Към момента не е известно кой ще заеме овакантения пост. Комисията е помощен орган, който има петима членове. За да има кворум за заседание, в него трябва да участват поне четирима. На заседанията се разглеждат молби за помилване от затворници, които после се докладват на вицепрезидента с мотивирано предложение. По времето на вицепрезидента Маргарита Попова комисията е постановила 2591 откази и е направила 35 предложения за помилвания, показа справка на сайта на президентството. Попова е одобрила 25 предложения за помилване от комисията. Помилваните от вицепрезидента Илияна Йотова от началото на мандата досега са двама. Наскоро правомощията на Йотова да помилва лишените от свобода се обсъждаха публично, след като мъжът, който преди 14 години уби баща ѝ, поиска да бъде помилван от самата нея в качеството ѝ на вицепрезидент. Тя прехвърли темата към комисията към президентството. На 21 август 2003 г. 74-годишният Илия Стоянов няколко пъти смъртоносно намушква с нож Малин Тодоров, кмет на Сливница и баща на Илияна Йотова, припомня \"Нова телевизия\". Ден по-късно мъжът умира вследствие на тежките наранявания в областта на гърдите и корема. Според свидетели инцидентът става във влака София-Драгоман след скандал за имот. В продължение на няколко дни извършителят се укрива, след което е арестуван. Година по-късно е осъден на 16 години затвор.", "date": "2017.11.01", "title": "Комисията по помилванията към президента остана без председател"}
{"url": "http://www.dnevnik.bg/bulgaria/2017/11/01/3070342_deset_deca_v_iambol_vliazoha_v_bolnica_s_hranitelno/", "text": "Десет деца на 7 и 8 години са настанени в ямболската болница \"Св. Пантелеймон\" с хранително отравяне, съобщи директорът на болницата д-р Панайот Диманов пред БТА. Децата са от първи и втори клас на училище \"Петко Р. Славейков\". Вчера в училище те са обядвали шницел и крем, но същата храна са консумирали 180 ученици, а отравянето е само сред първи и втори клас. Вчера те са имали парти за Хелоуин и са консумирали лакомства. Комисия от Регионалната здравна инспекция и Областна дирекция по безопасност на храните проверяват столовата на учебното заведение, за да установят дали там е източникът на заразата. От болницата съобщиха, че децата имат стафилококова хранителна интоксикация, но състоянието им се подобрява.", "date": "2017.11.01", "title": "Десет деца в Ямбол влязоха в болница с хранително отравяне"}
{"url": "http://www.dnevnik.bg/sport/2017/11/01/3070319_riiad_marez_ne_popadna_sred_30-te_nominirani_za/", "text": "Победителят в анкетата за Най-добър футболист на Африка за 2016 г. Рияд Марез не попадна сред 30-те номинирани в тазгодишната класация. Халфът на  \"Лестър\" , който имаше основна заслуга за историческата титла на \"лисиците\" във Висшата лига през 2016 г., имаше по-слаба 2017 г. За миналия сезон Марез вкара само шест гола, а през този има едно попадение в 10 двубоя. Сред фаворитите за наградата сега са нападателят на \"Борусия\" (Дортмунд) Пиер-Емерик Обамеянг и крилото на \"Ливърпул\" Садио Мане. През  миналата година  двамата се наредиха зад победителя Марез. Габонецът Обамеянг е победител в класацията за 2015 г. Изборът се прави от треньори и технически директори на националните федерации, които членуват в КАФ (конфедерацията на Африка – бел. ред.). Церемонията по връчването на наградите ще бъде на 4 януари 2018 г. в столицата на Гана Акра. Сред номинираните е нападателят на \"Астана\" Жуниор Кабананга. Нападателят от Демократична република Конго играе под ръководството на българския треньор  Станимир Стоилов . В списъка на 30-те най-заслужили обаче не е халфът на \"Лудгорец\" Абел Анисе. Националът на Мадагаскар е сред най-постоянните футболисти на българския шампион, с който три пъти стана шампион на България, два пъти игра в групите на Шампионска лига и един път на Лига Европа.", "date": "2017.11.01", "title": "Рияд Марез не попадна сред 30-те номинирани за Футболист №1 на Африка"}
{"url": "http://www.dnevnik.bg/sviat/2017/11/01/3070346_trump_se_gotvi_da_sloji_krai_na_zelena_karta/", "text": "Президентът на САЩ Доналд Тръмп обяви днес, че възнамерява да сложи край на лотарията за \"зелена карта\", по която в страната е пристигнал узбекският имигрант, убил вчера осем души в Манхатън, съобщиха световните агенции. \"Днес ние скърбим заради ужасната терористична атака в Ню Йорк, на няколко пресечки от Световния търговски център\", каза Тръмп на заседание на кабинета си в Белия дом. Той добави, че започва процедура по прекратяване на т.нар. Програма за разнообразяване на имигрантския поток (лотария за \"зелена карта\"). \"Ще поискам от Конгреса незабавно да започне работа за премахване на тази програма\", каза той, цитиран от БТА. Говорител на министерството на вътрешната сигурност потвърди, че нападателят е влязъл в САЩ през 2010 г. с валидна виза, издадена му след участие в лотарията за \"зелена карта\". Тръмп нарече \"животно\" мъжа, който вчера прегази с пикап хора на велоалея в Манхатън, като уби осем души и рани тежко най-малко 11 човека. В отговор на въпрос на репортер президентът каза, че ще обмисли дали извършителят да бъде прехвърлен в затвора за терористи в Гуантанамо, Куба. Извършителят Сайфуло Саипов, който е прострелян и се намира в болница под полицейски надзор, изглежда е следвал \"инструкция на \"Ислямска държава\" в канали на социалните медии\", каза шефът на звеното за борба с тероризма в нюйоркската полиция Джон Милър. По думите му 29-годишният Саипов е планирал нападението си седмици наред. Според федерален източник, цитиран от \"Ройтерс\", узбекът е бил в контакт с пребиваващо в САЩ лице, което е разследвано от ФБР за дейности, свързани с тероризъм.", "date": "2017.11.01", "title": "Тръмп се готви да сложи край на \"зелена карта\""}
{"url": "http://www.dnevnik.bg/kultura/2017/11/01/3070148_poetut_ivan_canev_poluchi_nagradata_za_cialostno/", "text": "Поетът Иван Цанев получи наградата за цялостен принос в детската поезия и литература на портал \"Култура\" и фондация \"Комунитас\". Призовете за постижения в областта на литературата и хуманитаристиката се връчиха днес за четвърта поредна година. Първите награди в двете области получиха писателят Христо Карастоянов и философът и изследовател Ивайло Знеполски. Другите наградени бяха есеистът Димитър Бочев за сборника си с есета \"Несъгласни думи\" и литературният историк Надежда Александрова за иследванията си на творчеството на поетите Димчо Дебелянов и Николай Лилиев. Отличените са били определени от Тони Николов, проф. Калин Янакиев, Теодора Димова, Деян Енев, проф. Божидар Кунчев. Карастоянов получи първата награда за литература за романа \"Послепис\". \"Тази книга прави нещо много важно, пуска историята в литературата\", каза писателят Деян Янев при връчването на наградата. \"Историята дълги години може да лъже, за разлика от добрата литература, която не може. Когато авторът пусне историята да мине през съдбите на героите си, тогава истината остава\", каза още той. Ивайло Знеполски получи първата награда за принос към хуманитаристиката за двутомния си труд \"Как се променят нещата. От инциденти до голямото събитие\". Написването на книгата е отнело на Знеполски 6 години, като тя събира документи от държавни и частни архиви, лична коресподенция и анкети за ролята годините между 1945 и 1989 г., отношението на властта и Държавна сигурност към преподавателите във философския факултет на Софийския универститет \"Св. Климент Охридски\". По думите на Калин Янакиев от нея се вижда, че \"не е е съвсем изненадващо че комунизмът се срути\", както и че \"под повърхността на тази железобетонна система са текли процеси, които са довели до деструкцията на онова чудовище\". Тази година беше връчена и специална награда за принос към гражданството общество, която получи изпълнителният директор на Българска хранителна банка Цанка Миланов за усилията си в ограничаването на възможностите за изхвърляне на храна. Литературоведът Иван Станков получи специален приз от журито за за книгата си \"Улици и кораби\".  \"Аз съм убеден, че всички народи спят, защото тогава сънуват и мечтаят. Всички народи имат будители. Ролята им е да събират мечтите в идеи, за да може, когато народите се събудят, да им ги покажат\", каза Станков при получаването на отличието.", "date": "2017.11.01", "title": "Поетът Иван Цанев получи наградата за цялостно творчество на портал \"Култура\" и фондация \"Комунитас\""}
{"url": "http://www.dnevnik.bg/sport/2017/11/01/3070359_lukoil_akademik_zagubi_ot_kluj_sled_slaba_posledna/", "text": "Българският баскетболен шампион \"Лукойл Академик\" допусна втора загуба в  Купата на ФИБА  след 73:88 срещу румънския \"Клуж\". Възпитаниците на Шарон Друкер вече са с две поредни поражения и въпреки успешното начало на груповата фаза са на трето място. Ключова за поражението от румънците се оказа слабата последна четвърт. В нея \"Лукойл\" отбеляза едва 12 точки срещу 28 за съперника си. Преди последните 10 минути \"студентите\" водеха с една точка, но рухнаха в края. Антъни Рафа отбеляза 13 точки, а Божидар Аврамов и Далтън Пепър се отчетоха с по 11. Гостите превъзхождаха  \"Лукойл\"  във всички компоненти, като изпълниха почти 20 наказателни удара повече, а липсата на агресия на българите им донесе само 10 шута от фаул линията. За \"Клуж\" бившият играч на \"Лукойл\" Желко Шакич завърши с 19 точки, а Ласан Крома бе най-резултатен с 23. Румънците водят в група Е на четвъртия по сила баскетболен турнир в Европа с три победи от три мача. \"Истанбул\" е втори с две победи и едно поражение. В следващия си мач \"Лукойл\" на 8 ноември \"студентите\" са гости на \"Динамо\" (Тбилиси).", "date": "2017.11.01", "title": "\"Лукойл Академик\" загуби от \"Клуж\" след слаба последна четвърт"}
{"url": "http://www.dnevnik.bg/sviat/2017/11/01/3070383_britanskiiat_ministur_na_otbranata_podade_ostavka/", "text": "Британският министър на отбраната Майкъл Фалън е подал оставка в сряда, съобщи Би Би Си. \"Той признава, че поведението му в миналото може да не е било \"най-правилното\", написа в \"Туитър\" редакторът Лора Кюнбръг. Малко по-късно в писмото с оставката, публикувано от кабинета на премиера Тереза Мей, министърът говори за появата на обвинения за поведението му в миналото. \"Много от тези неща са неверни, но приемам, че в миналото не съм отговарял на най-високите стандарти, които изискваме от служещите във въоръжените сили, които имам честта за представлявам.\" През седмицата името на Фалън се появи в публикация, в която се разказваше, че през 2002г. той докоснал коляното на радиоводеща. В понеделник Би Би Си цитира говорителя на министъра, според когото още тогава той се е извинил, а жената написа в \"Туитър\", че смята случая за приключен. След твърдения за случаи на сексуално посегателство и в британския парламент премиерът Тереза Мей заяви, че когато има обвинения и свидетелства за подобни случаи, трябва да се предприемат мерки. \"Искам да бъда разбрана пределно ясно - ще предприемем действия срещу онези, срещу които виждаме отправяне на обвинения, подкрепени с доказателства\", каза тя пред депутатите.", "date": "2017.11.01", "title": "Британският министър на отбраната подаде оставка заради миналото си"}
{"url": "http://www.dnevnik.bg/photos/2017/11/01/3069976_fotogaleriia_svetovnite_snimki_na_denia_-_1_noemvri/", "text": "Слънчев есенен следобед във Франкфурт, Германия.", "date": "2017.11.01", "title": "Фотогалерия: Световните снимки на деня - 1 ноември"}
{"url": "http://www.dnevnik.bg/sport/2017/11/01/3070379_grigor_dimitrov_zapochna_s_pobeda_i_stabilna_igra_v/", "text": "Григор Димитров започна с победа участието си на турнира  \"Мастърс 1000\" в Париж  след 6:4, 6:4 над представителя на домакините Ришар Гаске. Световният №8 беше стабилен, допусна много малко колебанията в играта си и след 1.24 часа се класира за третия кръг. Димитров записа седем аса и допусна само две двойни грешки, по една във всеки сет. Осмият в световната ранглиста беше много стабилен на своя първи сервис и изпусна само четири точки при разиграванията. Българинът впечатли с движението си по корта и беше много разнообразен, с което изненада Гаске. Той често сменяше с темпото, умело използваше слайс удара си и във важните моменти разчиташе на силния си форхенд. Това беше осми мач между двамата като доскоро Гаске минаваше за един от най-неудобните съперници за Димитров. Французинът води с пет на три победи, но българинът взе последните три двубоя помежду им. Преди успеха в AccorHotels Arena Димитров победи Гаске в турнира \"Мастърс 1000\" в Шанхай през 2016 г. и на Australian Open в началото на този сезон. В следващия кръг българинът ще се изправи срещу американеца  Джон Иснър . Той се справи в три сета с Диего Шварцман 7:6 (2), 6:7 (11), 6:3 за 2.38 часа. Иснър записа впечатляващите 29 аса в мача си с аржентинеца. В първата част Димитров демонстрира много стабилна игра и не даде на своя съперник да се разгърне. Българинът разчиташе на силния си сервис и доброто си движение по корта. Той загуби само четири точки на сервиса си (две на първи и две на втори) от общо 24 разиграни. Димитров реализира пет аса и буквално не даваше шансове на Гаске, който макар че имаше сериозна подкрепа от трибуните не показа нищо. Димитров реализира пробив в последния възможен момент, при 5:4 в своя полза, с което затвори и сета за 35 минути. Във втория сет Гаске започна да рискува малко повече и постигна няколко впечатляващи точки. И двамата тенисисти бяха уверени в сервис геймовете си, а за радост на публиката в залата французинът оказваше по-сериозен отпор. При 3:2 в своя полза, българинът на четири пъти стигна до точки за пробив. Той направи няколко страхотни удара и излизания при мрежата, Гаске два пъти сгреши от любимия си бекхенд, но след 11 минути и 34 секунди успя да спечели подаването си. Димитров срещаше значително по-малко трудности в своите подавания, докато Гаске се поддаваше на напрежението и по-често грешеше. В осмия гейм  Димитров  бързо поведе с 30:0, но Гаске все пак взе подаването си. Както и в първия сет се стигна до 5:4 за Димитров, а след това той бързо поведе с 40:0, стигайки до три поредни мачбола. Гаске успя да отговори с две поредни точки, но след нова своя грешка трябваше да се предаде пред българина. Срещу Иснър Димитров ще направи опит за първи път да прескочи третия кръг на турнира в Париж. До момента той има четири поредни отпадания на тази фаза. През 2016 г. българинът загуби от Новак Джокович, през 2015 г. от Давид Ферер, а преди това последователно от Анди Мъри и Хуан Мартин дел Потро. При първото си участие в зала \"Берси\" през 2012 г., Димитров започна от квалификациите и стигна до втори кръг, губейки от Хуан Монако.", "date": "2017.11.01", "title": "Григор Димитров започна с победа и стабилна игра в Париж"}
{"url": "http://www.dnevnik.bg/bulgaria/2017/11/01/3069357_bulgariia_chestva_denia_na_narodnite_buditeli/", "text": "На 1 ноември България чества Деня на народните будители - празника, на който се отдава почит на просветителите, книжовниците и революционерите, изградили и съхранили духовните ценности и националното самосъзнание на българите. Като будители най-често са споменавани личности като Владислав Граматик, Иван Рилски, Неофит Бозвели, братята Миладинови, Георги Раковски, Васил Левски, Христо Ботев, Иван Вазов и други.", "date": "2017.11.01", "title": "България чества Деня на народните будители"}
{"url": "http://www.dnevnik.bg/bigpicture/2017/11/01/3068719_nai-dobrite_snimki_na_dnevnik_prez_oktomvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов, Надежда Чипева, Цветелина Белутова и Николай Дойчинов. Очакваме и вашите снимки за   Селекцията ще бъде взискателна, защото това е мястото за качествена фотография, през която се разказват и истории.", "date": "2017.11.01", "title": "Най-добрите снимки на \"Дневник\" през октомври"}
{"url": "http://www.dnevnik.bg/sport/2017/11/01/3069784_grigor_dimitrov_zapochva_tazi_vecher_v_parij_sreshtu/", "text": "Григор Димитров започва днес участието си в турнира от сериите \"Мастърс\" в Париж. Вечерта българският тенисист излиза срещу представителя на домакините Ришар Гаске. Мачът е пети в програмата на централния корт и ще започне не преди 20.30 часа. \"Григор е един от най-добрите в света, особено на такава настилка. Мачът ще е невероятен и ще дам всичко за победата\", каза Гаске. В първия кръг  той  се наложи с 6:3, 4:6, 6:4 срещу Беноа Пер . Димитров ще играе за осми път с Гаске, който е сред най-неудобните му съперници. 31-годишният французин спечели пет победи в първите пет мача помежду им. 26-годишният българин обаче намери рецептата срещу този съперник и излезе победител в последните им две срещи. Двамата играха в третия кръг на тазгодишния Australian Open, където хасковлията спечели убедително с 6:3, 6:2, 6:4, а впоследствие стигна до полуфиналите. Другият успех на българина беше в първия кръг на мастърса в Шанхай през 2016 г. - 6:4, 6:4. \"Обичам да играя в зала, но за съжаление няма много такива турнири. Голямо значение има това как ще се нагодиш към условия. Не всеки го харесва, защото е предизвикателство да се играе на закрито\", каза Димитров преди дни.", "date": "2017.11.01", "title": "Григор Димитров започва тази вечер в Париж срещу очакващия \"невероятен мач\" Гаске"}
{"url": "http://www.dnevnik.bg/detski_dnevnik/2017/11/01/3069572_subitiia_za_decata_v_sofiia_za_denia_na_buditelite/", "text": "Детски Дневник\" събра няколко предложения за честване на Деня на будителите. Старо школо в Националния исторически музей Националният исторически музей (НИМ) ще отбележи Деня на будителите с възстановка на обучение в старо възрожденско училище. Музеят кани на 1 и 2 ноември децата, които искат да научат и да опитат как едно време техните връстници са се учили да пишат и да четат \"Аз\", Буки\", \"Веди\" - върху пясък и с перо. Звънът на стара училищна камбана, която се пази в експозицията на музея, ще огласи началото на занятията в старото школо. Те са организирани от Детския образователен център на НИМ и в тях ще могат да участват деца от предучилищна възраст, както и по големи – от първи до четвърти клас. Те ще могат да изкарат по един учебен час по \"взаимоучителната метода\", въведена и прилагана от д-р Петър Берон, Неофит Рилски, Васил Априлов. При това – в класна стая, подредена като от втората половина на XIX век - с характерната катедра, с дървени чинове. На първия ред ще седнат най-малките - както е било, по-големите ученици ще влизат в ролята на \"показвачи\" и \"чиноначалници\". В старото школо децата могат да разгледат автентични предмети и пособия от българското училище от началото на миналия век - глобус от книжарницата на Христо Г. Данов, икона на славянските първоучители Св. св. Кирил и Методий. Ще видят т. нар. \"затвор\" – помещение зад катедрата на даскала, в което са отпращани за наказание непослушните ученици. Децата ще могат посетят и експозицията на НИМ, да видят един от първите преписи на \"История славянобългарска\", \"Неделника\" на Софроний Врачански от 1806 г., копие на глобуса на Неофит Рилски, \"Рибния буквар\" на д-р Петър Берон от 1824 г. и др. Занятията ще се провеждат на 1 и 2 ноември от 10 до 11 ч., от 12 до 13 ч. и от 14 до 15 ч. Освен занятия в \"Старото школо\" НИМ предлага още едно занимание - в Детския център децата могат рисуват картини с различен вид пясък. Часовете на тези занятия са на 1 и 2 ноември от 11 до 12 и от 13 до 14 часа. Всичките занятия се провеждат само на групи от 10 до 28 души. Желаещите да участват трябва да се запишат предварително в Детския образователен център на НИМ: 0894 540 117. Цена: За групи от 10 и повече деца – 8 лв. на дете. Ако една група иска да участва и в двете занятия, таксата за участие е с намаление – 14 лв. Училище за авиация на летище София Днес на летище София започва новата си доброволческа инициатива \"Училище за авиация\". В продължение на една учебна година деца от различни столични училища ще се срещат с известни личности от света на авиацията. Сред участниците са кап. Янко Георгиев, Марио Бакалов – старши първи офицер А380, Красимир Стоянов – ръководител на Авиокосмическия център с планетариум, авиационните психолози Елена Панчева и Десислава Георгиева, директорът на Звеното за разследване на произшествия към министерството на транспорта Христо Христов, председателят на Авиационно-космически форум Недислав Веселинов, фотографът Огнян Стефанов, експерти от летище София.  Изложби в Столичната библиотека  е наречена изложбата на рисунки в Детския център на Столична библиотека. На откриването от 14 часа ще бъдат обявени и наградени победителите в конкурса, в който са участвали над 110 деца от 5 до 14 години от цялата страна. В мраморното фоайе посетителите на библиотеката могат да разгледат изложба  , организирана от Столичната библиотека и ученическия парламент на Софийската гимназия по строителство, архитектура и геодезия \"Христо Ботев\". Тя е част от проекта \"Училищния вестник – гласът на младите\". Изложбата съдържа оригинали на училищните вестници от 1939 г. \"Школско звънче\" и \"Нашенче\" - притежание на Столична библиотека, копия на електронни издания, оригинали и копия на училищни вестници от други градове в България, ръчно изработена от ученици от 2 СУ \"Акад. Емилиян Станев\" в София книга за будителите със статии от периодичния печат. Изложбата   представя оригиналните графики на \"Константин Философ\", \"Черноризец Храбър\", \"Поп Богомил\", \"Иван Рилски\", \"Патриарф Евтимий\", \"Паисий Хилендарски\" и др. Графиките са част от дарението от 260 творби, направено от съпругата на известния български художник проф. Петър Чуховски. Документалната изложба  пък представя уникални архивни материали от ДА \"Архиви\" и РИМ – за живота и творчеството на Й. Йовков. Включени са и част от колекциите с редки и ценни издания на Столичната библиотека - първи издания на Й. Йовков, събраните му съчинения, издадени от изд. \"Хемус\" – 1938-1946 г.", "date": "2017.11.01", "title": "Събития за децата в София за Деня на будителите"}
{"url": "http://www.dnevnik.bg/sviat/2017/11/01/3069405_putin_shte_izprati_iasen_signal_na_trump_ot_iran/", "text": "Сирийската криза, енергийни проекти и други \"регионални въпроси\" ще са акцентът в посещението на руския президент Владимир Путин в Техеран, пише РИА \"Новости\" часове преди посещението му в ислямската република, предвидено за днес. Руският държавен глава ще се срещне с иранския духовен водач, аятолах Али Хаменей, уточнява пресслужбата на Кремъл. В програмата му е и тристранна среща с колегите му от Иран и Азербайджан, Хасан Рохани и Илхам Алиев, на която те се очаква да обсъдят взаимодействието си в \"политическата, икономическата и културно-хуманитарната\" сфери. Путин ще разговаря на четири очи и с всеки един от тях поотделно. По-рано иранското посолство в Азербайджан каза, че една от темите ще бъде проектът за транспортен коридор \"Север - Юг\", който трябва да свърже Северна Европа с Югоизточна Азия. Политическите аспекти на срещата обаче ще имат основна роля според ръководителя на програмата за Източна европа и Централна Азия на Германската асоциация за външна политика (DGAP) Щефан Майстер. \"Причината за това е и ситуацията в Сирия, където Москва и Техеран се явяват тесни съюзници, и сделката за иранската ядрена програма, която е под въпрос заради президента на САЩ, и ситуацията с безопасността в региона. Тези теми в момента са водещи.\" Според него идеята може и да е ад се изпрати \"ясен сигнал на Вашингтон за поддръжката на Москва за иранското ръководство.\" Според Майстер Путин иска да покаже на Тръмп, че ще се постарае с всикчки сили да не допуске отмяна на споразумението за иранската ядрена програма.", "date": "2017.11.01", "title": "Путин ще изпрати \"ясен сигнал\" на Тръмп от Иран"}
{"url": "http://www.dnevnik.bg/photos/2017/11/01/3069636_fotogaleriia_i_na_men_mi_se_sluchi/", "text": "Част съм от движението #MeToo, както и всяка друга жена, която познавам, независимо дали го признават. (...) Аз имах късмет, ако искате да го наречете така. Никога не съм изживявала изнасилване, нито нищо толкова жестоко. Но страхът е ежедневен - страхът да вървиш по улицата, да ти крещят мръсотии, да не искаш да ти крещят мръсотии. Разни мъже да се опитват да те накарат да танцуваш с тях, да ги докоснеш. Викали са ми \"кучка\", един мъж скочи върху крака ми, когато заявих, че не искам да стоя близо до него. На мъжете не им се налага да мислят за тези неща, но нас ни учат на тях. Бях много мъничка, когато майка ми ми каза: \"Внимавай, независимо къде си. Носи си ключовете между пръстите\". За жените това е втора природа. А не бива да е така. Джил Марклин, 40 години.", "date": "2017.11.01", "title": "Фотогалерия: И на мен ми се случи"}
{"url": "http://www.dnevnik.bg/zdrave/2017/11/01/3069668_novi_preporuki_za_hraneneto_izdade_zdravnoto/", "text": "Да се намали количество калории, вода и приема на някои видове витамини и минерали, но да се увеличат други, препоръчва Министерството на здравеопазването в нов нормативен документ. За пръв път от 2005 г. ведомството обновява  в отговор на новите проучвания на Световната здравна организация и Европейската служба по безопасност на храните за потребностите на организма от основни хранителни вещества. Модернизираният вариант на документа, изискван от Европейския съюз, беше публикуван в понеделник в портала за обществено обсъждане strategy.bg. Наредбата е в основата на нормативните актове, уреждащи изискванията за здравословно хранене в детските градини и училищата. В наредбата са въведени нови формули за изчисляване на метаболизма и нови критерии за увеличаване на енергийните потребности в зависимост от степента на физическа активност на хората. Към досегашните изчисления колко калории на ден е добре да приемат гражданите на България, се прибавят нови графи за хора с активен и много активен начин на живот, а за хората с ниска активност калорийният прием е занижен. Друга промяна по препоръките е съобразена с научните данни за по-ниски потребности от въглехидрати, но минималните стойности за въглехидрати на ден за бебетата и бременните остават същите като досега: Занижени са препоръките за прием на някои видове витамини и минерални вещества като калий, но се препоръчва увеличеване на приема витамин Д и С. Също така е намалено препоръчителното количество вода. От препоръчаните 3.7 литра вода на ден за възрастните мъже в старата наредба, нормата е вече 2.5 л/ден, а за жените от 2.7 л/ден става 2 л/ден.", "date": "2017.11.01", "title": "Нови препоръки за храненето издаде здравното министерство (графика)"}
{"url": "http://www.dnevnik.bg/sviat/2017/11/01/3069843_teroristut_ot_nju_iork_e_imigrant_ot_uzbekistan/", "text": "Нападателят, който във вторник уби 8 души на велоалея в Манхатън, е 29-годишният Сайфуло Хабибулаевич Саипов - имигрант от Узбекистан. Според американски медии и източници от органите на реда той е пристигнал в страната през 2010г. и изглежда е работел като шофьор в Ню Джърси. Във вторник той подкара с пълна газ пикап по една от популярните алеи за колоездачи в западната част на Манхатън, като прегази мнозина и рани поне 11 души. Петима от убитите са аржентинци. Атаката му бе прекъсната от удар в училищен автобус, след което Саипов се опита да избяга и бе прострелян в корема от полицай. Според първите официални информации той е размахвал пистолет за пейнтбол и оръжие, стрелящо с пластмасови пелети, като е викал на арабския \"Бог е велик!\". В момента нападателят е в болница. Още не е ясно какъв точно е имигрантският му статут, има спекулации, че на път за САЩ е преминал през Пакистан. Няма официално потвърждение и на съобщенията, че Саипов е оставил бележка, в която обявява, че е извършил нападение от името на \"Ислямска държава\". \n     Според \"Ню Йорк таймс\" той е бил известен на федералните власти покрай разследване, но не посочва по какъв проблем е било това разследване, кога е проведено и какъв е резултатът от него. Роденият през 1988г. узбекистанец е живял в Охайо, Флорида и Ню Джърси. Негов сънародник, който се е започнал със Саипов във Флорида, казва, че той работел там като шофьор на камион и в Ню Джърси започнал да кара такси за \"Юбер\" (Uber). Кбиджон Маткаров допълва пред \"Ню Йорк таймс\", че \"той беше много добър човек, когато го познавах, харесваше САЩ, смяташе, че е имал голям късмет да попадне тук и не приличаше на терорист, но аз все пак не знаех какво преживява вътре в себе си\". Изданието твърди, че узбекистанецът е живеел в Патерсън на около 40 км северозападно от мястото на нападението. Пикапът, който е карал, евзет под наем от веригата магазини Home Depot близо до Патерсън. Районът на жилището му е обкръжен от полиция. Градът е бивш индустриален център с голяма имигрантска общност. Тук живеят 25-30 хиляди мюсюлмани - една от найголемите концентрации на вярващи в исляма в близост с Ню Йорк. Бивши служители на ФБР коментират, че узбекстанската общност в САЩ е изключително затворена и много трудно се прониква и работи в нея. Подобно на чеченците, това са хора, идващи от райони с авторитарна и диктаторска власт, много силни кланови връзки, мрежи на организирана престъпност и необичайно висока степен на насилие.", "date": "2017.11.01", "title": "Терористът от Ню Йорк е имигрант от Узбекистан"}
{"url": "http://www.dnevnik.bg/sviat/2017/11/01/3069748_kazahstan_zamenia_kirilicata_s_latinica/", "text": "Казахстан сменя азбуката си за трети път в последните 100 години, този път отхвърляйки кирилицата в полза на латиницата и в опит да се дистанцира от Русия. Така вече името на държавата от Казахстан ще стане Qazaqstan, като не е известно дали ще се промени и изписването ѝ на английски, което в момента е Kazakhstan. Богатата на петрол бивша съветска република има близки отношения с Москва, но се стреми да смекчи амбициите ѝ за влияние в региона. Казахският език е тюрски и до двадесетте години е бил изписван с арабска писменост, преди Съветският съюз да създаде латинска азбука за него. През 1940 г. тя е била заменена от кирилица, базирана на руската азбука, припомня агенция \"Ройтерс\". Трудна промяна Сега президентът Нурсултан Назърбаев обяви, че е наредил изработването на нова азбука, като уточни, че преходът между двете ще бъде плавен и ще завърши през 2025 г. Но това няма да е лесно. Казахската кирилица има 42 символа, които ще е трудно да бъдат изобразени с 26-те латински букви. Планът на Назърбаев е да замести много от тях с апострофи. Още повече – нито една от азбуките няма достатъчно дълбоки исторически корени, за да се смята за традиционна, отбелязва Би Би Си. Политиката и технологиите Изявлението на Назърбаев се позова на \"Третата модернизация на Казахстан\", която цели държавата да се присъедини към 30-те най-развити държави. Той спомена и \"специфични политически причини\" - вероятно влиянието на Русия. Сред останалите бивши съветски републики в Централна Азия, Киргизстан и Таджикистан използват кирилица, а Узбекистан и Туркменистан – латиница. 42-те букви се печатат трудно на стандарните клавиатури, почти всички бутони от които биват използвани за изписване на букви, припомня агенция \"Ройтерс\". Морковите Невинният морков, който на казахски се изписва като \"сәбіз\", на латиница сега се изписва като \"sabeez\", но в новата азбука ще се изписва като \"sa'biz\". Остава неизвестно как казахстанците ще изписват имената си, но до края на годината новата версия на латиницата трябва да бъде готова.", "date": "2017.11.01", "title": "Казахстан заменя кирилицата с латиница"}
{"url": "http://www.dnevnik.bg/zelen/2017/11/01/3069846_do_mesec_shte_bude_vuzstanoveno_depoto_za_otpaduci_v/", "text": "До месец следва да бъде възстановено наскоро изграденото депо за битови отпадъци в Бургас, което пострада тежко при  наводнението от 25 октомври . Това съобщи министърът на околната среда и водите Нено Димов в сутрешния блок на Би Ти Ви. Заради проблема, тази седмица  бяха отворени извадените от експлоатация общински депа  в Бургас, Карнобат, Несебър и Поморие. Отпадъците ще се депонират временно там. Днес Димов заяви, че няма опасност от екологична катастрофа заради наводненото депо в Бургас. По думите му системите за отводняване са сработили и няма изтичане на замърсени води. Призна обаче, че ще се наложи проектиране на нови защити, за да няма подобни проблеми при други поройни дъждове в бъдеще. \"Ще има една отсечка, която вероятно ще трябва да се доизгради. Но никой не е проектирал за такъв тип дъжд\", заяви Димов. По думите му размерът на щетите все още се изяснява, а кметът на Бургас е уверил, че депото ще бъде възстановено в 30-дневен срок. Екоминистърът посочи становището на метрологичната агенция, че в областта няма тежко компрометирани язовири, а е имало преливане заради поройния дъжд. \"Когато има 4 жертви, е можело да бъде направено и още нещо\", каза той. Добави, че в националната система за управление на водите, която предстои да бъде изградена, ще има и елемент за ранно предупреждение. В момента обществената поръчка за системата се обжалва, а Димов каза, че когато съдебната фаза приключи той ще опита да задейства процедурите максимално бързо.", "date": "2017.11.01", "title": "До месец ще бъде възстановено депото за отпадъци в Бургас, увери екоминистърът"}
{"url": "http://www.dnevnik.bg/intervju/2017/11/01/3069761_petur_dundakov_i_pol_van_brjuhe_kompozitori_izkustvoto/", "text": "П. ван Брюхе: И да, и не. И в двата случая търсиш в себе си отговора на музикален въпрос - дали той ще бъде зададен от режисьора и неговата творба, или от белия лист пред теб. Оттам нататък е различно, защото филмовата музика има свое повествование, с което трябва да се съобразяваш. А в собствената си музика ти си шефът - ти решаваш какво ще се случи, кой актьор кога ще се включи. П. Дундаков: Съгласен съм. В собствената си музика даваш свобода на нотите, а филмовата е синтез на изкуствата - трябва да се съобразиш с историята и с картината. Не бих казал, че едната е по-малко качествена от другата, но това са различни задачи. П. ван Брюхе: Във филмовата музика следваш нечия чужда мечта. А в собствената трябва да създадеш мечтата сам. Това е по-трудно, защото трябва да си наясно с историята, която искаш да разкажеш и да я предадеш и на музикантите, без да забравяш публиката. Това означава, че трябва да намериш елементите в музиката, които правят повествованието ти разбираемо. Общото помежду ни с Петър като композитори е, че използваме повествователните аспекти в музиката, за да разкажем история. Във филма тази история вече я има, ти трябва само да я подкрепиш. Но в съвременната класическа музика разказът е основното нещо. Тя не е просто експеримент или упражнение в различни нетрадиционни техники. Впрочем смятам, че разликата между изкуството и забавлението не е толкова голяма в днешно време. П. Дундаков: Мисля, че е доста опасно да мислиш само за публиката. Разбира се, че трябва да я имаш предвид, но преди всичко трябва да обмислиш собствената си идея. В днешно време доста форми на творческо изразяване разчитат изцяло на публиката. Но ако създаваш само неща, които очакваш да се харесат, се плъзгаш по една повърхност, която дори не бих нарекъл комерсиална. Вярвам, че изкуството произлиза от автентични идеи, които си намерил начин да изразиш разбираемо. Дали ще заложиш на експерименти или най-популярните акорди в поп музиката, важното е да споделиш нещо чрез музиката си. И съм съгласен, че повествованието е един важен аспект. П. ван Брюхе: Разликата е голяма, поне в моя опит. И автентичността на идеята е много важна тук в момента, защото България има дълга традиция във възпроизвеждането на класиката. Тази традиция се подкрепя и от днешния западен комерсиален и глобалистки модел. В Холандия, обратното, дълго време имахме навика да не се интересуваме от публиката изобщо. Допреди 15 години почти никой не идваше на концерти със съвременна класическа музика, защото се смяташе, че това е един дълъг и абсолютно непроницаем звуков експеримент. Правя голямо обобщение, но именно тази разлика е една от причините да работим заедно - виждаме преимуществата и в двата модела. Изкуството, комуникативността, забавлението, експериментът - тези неща не са взаимно изключващи се. Всъщност точно в България преживях една от мечтите си - когато представяхме операта \"Пандора\", в публиката имаше всякакви хора: млади, стари, луксозно облечени и по-скромни, пенсионери с внуците си, дори гей двойки - културата тук все още има силен обединяващ потенциал. Докато в Холандия няма да намериш такава хетерогенна публика, всичко е много нишово и ограничено. П. Дундаков: Изобщо разглеждането съвременната класическата музика като нещо нишово, е проблематично. Ако говорим за определено качество на музикалното мислене, за комбинация от експериментални техники, да, но като цяло не бих поставил ограда между нея и хип-хопа или попа, защото ставаме жертви на етикетите. Заобиколени сме от музика и е съвсем естествено да смесваме различни традиции - това е истински съвременното. Аз не адресирам произведенията си единствено към хора, които познават историята на музиката. Мисля, че автентичността и свободата са ключът едно произведение на съвременното изкуство да е универсално разбрано. П. ван Брюхе: Ново поколение композитори, отраснали с електронната музика, хип-хопа и въобще в ерата на популярните изкуства. Те не се интересуват от старата естетика, но познават традицията, която надграждат със собствените си идеи. П. Дундаков: Драмата на всеки музикален стил е, че един ден се превръща в стил. Като композитор трябва да търсиш новите форми. П. ван Брюхе: Нещата, които ние представихме в Strings Attached, не бяха \"трудни\". Ако искахме да затрудним публиката, разбира се, можехме, но не това е целта. За мен дори въпросът не е толкова в музиката, колкото да създадеш споделено преживяване между публика и оркестър: това е съвременната класическа музика. В следващия си общ проект ще предвидим възможност зрителите да задават въпроси. Защото едно от големите преимущества на съвременната класическа музика е, че се прави от живи композитори! На днешния майсторски клас зададох на студентите следния въпрос - ако тук седяхме не ние, а Бах, какво бихте го попитали? П. ван Брюхе: Вероятно каква е била ролята на музиката в живота му. И дали е имало моменти, когато не е могъл да влезе в добра интуитивна връзка с произведенията си, защото е бил твърде зает да пише по поръчка. Да си изкарва прехраната. П. ван Брюхе: Мисля, че не е в държавната субсидия. Представям си модел, в който публиката инвестира в композитор, който харесва. Защо \"Нетфликс\" е толкова популярен? Абонираш се за канал, който произвежда съдържанието, което те интересува. Смятам, че бъдещето на нашата музика е подобно. П. Дундаков: Ако сравняваме Холандия и България, то не можем да подценим държавната субсидия. Там в съвременна класическа музика се вливат милион евро годишно. В България единственото финансиране за композиране идва през организации като \"Музикаутор\" или програми на общината като \"Култура\", ако кандидатстваш целенасочено заедно с проекти от всякакви жанрове. Вярвам, че ако многото ни музикални институти - филхармонии, опери - получаваха бюджет, който да инвестират в създаването на нова музика, картината би била различна. Представете си нова българска опера - първата от 20 или 30 години насам! Смятам, че като общество изпускаме шанса да видим развитието на съвременните музикални изкуства. Това е неуважение към музикалната традиция, която сме имали през XX в. Мисля, че музикантите трябва да се обединим за постигането на тази цел. Културата създава идентичност, тя е не по-малко важна и даже е по-ефективна в това отношение от политиката. - На 8 декември излиза първият сингъл в Европа, а на 15-и - в САЩ. В отговор на въпроса ви, имаше някакви идеи, споделени на маса, но никой не се е свързвал с нас официално. Честно казано понякога си мисля, че хората, които се занимават с българската култура, не следят какво се случва в нея. Не се оплаквам, просто правя наблюдение. П. ван Брюхе: Май на никого не му харесва!  Избрахме я, защото е най-демократичната течност, нещото, което ни обединява, и защото е силна метафора, която всеки от нас можеше да развие в различна посока. Всяко произведение има свое начало и край. За мен отправната точка бе трагедията в \"Батаклан\". Проблемът с наименованията обаче е, че публиката мигновено се отказва от интерпретативните усилия, обляга се на стола и казва, а, ясно - това произведение е срещу тероризма. После се опитва да нагоди музиката към тази трактовка. За мен трагедията беше отправната точка - за пръв път от много време опасността бе толкова близко до нас, в Европа. Това усещане за приближаваща заплаха, лошата поличба, която се свързва с метафората \"Червената луна\", даде началния тласъкна моето произведение. Запитах се, как звучи чувството на приближаващата се заплаха. П. Дундаков: Често тръгваш от личното преживяване - аз веднага си помислих за израза \"моя кръв\", за кръвта като река, която тече през вените ни и ни свързва всички. Крайният резултат обаче често е много различен от първоначалния подтик. Доброто съвременно изкуство няма едно значение. П. ван Брюхе: Това е добра идея, постоянно ме питат защо нямам нищо онлайн. Ако трябва да съм честен, отговорът е, че съм малко мързелив. Но освен това, вярвам в преживяването на музиката на живо. Едно произведение никога не звучи два пъти по един и същи начин на живо, нито пък през слушалките вкъщи. На трето място сме обвързани договорно с лейбълите си, което прави разпространението в интернет трудно. П. Дундаков: Постоянно кроим планове. Ще е нещо съвсем ново и различно.", "date": "2017.11.01", "title": "Петър Дундаков и Пол ван Брюхе, композитори: Изкуството и забавлението не се изключват взаимно"}
{"url": "http://www.dnevnik.bg/sport/2017/11/01/3069801_kolebliviiat_real_se_vpuska_v_trudna_misiia_na_uembli/", "text": "Настоящият победител в Шампионската лига \"Реал\" (Мадрид) излиза за важен мач на \"Уембли\" в опит да се пребори с \"Тотнъм\" за първото място в група Н. Двата отбора са с напълно равни показатели, като в предния кръг направиха 1:1 на \"Сантяго Бернабеу\". Мадридчани минават през период на колебания, а последното сътресение дойде преди три дни със  загубата с 1:2 от \"Жирона\" . Тя остави шампионите на осем точки от водача \"Барселона\" в Примера дивисион. Статистиката показва, че \"Тотнъм\" и \"Реал\" неизменно вкарват в мачовете си в Шампионската лига. Очакванията са и двубоят на \"Уелбли\" да предложи вълнуващи моменти. В другия двубой от групата \"Борусия\" приема \"Апоел\" в търсене на задължителен успех, с който да съхрани малките си възможности за продължаване в осминафиналите. Предизвикателството Треньорът на мадридчани Зинедин Зидан посочи, че харесва предизвикателствата. \"Във всеки сезон има деликатни моменти, но на мен това ми харесва. Харесва ми, когато нещата стават трудни, защото животът е такъв. Целта ни е отново да спечелим\", каза французинът. Според него \"Уембли\" е точната сцена, където \"Реал\" да изиграе голям мач срещу много добър съперник. \"Харесват ни подобни мачове, футболистите със сигурност са подготвени\", заяви Зидан. Притесненията пред него са свързани с отсъствието на важни футболисти. Гарет Бейл, няма да може да играе срещу бившия си отбор, а освен уелсеца извън състава са Карвахал, Ковачич и вратарят Навас. Добрата новина за \"шпорите\" \"Тотнъм\" ще може да разчита на голямата си звезда Хари Кейн. Нападателят се връща в игра, след като пропусна гостуването на \"Манчестър юнайтед\" във Висшата лига. Кейн и Кристиано Роналдо са голмайсторите в Шампионската лига към момента с по пет гола. \"Очаква ни едно страхотно предизвикателство, но аз вярвам, че можем да победим, защото съм уверен в качествата на моите футболисти. Трябва да играем без напрежение, да се насладим на мача и да покажем на какво сме способни\", каза мениджърът на англичаните Маурисио Почетино. Какво се случва в другите групи \"Манчестър сити\" и \"Бешикташ\" са начело в групите си и при нови победи ще си отворят вратите към следващата фаза. \"Гражданите\" имат тежко гостуване на намиращия се в отлична форма \"Наполи\", а турците приемат последния \"Монако\". Най-заплетена продължава да е групата на \"Ливърпул\". Чернените приемат \"Марибор\", след като в предния мач спечелиха със 7:0 в Словения. Воденият от Юрген Клоп отбор е втори с пет точки, с колкото е и водачът \"Спартак\" (Москва). Руснаците гостуват на третия \"Севиля\", който има четири точки. \"Марибор\" е последен с една.", "date": "2017.11.01", "title": "Колебливият \"Реал\" се впуска в трудна мисия на \"Уембли\""}
{"url": "http://www.dnevnik.bg/bulgaria/2017/11/01/3069872_poddurjaneto_na_putishtata_preminava_v_zimen_rejim_ot/", "text": "От днес се въвежда зимното поддържане на републиканската пътна мрежа, а пътната полиция започва т.нар. Акция \"Зима\" - за готовността на водачите за есенно-зимния сезон. Общо  80 млн. лева са предвидени за зимно почистване на пътищата  тази година, а 3 хил. специализирани автомобила са в готовност за работа. Наличните инертни материали – сол, пясък, калциев хлорид, са средно над 60% от необходимите количества за цялата страна, информира Агенция \"Пътна инфраструктура\". Ще затваряме пътни участъци при предпоставки за възникване на кризисни ситуации до нормално осигуряване на тяхната пропускливост, за да няма бедстващи хора, заяви министърът на регионалното развитие Николай Нанков, цитиран от АПИ. Акция \"Зима\" започва с проверки на велосипедистите От днес до края на ноември в цялата страна ще се проведе и традиционната  полицейска акция \"Зима\" . Проверките тази година ще преминат на три етапа. От днес до 10 ноември те ще са съсредоточени към велосипедистите и каруците, а от 11 до 20 ноември – към пешеходците, като полицаите ще проверяват не само дали те спазват правилата за движение а и дали водачите са толерантни и се съобразяват с предимството им на обозначените места. От 21 до 30 ноември ще са същинските проверки на моторните превозни средства. Ще се проверяват изправността на фаровете, чистачките, устройствата за измиване на стъкла, гумите и др, като при констатирани нарушения контролните органи ще налагат санкции. От 15 ноември до 1 март автомобилите трябва да са с гуми с минимум 4 мм дълбочина на грайфера.", "date": "2017.11.01", "title": "Поддържането на пътищата преминава в зимен режим от днес"}
{"url": "http://www.dnevnik.bg/na_put/2017/11/01/3067411_kakvo_mojem_da_vzemem_ot_iaponiia/", "text": "Обикновено, когато човек пътува в чужда страна, няма как да не забележи редица добри практики. За съжаление в повечето случаи, когато ги изброява, реакцията обикновено е: Това никога не може да се случи тук.  Първо, никой не е казал, че трябва да стане по същия начин. Една от най-големите грешки на прилагането на чужди практики в България е тяхното повърхностно взаимстване, без те да се адаптират спрямо български контекст. Второ, никога не съм разбирал защо първосигналната реакция на българите към осъществяване на идеи и изобщо към подхващането на каквато и да е работа е: Това няма как да се направи!  Моето скромно мнение е, че като говорим по този начин, ние сами си отрязваме крилата, които може би имаме. Сами подкопаваме земята, по която вървим. Никой не е казал, че трябва да сме уверени и да се тупаме в гърдите, че сме винаги прави. Дори обратното – колебанията, възможността за провал носят много повече позитивна енергия от безкрайното самодоволство. И все пак няма как да не забележа, че често в чужбина подхождат към проблемите си с формулата: \"Да видим как можем да го направим\", докато нашата е: \"Нека изброим десетките начини, по които не можем да го направим\".  Пиша този текст с уговорката, че съм в Япония едва от няколко дни. Но държа очите си отворени и няма как да не видя следните елементарни неща:  Като във всеки голям град, тук метрото е много важен транспорт. И, честно казано, пътуването с японското метро излиза по-евтино от пътуването с българското. Тук освен билет, можеш да си купиш карта. С която плащаш точно за разстоянието, което си пътувал. Просто когато влизаш в метрото, се маркираш в системата, в картата ти има пари и когато излизаш, отново се маркираш, а системата отчита точно колко си пътувал и те таксува.  Токио е един от най-тихите градове, в които съм бил. Направо не е за вярване, като вземем предвид размерите му. Да, дори в пренаселеното метро е доста по-тихо, отколкото в метрото в Ню Йорк. Хората са спокойни, показват уважение един към друг. И уважават личното пространство на другия. И тъй като японците много добре знаят колко е стресираща за човешкия организъм градската среда, те са се погрижили да намалят този стрес. В града има много зелени площи. Дори високите огради на кварталното игрище са обрасли (контролирано) със зеленина. А звуците от техниката не са агресивни и шумни, а тъкмо обратното. Звуците им са природни – чуруликане, релаксираща мелодийка.  Поради наличието на много зелени площи буквално в центъра можеш да чуеш истински шурци и птички. Изобщо навсякъде, където има зеленина (а тук тя е във всяко свободно кътче), там има живот. И го усещаш.  Японците по един много интересен начин са си създали прекрасна симбиоза между високото равнище на технологиите, които са навсякъде, и своите традиции. Храната е доста евтина и здравословна. Навсякъде има малки супермаркети, където можеш да си купиш храна, напитки, чадър, зарядно за телефон и прочие. И вместо (както в моя случай в България) всеки път да се чудиш какво да си вземеш за хранене, тъй като този тип храна в България масово е нездравословна, тук е тъкмо обратното. Да, има и сандвичи. Но можеш да си купиш и сварено яйце, ястия с ориз, едни много вкусни сандвичи, които представляват ориз, обвит с нори (водораслите, с които се прави суши), плодове, салати и прочие.  Вероятно някой веднага ще каже, че сигурно е много скъпо. Ами не е! Съвсем спокойно можеш да се наядеш за седем лева (500 йени).  Другото, което ми прави впечатление, е, че по някакъв естествен начин има усещане за социално равенство. Какво означава това? Говоря отново от гледната точка на потребител. Ами в скъп хотел в центъра има и магазин, от който можеш да си купиш горепосочените неща. И техните цени са колкото в другите магазини.  Естествено, всичко е много организирано и японската точност вероятно дори превъзхожда така известната немска точност. Просто културата е такава. Винаги има ред, което не е резултат от нищото. Редът се създава. Чрез табелки, чрез усмивка и две-три думи.  Японците са много позитивни. Не спират да се усмихват. Да благодарят. И да се покланят. Като потребител, ти няма как да не се върнеш при тях. Просто отношението им е страхотно.  Те държат на типичните си продукти. Следователно в \"Старбъкс\" мога да си купя зелен чай, но не какъв да е, а най-известния традиционен японски зелен чай. Мога ли, да кажем, да си купя мурсалски чай от \"Старбъкс\" в България? Не. Или поне до момента не съм виждал да се предлага.  Японците много държат на местното си производство. Като изключим редица плодове и зеленчуци. Всъщност те имат достатъчно площ, на която могат да ги произвеждат, но това би означавало да се лишат от доста гори. И тъй като те мислят за природата си, ги внасят.  Също така държат много на религията си. Не е единичен случай да видиш как някой костюмиран японец влиза за момент в някой будистки храм, за да се помоли и да продължи по пътя си.  Всички знаем каква музика пускат масово в България по магазини, кафенета и паланки. Тук не е така. Във всички кафенета, в които съм сядал до момента, се слуша спокоен джаз. А в супермаркета, от който пазарувах, звучеше класическа музика.  Това са само няколко неща, които човек няма как да не забележи тук. А ми предстои да изкарам в Токио още десет дни.  Надявам се някой ден да се научим, че трябва да се възползваме от чуждия опит. Независимо дали става дума за Америка, Германия, Япония или Австралия. Ако има някаква добра практика, която би могла да ни свърши работа, не би трябвало да се притесняваме да я използваме. И да подхождаме към нея с вечното балканско подозрение. ", "date": "2017.11.01", "title": "Какво можем да вземем от Япония"}
{"url": "http://www.dnevnik.bg/biznes/2017/11/01/3068589_raiuner_ogranichava_ruchniia_bagaj_na_putnicite_si_ot/", "text": "От 15 януари 2018 г. влиза в сила новата багажна политика на най-големия нискобюджетен превозвач в Европа \"Райънер\" (Ryanair). Първоначално от компанията обявиха, че промените ще са валидни от днешна дата. Преди седмица обаче ръководството на ирландския авиопревозвач реши да отложи въвеждането на новата политика. Ръчният багаж за пътниците ще се ограничи, след като от \"Райънер\" са установили, че закъсненията на полети се случват основно заради това, че клиентите предпочитат да се качат с две чанти на борда на самолета, вместо да чакат те да бъдат чекирани. С промените вече ще може да се чекира багаж до 20 вместо до 15 кг, както беше досега. Таксата за услугата се намалява от 35 на 25 евро/паунда за брой чекиран багаж. Само пътниците, които са платили за приоритетно качване (Plus, Flexi Plus и Family Plus), ще могат да се качат на борда с две чанти. Останалите клиенти на компанията ще могат да се качат на самолета само с една чанта, при това с малки размери - 35x20x20 см. По-големият куфар, който е с размери 55x40x20 см, ще трябва да се чекира. Важно уточнение е и че чекираният багаж ще е по ниската тарифа, ако бъде платен заедно с билета. Ако това се прави на по-късен етап, цената вече ще е 20 евро. Приоритетното качване на борда струва на пътниците 5 евро/паунда, като то се купува заедно с билета. Услугата може да бъде добавена и по-късно - до 1 час преди пътуването, но вече срещу 6 евро/паунда. От \"Райънер\" уточняват, че промените ще им струват пропуснати приходи от около 50 млн. евро годишно.", "date": "2017.11.01", "title": "\"Райънер\" ограничава ръчния багаж на пътниците си от средата на януари 2018 г. (коригирана)"}
{"url": "http://www.dnevnik.bg/detski_dnevnik/2017/11/01/3069875_uchiteliat_-_nai-silniiat_chovek_v_bulgariia/", "text": "Кой е най-силният човек в България? Това е въпросът, който поставя  кампанията на Център за приобщаващо образование , която започва днес, в Деня на будителите, съобщиха от неправителствената организация. Инициативата е посветена на ключовата роля на българския учител, когото обявява за най-силния човек в България, защото \"държи бъдещето ни в ръцете си\". Това се вижда и в 100-секундния видеоклип на кампанията, който започва с кадри от тренировка на балканския шампион по културизъм (Скопие, 2007 г.) Богомил Йорданов. След това обаче клипът поднася на зрителите неочакван сюжетен завой, в който специално участие взима и актрисата Албена Ставрева в образа на български учител.", "date": "2017.11.01", "title": "Учителят - най-силният човек в България"}
{"url": "http://www.dnevnik.bg/sport/2017/11/01/3069880_chaka_ni_mnogo_truden_sezon_ako_burzo_ne_poemem_po/", "text": "Мениджърът на \"Челси\" Антонио Конте заяви, че в отбора трябва да са притеснени от резултата срещу \"Рома\". По думите му е нужно всички да понесат отговорността си за  загубата с 0:3 в мача от Шампионската лига . \"Рома\" показа по-голямо желание за борба и по-голямо желание да спечели. За това представяне всички трябва да поемем отговорност\", каза италианският специалист. \"Когато допуснеш три гола, трябва да си притеснен. Това значи, че нещо не работи\", продължи Конте. Според него сега е моментът за равносметка в \"Челси\". \"Този сезон ще бъде много труден, ако бързо не разберем кой е правият път, по който да поемем. Миналата година показахме огромен глад, желание да направим нещо значимо. Трябва да си върнем този глад\", добави той. Английският шампион е втори в групата си в Шампионската лига на точка зад \"Рома\". Конте посочи, че е грешно в отбора да смятат, че могат да постигат резултати само с името си.", "date": "2017.11.01", "title": "Чака ни много труден сезон, ако бързо не поемем по правилния път, каза Антонио Конте"}
{"url": "http://www.dnevnik.bg/politika/2017/11/01/3069907_sreshtu_nikolai_petrov_imalo_papka_podgotvena_ot/", "text": "Министърът на българското председателство на съвета на ЕС Лиляна Павлова заяви, че одитът във ВМА, след чието разгласяване  оставка подаде здравният министър Николай Петров , е резултат от папка, подготвена от служебния кабинет на Огнян Герджиков. \"Много добре знаем, че по време на служебния кабинет имаше два сектора, да ги наречем двама вицепремиери, които активно  работеха да събират папки , обвинения срещу някого, само и само да се прави опит да се дискредитират определени сектори – и в сектор \"Здравеопазване\", и сектор \"Отбрана\" имаше такъв подход\", заяви Лиляна Павлова пред \"Нова телевизия\". Тя не назова имена, но посочи, че става дума за \"ресорните вицепремиери и министри\". \"Тази папка, която е подготвена от служебния кабинет, свързана с ген. Петров и с ВМА и с поръчките, имаме впоследствие проверка от прокуратурата и отказ на прокуратурата да образува (разследване) поради липса на данни\", посочи Павлова. Тя заяви, че ГЕРБ стои зад министъра в оставка, но решението му да напусне поста било морален акт и е прието от премиера, за да се даде възможност на компетентните органи да си свършат работата. След като водещият ѝ зададе  въпроса, който БСП постави вчера  - дали с приемането на оставката на Петров премиерът заема страната на лобита в здравеопазването, министърът отговори, че \"това звучи нелепо\". \"Ако има някакви съмнения, компетентният орган трябва да си свърши работата, тук не е въпрос на лобита\", каза тя. Павлова припомни обвинения срещу хора от БСП, които след това не са били отстранявани от постовете си и заяви, че ГЕРБ е единствената партия, която се самопречиства дори при съмнение. \"Това ли са хората, които са моралните съдници? Те ли ще се борят с корупцията, те ли ще гласуват вот на недоверие срещу правителството? Когато пророкуваш не, ами проповядваш, нещо, а правиш точно обратното, това изглежда несериозно\", заяви министърът. По думите ѝ с поведението си в момента опозицията прави опит да дискредитира правителството, но се дискредитира държавата преди председателството на Съвета на ЕС. Тя призова да се мисли в името на държавата, а не за тесни партийни интереси.", "date": "2017.11.01", "title": "Срещу Николай Петров имало папка, подготвена от кабинета \"Герджиков\", твърди Лиляна Павлова"}
{"url": "http://www.dnevnik.bg/sport/2017/11/01/3069913_cska_-_sofiia_pokaza_dogovorite_za_bazite_za_da/", "text": "\"ЦСКА - София\" представи  договорите за ползване на базите , които миналата година сключи с Министерството на младежта и спорта (ММС). Ръководството на клуба обяви, че го прави, \"за да стане ясно на всички, че ЦСКА е единственият отбор, който продължава да плаща, за да използва собствените си бази\". \"Надяваме се, че така ще задоволим любопитството на всички, които си мислят, че ЦСКА не играе по правилата\", обявиха от ръководството на футболния клуб. Впоследствие документите бяха публикувани и в сайта на ММС. \"Поради големия обществен интерес Министерството на младежта и спорта публикува споразуменията за ползване на стадион \"Българска армия\" и тренировъчна спортна база \"Панчарево\", обявиха от министерството. Другият клуб, имащ претенции да използва базите - \"ЦСКА 1948\", дълго време настояваше договорът да бъде представен, като дори заведе искане в съда. До момента \"ЦСКА - София\" и ММС отказваха да го направят. Стадион \"Българска армия\" и тренировъчната база в Панчарево, ползвани в годините от фалиралия ПФК ЦСКА АД, са дадени временно на \"ЦСКА - София\" до определянето на постоянен наемател, показва договорът. Очаква се обявяването на конкурса за базите, като намерение за участие в него вече са заявили и \"ЦСКА - София\", и \"ЦСКА 1948\". Според договора клубът от Първа лига трябва да плаща по 43 158 лева месечно за \"Българска армия\" и 38 941 лева за Панчарево или общо 82 099 лева. \"ЦСКА - София\" трябва да плаща всичките режийни разходи за ток и води, както и такса смет и др. От публикуваните документи става ясно, че \"ЦСКА - София\" е подал молба за ползването на \"Българска армия\" на 25 юли 2016 година, а два дни по-късно е подписан договорът. За базата в Панчарево клубът подава молба на 16 септември 2016 г. и още същия ден договорът е сключен. Ръководеният от Гриша Ганчев клуб направи ремонт на терена на \"Българска армия\", както и модернизация на базата в Панчарево. Договорът с ММС предвижда сумите от ремонтите да бъдат приспаднати от записания наем. Базите  влизат в новосъздаденото държавно дружество \"Сердика спортни имоти\" ЕАД  като стъпка от процедурата към конкурса. Спортният министър Кралев обяви, че документацията и критериите за участие са изготвени. \"ЦСКА 1948\"  изрази притеснение, че министърът е подложен на натиск . \"Ясно е, че има закон, който трябва да се спази. Ясно е къде са феновете, но има процедури, законови правила и трябва да си извървим пътя. Колкото и да ми е тежко, колкото и бързо да искам това да приключи. Всеки ден общувам с фенове в социалните мрежи. Бързат хората, притеснени са, искат този въпрос да реши. Аз го искам повече от тях\",  каза наскоро спортният министър .", "date": "2017.11.01", "title": "\"ЦСКА - София\" показа договорите за базите, \"за да задоволи любопитството\""}
{"url": "http://www.dnevnik.bg/skorost/avtopremiera/2017/11/01/3069964_djip_pokaza_novoto_pokolenie_na_legendata_vrangler/", "text": "Американският производител \"Джип\" разпространи първи снимки и оскъдно количество информация за новото поколение на легендарния всъдеход \"Вранглер\". Моделът се отличава с подобрени офроуд възможности, като се екипира с по-икономични двигатели. \"Вранглер\" предлага повече опции за отваряне на салона благодарение на използването на демонтиращи се панели на каросерията, различни варианти за врати и предно стъкло, което може да се сгъва напред. Напълно очаквано моделът на \"Джип\" разполага и с повече системи за сигурност. По отношение на дизайна няма сериозни промени, като автомобилът е лесно различим като \"Вранглер\". Въпреки това е подобрена аеродинамиката на колата.", "date": "2017.11.01", "title": "\"Джип\" показа новото поколение на легендата \"Вранглер\""}
{"url": "http://www.dnevnik.bg/biznes/online_trade/2017/11/01/3069977_blizo_edna_treta_ot_bulgarite_sa_orientirani_kum/", "text": "България се доближава до средното европейско равнище на пазаруващите през интернет, като 30% от потребителите в страната са онлайн ориентирани. За сравнение, общо в Европа процентът е около 50, каза пред \"България он ер\" председателят на Комисията за защита на потребителите (КЗП) Димитър Маргаритов. Същевременно той отчете, че и постъпващите в комисията жалби, свързани със сделки онлайн, вече конкурират тези в конвенционалната търговия. От началото на годината КЗП е извършила над 2 хил. проверки на електронни магазини. Най-честото нарушение е опит за ограничаване на правото за връщане на купените онлайн стоки в 14-дневния срок. Маргаритов предупреди за опасност и от т.нар. мними търговци, които при изискване за авансово плащане може да вземат парите, но изобщо да не доставят стока. Председателят на КЗП коментира и информацията, изнесена от българска хостинг компания, че за последните 12 месеца в страната е отчетен ръст на онлайн магазините с 19% на годишна база. \"Има силно увеличаване на интереса към онлайн търговията в България от страна на тези, които имат желание да осъществяват такава дейност през интернет. Важното е да направим така, че тази търговия да не създава пречки пред хората, да не ги вкарва в излишни разходи, а по-скоро да им помага\", каза Маргаритов, цитиран от пресцентъра на КЗП. Той посъветва потребителите преди покупка винаги да съпоставят различни оферти и препоръча да бъдат критични към споделените в интернет впечатления за даден търговец, тъй като може да бъдат нож с две остриета. \"Когато един търговец изисква повече, отколкото е необходимо, например трицифрения код на банковата карта, трябва да сме внимателни, защото може да се стигне до злоупотреби\", каза още Маргаритов.", "date": "2017.11.01", "title": "Близо една трета от българите са ориентирани към пазаруване онлайн"}
{"url": "http://www.dnevnik.bg/sport/2017/11/01/3069981_cska_priema_ludogorec_v_chetvurtfinalite_za_kupata_na/", "text": "ЦСКА ще играе с \"Лудогорец\" в четвъртфиналите за Купата на България. Мачът е един и ще се играе на \"Българска армия\". \"Левски\" изтегли наглед много приемлив жребий, като ще гостува на изпитващия много трудности \"Дунав\". Носителят на отличието \"Ботев\" ще е домакин на единствения останал участник извън Първа лига - \"Литекс\". Срещите ще се проведат на 13, 14 и 15 декември, като предстои да бъде определена точната програма. Единствената загуба на ЦСКА до този момент дойде  в домакинство срещу \"Лудогорец\" (0:1) . В равностоен мач вратарят Георги Китанов допусна груба грешка и Върджил Мисиджан вкара за успеха. Тази седмица предстои втората среща между двата отбора в Първа лига, като мачът ще е в Разград в неделя. Дотук \"Лудогорец\", който участва и в Лига Европа, изпитва трудности в турнира за купата, като в предните два кръга игра продължения. Най-напред съставът преодоля \"Оборище\" (Панагюрище), а след това  спечели с дузпи срещу \"Берое\" . ЦСКА  изигра много слаб мач в осминафиналите, но се справи с \"Ботев\" (Враца) . \"Левски\" също стигна сред осемте най-добри без да убеди. В предния кръг  сините спечелиха минимално \"гостуването\" си на \"Монтана\"  в мач, който се игра на \"Георги Аспарухов\".", "date": "2017.11.01", "title": "ЦСКА приема \"Лудогорец\" в четвъртфиналите за Купата на България"}
{"url": "http://www.dnevnik.bg/biznes/imoti/2017/11/01/3069987_pazarut_na_ofis_ploshti_v_sofiia_postavi_desetgodishen/", "text": "С над 131 хиляди квадратни метра отдадени площи под наем офис пазарът в София отбеляза рекордно деветмесечие за последните десет години, показва анализ на консултантската компания Cushman & Wakefield Forton. Обемът на пазара в момента е съпоставим само с този в предкризисната 2008 г. В сравнение с деветмесечието на миналата година ръстът на сделките е 25%. Високата активност се запазва и през последното тримесечие. В основата ѝ са както продължаващото разрастване на компаниите от сектора на информационните технологии и центровете за споделени услуги, така и прегрупирането на бизнеси в резултат от сливания и придобивания. Станимира Пашова, която е мениджър \"Офис площи\" в Cushman & Wakefield Forton, отбелязва, че продължава интересът към по-големите квадратури. \"В същото време предлагането вече наваксва изоставането, на пазара излизат първокласни проекти и това допълнително стимулира наемната активност\", допълва тя. Според Пашова към момента търсене и предлагане са относително балансирани и тази ситуация ще се задържи и през следващите тримесечия. Нови 65 000 кв. метра площи се появиха за три месеца През третото тримесечие на пазара са се появили нови 65 500 кв.м офис площи. Те са в City Tower на площад \"Македония\", завършената четвъртата фаза на Expo 2000 в района на бул. \"Никола Вапцаров\", BSR Building 2 край бул. \"Шипченски проход\". Общото количество офис площи клас А и Б към септември е 1.7 млн. кв.м. С проектите, които се очакват през последното тримесечие, общо предлагането през 2017 ще нарасне с над 100 000 кв.м, прогнозират от Cushman & Wakefield Forton. Към момента в строеж или реконструкция са 305 000 кв.м офиси клас А и Б, което е предпоставка за стабилно предлагане през следващите години. Тенденцията е към плавен ръст на наемите На наемния пазар отдаването на площи в строеж и разширенията запазват най-голям дял от сделките, а най-активни са IT компании и такива, които работят в сферата на Центровете за обсужване на клиенти. След лекия ръст тази година наемите на първокласни офиси запазват нивата от 13.5 евро/кв.м, но тенденцията е към плавен ръст в краткосрочен план. Делът на свободните площи варира между 9.2 и 9.6% в различните тримесечия, като се очаква леко покачване с нарастването на предлагането.", "date": "2017.11.01", "title": "Пазарът на офис площи в София постави десетгодишен рекорд"}
{"url": "http://www.dnevnik.bg/bulgaria/2017/11/01/3069908_ivan_krustev_nikoga_ne_sme_bili_tolkova_integrirani_v/", "text": "Как бежанската криза променя европейските общества, европейските демокрации. Това е една от основните тези в книгата е книгата \"След Европа\" и от тази гледна точка за германците, които приеха около един милион бежанци през последните две години, това е основна тема за дебат. С това политологът Иван Кръстев си обяснява успеха на книгата си в Германия. Тя вече излезе в САЩ и в Германия, където стана най-търсеното заглавие сред политологичната литература, а преди две седмици - и  у нас . \"Една от тезите на книгата е, че подкрепата за антиимигрантски партии не е непременно най-силна в местата, където има най-много пристигнали бежанци - западната част на Германия, а е силно свързана с травмите, с начина, по който гласуват хора в региони, които са напуснати от хора през последните 20-25 години - Изтока. И по тази причина една от прогнозите в книгата е, че  \", коментира политологът в интервю за \"Нова телевизия\". Проблем на мигрантската криза е усещането, че ситуацията е извън контрол По думите му един от големите проблеми на мигрантската криза не е броят на пристигналите хора, а \"усещането на обществата, което беше много силно през 2015 г., че  , която идва\". \"Всъщност това, което показа канцлерът Ангела Меркел и което до голяма степен определи факта, че въпреки съществуването на силни медитивни настроения на част от обществото тя беше преизбрана, тя показа, че тя може да отвори границата и може да затвори границата\", коментира политологът. По думите на Кръстев Меркел в крайна сметка де факто го е направила. \"Това толкова силно обсъждано споразумение с Турция доведе до това, че през последната една година има рязък спад на бежанците в Германия и в този смисъл тя  : от една страна хората, които се почувстваха горди от това, че Германия може да приеме чужденци, но включително хора, които се притесняваха от това как миграцията може да промени германското общество, се довериха на канцлера, която каза \"Аз отворих границата, нямам намерение да го правя пак\", обясни Иван Кръстев. Второто поколение бежанци е гневно заради отношението  Той определи проблемът с второто поколение бежанци като \"ключов\". \"Почти всички основни фигури в радикални ислямски организации са второ или трето поколение мигранти. Техните родители са влезли в Европа и за тях това е място, което им е дало спасение. Децата им в сравнение са много по-европеизирани, но от друга страна, започват да гледат на себе си като на второ поколение европейци и са гневни на начина, по който европейците се държат с тях\", каза политологът. Затварянето на границите не за всяка европейска държава е изгодно Иван Кръстев обясни призива на Унгария да се затворят границите с географското положение на страната. \"Унгария е страна, която няма отворена външна граница със страните, откъдето идват мигранти. Следователно да затвориш границата изглежда като добра възможност.  . И от тази гледна точка е много важно да се прави разлика между страните, което са във вътрешността на Европейския съюз, които спокойно могат да си позволят такава позиция и страни като България и Гърция, Италия, които ясно си дават сметка, че ако не се договори обща европейска политика по отношение на бежанците, всъщност те ще бъдат страните, които ще платят най-висока политическа и икономическа цена\", коментира Кръстев. Не мигрантите плашат високообразованите и с високи доходи европейци  Според него ако за хората, които са с по-ниско образование, с по-ниски доходи, основният ужас е фигурата на мигранта, за хората с по-високо образование и доходи, следващите 5-10 години  . \"Според изследване на английското правителство 43% от всички работни места в ЕС ще бъдат автоматизирани. Става дума главно за т. нар. работни места на \"белите якички\", става дума за професии като юристи, лекари. И понеже това се случва изключително бързо, хората нямат възможност да си представят този свят\", каза Кръстев. ЕС е проект на студената война \"Докато повечето страни си задават въпроса \"Искам ли да бъда част от ЕС?\", в България основният въпрос преди приемането ни беше \"Искат ли ни в ЕС?\". Истината е, че ти не вярваш, че шведи или холандци са готови да рискуват живота си за теб. Истината е, че ти самият не си готов да рискуваш живота си за швед или холандец\", каза Кръстев в коментар на резултати от проучване, според който в случай на голяма криза хората от поне три държави в ЕС (България, Словения, Гърция) биха се обърнали за спасение към Русия. \"В същото време трябва да си дадем сметка и за това, че никога българското общество не е било толкова интегрирано в Европа. Изведнъж Европа се превърна в място, в което живеем и ние. И за първи път започнахме реално да се интересуваме от политиката на другите -  . Ние за пръв път знаем имената на министър председатели и политически фигури от други страни. В някакъв смисъл това е начинът, по който се създава общност - общност се създава през криза.\" \"ЕС е проект, създаден по време на студената война. И за страните от западна Европа самата идея за заедност е била свързана с противопоставянето на Съветския съюз\", обобщи политологът. Европа вече не е центърът на света Русия и САЩ също много се променят, каза Кръстев. \"Руската политика много повече се обръща към Азия, към своя Изток,  . От друга страна центърът на американско влияние в момента е Азия. Европа не е центърът на света - нито в политически, нито във военен план, ако трябва да бъда честен - и в икономически. Тъй като делът на Европа в БВП на света безспорно ще намалява през следващите години. Как Европа да намери мястото си, в което не сме толкова централни, колкото сме били, но сме достатъчно важни, за да се чувстваме добре в този свят - това е големият въпрос, пред който е изправена Европа\", коментира още Иван Кръстев. \"Това, което не може да бъде отречено за българското общество е усещането за здрав разум. България може да спечели от разпадането на ЕС точно толкова, колкото Таджикистан спечели от разпадането на Съветския съюз. Една периферна малка страна с огромни демографски и икономически проблеми, която, извадена извън големия европейски проект, задължително ще бъде в много по-тежко икономическо и политическо състояние. ЕС е едно от хубавите неща, които се случиха на България, така че ние имаме интерес той да се запази\", завърши Кръстев.", "date": "2017.11.01", "title": "Иван Кръстев: Никога не сме били толкова интегрирани в Европа"}
{"url": "http://www.dnevnik.bg/photos/2017/11/01/3069906_fotogaleriia_veloaleiata_na_rumunskiia_analog_na/", "text": "Calea Victoriaei е централната улица в Букурещ и по значение за града прилича много на софийската \"Раковски\". Отделянето на платно за велоалея променя много облика на улицата, но допринася хората в града да започнат да се интересуват и постепенно да се насочат към колелата. Също така обиколката с колело на забележителностите по улицата е много популярна атракция за туристи.", "date": "2017.11.01", "title": "Фотогалерия: Велоалеята на румънския аналог на \"Раковски\""}
{"url": "http://www.dnevnik.bg/sviat/2017/11/01/3069990_sauditska_arabiia_shte_zapochne_da_izdava/", "text": "Саудитска Арабия ще започне да издава туристически визи. Целта на кралството е да привлече колкото се може повече чужденци в страната, в която се извършват дълбоки икономически и социални реформи. Издаването на визи ще започне съвсем скоро, уточняват представители на властта. В момента се разработва системата, по която ще се извършва този процес. Саудитска Арабия не е имала никога система за издаване на визи за туристи. В кралството може да се влезе с разрешителни за поклонници, които посещават светите за исляма места. Те могат да бъдат получени и чрез попечителство на саудитски гражданин, фирма или официален орган. Издаването на туристически визи ще е част от програмата \"Визия 2030\", с която престолонаследникът Мохамед бин Салман се опитва да диверсифицира икономиката на страната, като намали зависимостта на Саудитска Арабия от петрола.", "date": "2017.11.01", "title": "Саудитска Арабия ще започне да издава туристически визи"}
{"url": "http://www.dnevnik.bg/biznes/2017/11/01/3070001_ministerstvoto_na_energetikata_shte_proveriava/", "text": "Със заповед на министъра на енергетиката Теменужка Петкова експерти от министерството и Електроенергийния системен оператор започват проверки на подготовката на електрическите централи за зимния сезон. Инспекциите ще вървят в периода 1 - 10 ноември. Ще се извършат проверки за спазване изискванията на наредбата за резерви от горива на централите, които работят с основно гориво въглища. Съгласно Закона за енергетиката топлоелектрическите централи са длъжни да поддържат резерви от горива в количество, което да гарантира надеждно и продължително производство на електроенергия, се казва в прессъобщение от Министерството на енергетиката. Ще бъдат извършени и проверки на място в централите, които имат сключен договор с Електроенергийния системен оператор за предоставяне на разполагаема електрическа мощност (така нареченият студен резерв).", "date": "2017.11.01", "title": "Министерството на енергетиката ще проверява готовността на централите за зимата"}
{"url": "http://www.dnevnik.bg/politika/2017/11/01/3069993_dps_obvini_gerb_v_dvoen_standart_zaradi/", "text": "Лидерът на ДПС Мустафа Карадайъ обвини ГЕРБ в двоен стандарт днес. Поводът - премиерът Бойко Борисов приел оставката на здравния министър проф. Николай Петров, която била морален акт, след като се разбра, че като  директор на Военномедицинска академия (ВМА) е дал обществени поръчки за 1.6 млн. лева на зет си ; а Валери Симеонов продължавал да запазва вицепремиерския си пост, въпреки че бил осъден за реч на омразата и отправял заплахи към медии. \"Намирисва ли ви на двойни стандарти. Едното е било морален акт, а другото какво е? Какво означава това и какъв сигнал изпращаме към обществото\", попита Карадайъ в парламента. Той изрази позиция на ДПС, че ГЕРБ е виновна за тези двойни стандарти, както и толерирането на агресията, езика на омразата, омразата в действие, включително и срещу медии. От няколко седмици  ДПС иска оставката на вицепремиера Валери Симеонов , а основният мотив е, че той се е превърнал в \"символ на омразата\". Според Карадайъ важният въпрос е какво ще направи ГЕРБ със Симеонов. По думите му депутатите от движението ще гласуват \"за\" оставката на здравния министър. ДПС ще започне разговори с БСП за внасяне на първи вот на недоверие към кабинета \"Борисов 3\". В събота  левицата реши той да бъде заради корупцията , което според Карадайъ било важна тема. ", "date": "2017.11.01", "title": "ДПС обвини ГЕРБ в двоен стандарт заради вицепремиерския пост на Валери Симеонов"}
{"url": "http://www.dnevnik.bg/sviat/2017/11/01/3070022_tovaren_korab_e_potunal_do_istanbul/", "text": "Товарен кораб с 13 души на борда е потънал в Черно море, близо до азиатския бряг на Истанбул, съобщи в. \"Сабах\". \"Билял бал\" е пренасял над 3000 тона желязо от Бурса към Зонгулдак. Екипажът е бил съставен от турски граждани. Операцията по издирване на екипажа продължава, открити са 4 тела. Три лодки, хеликоптер и самолет търсят моряците, засега са намерени празни спасителни лодки и спасителни ризи.", "date": "2017.11.01", "title": "Товарен кораб е потънал до Истанбул"}
{"url": "http://www.dnevnik.bg/bulgaria/2017/11/01/3070029_rumen_radev_buditeli_sa_i_tihite_geroi_na_nasheto/", "text": "Будителите не са само хората от портретите. Често това са и тихите герои на нашето съвремие. Учители в селски училища, пазители на правописа в социалните мрежи, почтени журналисти. На тях днес искам да благодаря.\" Това заяви президентът Румен Радев в Гербовата зала на \"Дондуков\" 2 на среща с Негово светейшество българския патриарх Неофит и с ръководители на държавни институции, организации и сдружения в областта на образованието, науката, културата и изкуството по повод Деня на народните будители. \"Днес отбелязваме един от най-съкровените български празници – Деня на народните будители, и почитаме свети Йоан Рилски, възрожденците, строителите на съвременна България и днешните българи, които със знанието, словото, изкуството и дързостта си продължават да отстояват българщината и да бунят духовете\", посочи Радев, цитиран от администрацията си. По думите му за българина будителят не е интелектуалец по европейски образец, а е българска духовна категория. \"Будителите са мисионерите на културата, морала и свободата. Всичко това ни дава уникалната възможност днес да честваме едновременно както медвенския овчар Захари, така и космополита Славейков, както монаси, така и революционери\", каза още държавният глава. Той добави, че никое време не е гостоприемно за будителите - в години на робство те са преследвани, а в демократични времена са призвани да се борят с невежеството и конформизма, с примирението и кича, с лукавата реч и посредствеността. По-рано днес на церемония пред президентството бе издигнат националният флаг, а Румен Радев прие почетния строй на Националната гвардейска част.", "date": "2017.11.01", "title": "Румен Радев: Будители са и тихите герои на нашето съвремие"}
{"url": "http://www.dnevnik.bg/sviat/2017/11/01/3070028_hamas_predade_na_palestinskite_vlasti_kontrola_vurhu/", "text": "Ислямистката групировка \"Хамас\" започна да предава контрола върху граничните пунктове на ивицата Газа с Израел и Египет на палестинската автономна власт съгласно споразумението за спиране на разкола между двете основни палестински движения, предадоха агенциите \"Ройтерс\" и \"Франс прес\". Служители на палестинската автономна власт се разположиха на  пунктовете \"Ерец\"  и \"Шалом\" на израелската граница и \"Рафах\" на египетската, а колегите им от \"Хамас\" си събраха оборудването и заминаха с камиони, съобщиха очевидци, включително фотограф на АФП. На \"Рафах\" се веят палестинско и египетско знаме заедно с огромни портрети на палестинския президент  Махмуд Абас  и египетския президент  Абдел Фатах ас Сиси. Назми Мухана, главният отговорник на палестинската автономна власт за граничните пунктове, и неговият колега от \"Хамас\" подписаха спогодба за прехвърляне на отговорността по граничния контрол, смятано за тест дали ще издържи палестинското споразумение, сключено миналия месец под егидата на Египет. Палестинската автономна власт, която е международно призната, трябва да поеме до 1 декември пълен контрол над Газа. \"Хамас\" взе насила властта в тази територия през юни 2007 г. след сблъсъци с политическия ѝ опонент \"Фатах\"./ БТА", "date": "2017.11.01", "title": "\"Хамас\" предаде на палестинските власти контрола върху границите на Газа"}
{"url": "http://www.dnevnik.bg/citat_na_deniia/2017/11/01/3070042_citat_na_denia_idva_onia_indianec_i_ni_obiasniava_vse/", "text": "С тези думи в интервю за \"Тема спорт\" членът на изпълнителния комитет на Българския футболен съюз Наско Сираков коментира работата на французина Марк Бата, който оценява българските футболни съдии. , продължи бившият изпълнителен директор на \"Левски\". , добави Сираков.", "date": "2017.11.01", "title": "Цитат на деня: Идва оня индианец и ни обяснява все едно сме някакви абсолютни туземци"}
{"url": "http://www.dnevnik.bg/bulgaria/2017/11/01/3070057_rumiana_petkova_oglavi_agenciiata_za_socialno/", "text": "Със заповед на министъра на труда и социалната политика Бисер Петков за изпълнителен директор на Агенцията за социално подпомагане от днес е назначена Румяна Петкова, съобщи пресцентърът на социалното министерство. Петкова поема поста от Цветан Васев, който  изпълняваше длъжността от 6 юни 2016 г. Министър Петков днес е представил новия изпълнителен директор пред ръководството на агенцията. Досега Румяна Петкова беше директор на Регионалната дирекция за социално подпомагане в Благоевград. Тя започва работа в системата на Агенцията за социално подпомагане през 2005 г., като е заемала последователно длъжностите социален работник, главен експерт и началник на отдел. Петкова има бакалавърска степен по икономика от Шуменския университет \"Епископ Константин Преславски\" и е завършила магистратура по финанси в Югозападния университет \"Неофит Рилски\" в Благоевград.", "date": "2017.11.01", "title": "Румяна Петкова оглави Агенцията за социално подпомагане"}
{"url": "http://www.dnevnik.bg/politika/2017/11/01/3070059_deniat_na_buditelite_v_parlamenta_-_hvalbi_i_iskane_za/", "text": "Денят на народните будители беше отбелязан с декларации от парламентарните групи, като всяка от партиите използва случая за политически изказвания. ГЕРБ били първите, които правят реформи в образованието В декларацията на ГЕРБ, която беше прочетена от председателя на образователната комисия в парламента Милена Дамянова се посочи, че в проектобюджета за следващата година са предвидени над половин милиард лева повече за образование и наука. \"16 пъти повече са средствата за развитие на професионалното образование и това е красноречив знак за разбирането ни колко е важно то за икономиката ни\", каза още Дамянова. \"Не приемаме квалификациите на опозицията, че нищо не се прави, промяната е неработеща, механизмите не действат, в училищата цари хаос, учителите са изоставени, семействата са изолирани и че има само бюрокрация и напрежение\", каза Дамянова. Тя добави, че ГЕРБ прави първите реформи в сферата на предучилищното и училищното, и висшето образование. И куче можело да завърши български университет Иво Христов прочете декларацията на БСП. Изказването му започна с откъс от литературния критик Константин Гълъбов описващ ситуацията в Пловдив през 30-те, която показвала, че надеждата на българите тогава била именно в будителите. Христов описа една апокалиптична картина от 2017 г.. \"В 2017 г. в резултат на 30-годишен преход България е напусната от повече от 2,5 млн. от собствените си граждани, което прави близо 32 % хора с висше образование. Тези хора всяка година произвеждат доход в страните, където се намира за близо 100 млрд. долара. Това означава, че страната ни грубо казано се е лишила от още един национален бюджет\", коментира Христов. Той отчете, че 45 % от първокласниците нямат за роден език българския, а 38% от българите не завършват въобще висше образование. Христов обърна внимание, че местата във висшите учебни заведения са повече с 10 000 от зрелостниците     Г , каза Христов по повод на тази статистика. . Сидеров поиска вероучение и истинска история \"Днес трябва да кажа честит Хелоуин, драги будители\", започна декларацията си Волен Сидеров от името на \"Обединени патриоти\". Той припомни, че празникът бил езически, който се рекламирал от всички медии. Сидеров призова в учебниците да се преподава истинската история и вероучение. Според него за да има национално обединение ДПС трябва да признае турското робство, а десницата да признае, че Гео Милев и Никола Вапцаров са гениални поети. ДПС - майчин език Според Ерол Мехмед от ДПС 1 ноември е осмислен и осъзнат, като ден на почит към предците ни. \"България е събрала в науката живота на много етноси. Животът изисква да сме толерантни, умни, отговорни, защото е обща съдбата ни, историята, земята и родината ни\". \"Обречени сме да живеем заедно, мирното съжителство е основна ценност на ДПС, каза още Ерол. Той заяви, че в името на демокрацията държавата следва да осигури държавна подкрепа за изучаването на майчините езици. \"Всеки път, като се зададе 1 ноември или 24 май, си мисля колко е уникална нашата страна – няма друга държава в света, която да почита със специални дни своята култура, писменост, своите умове и духовни водачи, своите будители. Факт, с който трябва да се гордеем\", каза Гергана Стефанова, председател на групата на ВОЛЯ. Приблизително по времето в което се четяха декларациите, учените от БАН,  които искат по-достойни заплати , блокираха за малко булеварда в съседство с парламента", "date": "2017.11.01", "title": "Денят на будителите в парламента - хвалби и искане за вероучение и майчин език в училище"}
{"url": "http://www.dnevnik.bg/kultura/2017/11/01/3070049_arheologut_boni_petrunova_e_veroiatniiat_nov_direktor/", "text": "Археологът доц. Бони Петрунова е вероятният временен директор на Националния исторически музей. Новината съобщи Божидар Димитров във вчерашния си последен работен ден, 31 октомври, пред телевизия Bulgaria on Air. \"Аз се разделям с добро с музея. С новия директор сме отдавна познати, работили сме заедно, тя е работила тук - ще бъде доц. Бони Петрунова\", заяви Димитров, който е  в пенсия от днес, 1 ноември . Министерството на културата обаче все още не е назовало официално неговия наследник, след като  конкурсът за редовен директор завърши без резултат . В отсъствието на титуляр министърът избира \"временно изпълняващ длъжността до конкурс\". Пред \"Дневник\" доц. Петрунова потвърди, че е получила покана да поведе институцията, но формалното й назначение все още не е факт. Тя заяви, че с удоволствие би поела музея. На въпрос трябва ли да има генерална промяна в политиката му тя заяви, че той има своята линия - да обединява националната култура на България, но няма как да няма промени. \"Ние сме доста различни с Божидар Димитров, въпреки че аз дълбоко уважавам всичко, което е свършил. Просто съм различен човек.\" От Министерството на културата не потвърдиха, но и не отрекоха информацията. Петрунова беше зам.-директор и ръководител на секцията по средновековна археология на Националния археологически институт с Музей към Българската академия на науките, преди да стане един от двамата зам.-министри на културата в кабинета на Вежди Рашидов (заедно с настоящия министър Боил Банов). В момента тя отново работи в НАИМ-БАН. Била е научен ръководител на разкопките на крепостите Лютица и Хоталич, Балък дере, Цепина и много други и има над 25 публикации,  според сайта на Археологическия музей. Като зам.-министър ресорът й бе културното наследство, а един от фокусите в политиката й бяха оспорваните  промени в Закона за културното наследство от миналата година . Тя поддържаше мнението на Божидар Димитров, че Националният институт за недвижимо културно наследство и експертни организации като ИКОМОС  са причина държавата да губи пари  по европроекти заради сигналите за \"бутафорни\" реставрации. Като директор на НИМ, тя би отговаряла за работата по средновековната базилика в Плиска и други реставрационни проекти. Божидар Димитров напуска Историческия музей след близо 20 години като директор, последните 10 от които, без да защити поста си на конкурс. Той бе един от двамата кандидати в обявеното през пролетта събеседване, но в края на септември изненадващо обяви, че се оттегля в пенсия. Веднага след това се проведе конкурсът, който прецени, че единственият друг кандидат - проф. Вера Бонева от УНИБИТ - няма достатъчна квалификация. Пред Bulgaria on Air Божидар Димитров казва, че е напуснал доброволно заради здравето и напредналата си възраст от 72 г. \"Не се оставяй да бъдеш като някой боксьор или футболист, дупка на терена, докато станеш за смях\", коментира той решението си. И допълни, че \"ще се занимавам с каквото се занимавам и досега\".", "date": "2017.11.01", "title": "Археологът Бони Петрунова е вероятният нов директор на Историческия музей"}
{"url": "http://www.dnevnik.bg/sport/2017/11/01/3070067_sto_dni_predi_pyonchan_prognozite_sochat_edin_medal_za/", "text": "България ще спечели едно отличие от зимните олимпийски игри в Пьончан 2018, а Германия ще завърши на първо място в класирането по медали. Това показва виртуалният калкулатор на авторитетната компания за анализ на данни \"Грейсноут\". Проучването, което се базира на резултати и моментна форма на състезателите, е изготвено по повод отбелязването на последните сто дни до зимните олимпийски игри. Един от проблемите при изследването е неяснотата около участието на Русия в Пьончан. Авторът на изследването Саймън Глийв е приел, че руският отбор ще бъде в пълен състав. Прогнозите сочат, че общо 30 страни ще спечелят медал. България ще си тръгне с едно бронзово отличие и ще раздели 27-ата позиция в крайното класиране с Беларус, Украйна и Нова Зеландия. Най-големите български надежди за медал са свързани със сноубордиста Радослав Янков. Той спечели Световната купа в алпийските дисциплини през 2016 г., а миналия сезон зае второ място в генералното класиране и взе малкия кристален глобус в паралелния гигантски слалом. България не е печелила медал от зимна олимпиада от Торино 2006, когато Евгения Раданова завоюва бронз в шорттрека. Общият брой български отличия от зимни игри е шест, три от които дойдоха в Солт Лейк Сити през 2002 г. През 2016 г., когато оставаха сто дни до летните олимпийски игри в Рио де Женейро,  \"Грейсноут\" прогнозира, че България ще спечели три медала  - един сребърен и два бронзови. Впоследствие се случи точно това, след като Мирела Демирева завърши втора в скока на височина, а състезателката по борба Елица Янкова и ансамбълът по художествена гимнастика си тръгнаха с бронз. Прогнозите преди Пьончан 2018 сочат, че Германия ще завоюва 14 златни, 12 сребърни и девет бронзови медала. Второто място е отредено за Норвегия с 12 първи, десет втори и десет трети места. Челната тройка се допълва от САЩ с десет олимпийски титли и общо 29 медала.  Според изследването на \"Грейсноут\" Франция ще завърши четвърта с девет златни медала, следвана от Австрия и домакините от Южна Корея с по седем, Холандия, Русия и Китай с по шест и Канада с пет. Според виртуалния калкулатор най-успешният спортист в Пьончан ще е германската биатлонистка Лаура Далмайер с пет златни медала - в преследването на 10 км, масовия старт на 12.5 км, индивидуалното на 15 км, дамската щафета на 4х6 км и смесената щафета. На хегемона в мъжкия биталон Мартен Фуркад са отредени четири олимпийски титли. С по три златни медала се очаква да си тръгнат най-силният състезател в алпийските ски - австриецът Марсел Хиршер, и норвежката звезда в ски бягането Мартин Йонсруд Сундби.", "date": "2017.11.01", "title": "Сто дни преди Пьончан: Прогнозите сочат един медал за България и първо място за Германия"}
{"url": "http://www.dnevnik.bg/bulgaria/2017/11/01/3070082_miroslav_nenkov_ne_jiveia_s_misulta_kak_da_stana/", "text": "Кой ще бъде следващият министър ще бъде решено от управляващата коалиция, а кой ще е този човек на този етап не ни е дадено да знаем, коментира заместник-министърът на здравеопазването Мирослав Ненков по \"Дарик радио\" днес. С него самия не е провеждан официален разговор дали би поел поста, а ако бъде избран друг човек, е решен, че ще напусне. \"Официално предложение нямам. Не е само въпросът в това дали ще ми предложат, ами и какво ще бъде предложението, защото аз не живея с мисълта как да бъда министър и сега да съм готов на всякакви компромиси само и само да бъда министър. Не ми е самоцел това. В случая, че изберат друг министър, за мен не стои като размишление дали ще остана или не - няма да остана\", коментира Ненков. В момента проф. Петров е в отпуска и Ненков действа като негов заместник. Предстои процедурата по гласуването на оставката и избора на нов, поясни той. \"Откакто този екип влезе в Министерството на здравеопазването, излязоха няколко такива значителни разкрития на журналисти и всичките бяха с няколкомесечна давност. Тази история с одитния доклад на ВМА също е стара\", каза Ненков за повода, заради който  Николай Петров подаде оставка  -  репортажа на Би Ти Ви за това, че в одитния доклад на ВМА  са посочени сделки на болницата с фирми на мъжа на дъщеря му Руслана Петрова - Явор Цонев. \"Фактите говорят сами за себе си - излиза този одитен доклад със стара давност и в това \"смело журналистическо разследване\" многократно беше повторено, че Явор е спечелил поръчки за 1.7 млн. лв. Това е прогнозна цена, всички поръчки в болницата се правят с такава цена, защото не е ясно колко от съответния консуматив ще използва. За трите години, в които работи този договор, Явор е продал консумативи на болницата за 300 хил. лв. - под 5% от всички консумативи от този вид, които болницата е консумирала. Това 1.7 млн. лв., размахвано в това така наречено журналистическо разследване, просто не е вярно\", коментира зам.-министърът и заяви, че обаче няма как да се знае дали това е поръчков репортаж. Според него в репортажа са пропуснати много подробности и не е представена цялата картина. Например това, че военният прокурор не смята, че има престъпление, (\"а военните прокурори не са милостиви хора\"), и вместо това в доклада му по проверката по случая са описани по пера милиони левове, които Петров е спестил на данъкоплатците като директор на ВМА през годините. Другото е това, че поръчката е спечелена по-най ниска цена, което не е особена далавера за никого. И отново в защита на министъра в оставка - първата обществена поръчка за 1.2 млн. лв. е стартирана и финализирана от предишното ръководство на болницата, а само е подписана на финала от Петров, посочи още зам.-министърът.", "date": "2017.11.01", "title": "Мирослав Ненков: Не живея с мисълта как да стана министър, но няма да остана, ако изберат друг"}
{"url": "http://www.dnevnik.bg/photos/2017/11/01/3070080_snimka_na_denia_na_metla_v_noshtta_na_helouin/", "text": "Дистанционно задвижвана кукла-вещица полетя на метла в небето над Енсинитас, Калифорния, по залез слънце на Хелоуин.", "date": "2017.11.01", "title": "Снимка на деня: На метла в нощта на Хелоуин"}
{"url": "http://www.dnevnik.bg/sviat/2017/11/01/3070103_moldovcite_shte_narichat_veche_ezika_si_rumunski/", "text": "Конституционният съд на Молдова одобри предложението на група депутати официалният език на страната да бъде наричан румънски, а не молдовски. Решението беше подкрепено от проевропейски народни представители в местния парламент, които искат по-близки отношения със съседна Румъния. Проруски настроените политици, сред които и президентът на Молдова Игор Додон, се обявиха против. Румънският и молдовският език са почти еднакви, като се различават само в някои диалектни форми. Още в края на 2013 г. Конституционният съд одобрява промяната на наименованието на езика в конституцията. Официалният език получава названието както \"румънски\", така и \"молдовски\". Със сегашното решение на съда названието \"молдовски\" ще бъде изцяло премахнато. За да стане факт обаче, това предложение на молдовската Либералдемократическа партия трябва да бъде гласувано в парламента и да бъде одобрено от 2/3 от народните представители. Дебатите по казуса ще започнат през април 2018 г., но по предварителни данни по-голяма част от депутатите ще подкрепят идеята. Игор Додон реагира остро на решението на Конституционния съд. Той призова за свикване на референдум, на който жителите на Молдова да решат дали да има название \"молдовски език\". Още с встъпването си в длъжност в края на 2016 г. държавният глава обяви, че ще работи за засилване на отношенията с Русия. Това си пролича и на сайта на президентството, където името на езика беше променено от румънски на молдовски, а посетителите му можеха да избират между молдовски, руски и английски език, на който да го четат. Малко след това Додон заяви, че руският език трябва да започне да се изучава в училищата в страната. Част от политиците в Молдова дори говорят за обединение с Румъния. Идеята обаче не се одобрява от местното население, като според данни на социологически агенции едва 25% от молдовците искат това.", "date": "2017.11.01", "title": "Молдовците ще наричат вече езика си румънски"}
{"url": "http://www.dnevnik.bg/sviat/2017/11/01/3070109_ruporut_na_kremul_obuchava_jurnalisti_ot_blic/", "text": "Щедро финансираната от руската държава новинарска агенция \"Спутник\", смятана заедно с телевизия RT за основният рупор Кремъл в чужбина, обучава български журналисти. В  официално съобщение  за провеждащото се до 4 ноември поредно издание на Школата за млади журналисти в централата на \"Спутник\" в Москва се посочва, че става дума за българското онлайн издание \"Блиц\". По информация на \"Дневник\" в проекта участват и репортери, командировани от БНТ, \"Стандарт\" и Дир.бг. \"Спутник\" е медиен проект, работещ на близо 30 езика и с девиз \"Разказваме неразказаното\", но е обвиняван, че всъщност по-скоро върши пропагандна работа и проявява толкова пристрастия, че преди дни \"Туитър\" реши да спре профила на агенцията в своята услуга за микросъобщения. Европейската служба за външна дейност обяви през септември, че е открила случаи на руска пропаганда в няколко български издания, сред които са близките до депутата Делян Пеевски ПИК и \"Блиц\". Това сочи информация в  новата база данни , чиято цел е да помогне в борбата с дезинформацията и пропагандата, оборвайки фалшиви новини. Попадането на материали от тези издания не означава, че те са свързани с Кремъл или че умишлено целят да дезинформират, защото подобни твърдения не са сред целите на проекта. Наличието им в базата данни същевременно означава, че те подпомагат разпространяването на невярна информация. Това е третото издание на школата и организаторите твърдят, че тя е с най-много участници досега - млади журналисти от 23 държави, представляващи повече от 30 издания. Сред тях са ISNA (Иран), Ufuq News (Афганистан), Tanjug (Сърбия), Agence Tunis Afrique Presse (Тунис), CNA (Кипър), \"Блиц\" (България), Anadolu (Турция), VNA (Виетнам), FENA (Босна и Херцеговина), WAFA (Палестинска автономия), SRNA (Сърбия); Diário de Notícias (Португалия), Xinmin Evening News (Китай), Kathimerini (Гърция), Il Fatto Quotidiano (Италия), Kristeligt Dagblad (Дания), Al Youm Al Sabaa (Египет); India Today TV Network (Индия). В обяснението за курса се казва, че журналистите се обучават как работи модерна мултимедийна новинарска агенция, как се разработват онлайн платформи за новини и как работят руските новинари и фоторепортери във военни зони. Школата на \"Спутник\" е част от програма \"Ново поколение\" на Федералната агенция на Русия по въпросите на Общността на независимите държави (ОНД), \"Сънародници зад граница\" и Россотрудничество.", "date": "2017.11.01", "title": "\"Рупорът на Кремъл\" обучава журналисти от \"Блиц\""}
{"url": "http://www.dnevnik.bg/zelen/2017/11/01/3070110_v_pomoriiskoto_ezero_niama_ekologichna_katastrofa/", "text": "В Поморийското езеро няма екологична катастрофа. Това е установила проверка в края на септември на главна дирекция \"Оперативна програма околна среда\" към Министерството на околната среда и водите съвместно с Регионална екоинспекция – Бургас, и с участието на представители от \"Зелени Балкани\", съобщават от сдружението на  сайта си . Проверката е направена в отговор на подаден сигнал от национална асоциация \"Българско Черноморие\" през май месец.  \"Островното местообитание е устойчиво и конструктивно стабилно, като изпълнява благоприятна роля за гнезденето на редки и защитени видове птици,\" е установила проверката, за която съобщават на сайта си от \"Зелени Балкани\". Становището от екоинспекция – Бургас, е, че \"Зелени Балкани\" изпълнява ангажимента си към сключеното споразумение за партньорство с министерството за безвъзмездно поддържане на местата за гнездене в Поморийско езеро. След проведената проверка и съответните експертизи стана ясно, че твърденията, разпространявани от НАБЧ, не се припокриват с действителността и не са подкрепени от факти, допълват от \"Зелени Балкани\". В периода 6 - 10 септември 2017 г. отново е осъществен контрол от експерти на РИОСВ – Бургас. Във връзка с подадения сигнал от НАБЧ са събрани екземпляри от растителните видове, които се срещат върху островното местообитание. Назначена е била експертиза и събраните растения са предадени на специалисти ботаници от Биологическия факултет на Софийския университет и Института по биоразнообразие и екосистемни изследвания към БАН, за да определят видовете растения и типичните за тях местообитания. Заключението от ботаническата експертиза е, че \"установените таксони и растителни съобщества са характерни и често срещани на територията на Поморийското езеро\". Островното местообитание за птици там е създадено в периода 2012 – 2013 г. на основание Споразумение за партньорство между МОСВ и \"Зелени Балкани\", целящо подобряване условията за гнездене на редки видове водолюбиви птици в комплекса от защитени територии на Поморийско езеро. Финансирането е осигурено от ОП \"Околна среда 2007-2013 г.\", а изпълнението е извършено съгласно одобрен технически проект, базиран на успешни международни практики. Ангажимент на сдружение \"Зелени Балкани\" е да осигури поддръжка на местообитанието и оптимални условия за гнездене на птиците, с периодично премахване на част от растителността върху острова. Тези дейности са били извършвани ежегодно през месец септември след съгласуване с МОСВ и РИОСВ – Бургас.", "date": "2017.11.01", "title": "В Поморийското езеро няма екологична катастрофа, установи проверка"}
{"url": "http://www.dnevnik.bg/kultura/2017/11/01/3070150_chamkoriia_na_milen_ruskov_vze_nagradata_elias_kaneti/", "text": "Писателят Милен Русков е носител на националната литературна награда \"Елиас Канети\". Призът му бе връчен за романа \"Чамкория\" на тържествена церемония снощи в Доходното здание в Русе, предаде БТА. Русков печели наградата за втори път, след като през 2013 г. бе отличен за романа \"Възвишение\". Общо седем бяха претендентите в раздел \"Белетристика\" в тазгодишното издание на конкурса. Останалите шестима са Ангел Игов за романа \"Кротките\", Иван Станков за \"Улици и кораби. GM\", Здравка Евтимова за \"Юлски разкази\", Момчил Николов за \"Последната територия\", Валери Стефанов за \"Любовни истории от Вавилонската библиотека\" и Димана Трънкова с \"Празната пещера\". Журито е оценявало общо 33 постъпили за конкурса творби. Номинации в раздел \"Драматургия\" не бяха излъчени. Освен бронзова статуетка, дело на скулптора Мая Кубратова, големият победител получи и парична награда в размер на 5000 лева. Наградата \"Елиас Канети\" е учредена от община Русе и от международното дружество \"Елиас Канети\" през 2005 г. по повод 100-годишнината на родения в крайдунавския град световноизвестен писател нобелист. Призът се присъжда на всеки две години. Първият й носител е Константин Илиев за романа \"Поражението\". През 2007 г. наградата печели Алек Попов с \"Черната кутия\". Две години по-късно победител е Ивайла Александрова с романа \"Горещо червено\", а през 2011 г. - Галин Никифоров с \"Къщата на клоуните\". Милен Русков печели приза през 2013 г. с романа \"Възвишение\", а големият победител през 2015 г. бе Христо Карастоянов с романа \"Една и съща нощ\".", "date": "2017.11.01", "title": "\"Чамкория\" на Милен Русков взе наградата \"Елиас Канети\""}
{"url": "http://www.dnevnik.bg/photos/2017/11/01/3070105_fotogaleriia_zapoznaite_se_s_aibo/", "text": "Японската компания Sony представи новото си изобретение - кучето робот Айбо. Цената му е 1738 долара.", "date": "2017.11.01", "title": "Фотогалерия: Запознайте се с Айбо"}
{"url": "http://www.dnevnik.bg/sport/2017/11/01/3070119_sirakov_na_rosi_triabva_da_mu_se_obiasni_che_levski_ne/", "text": "Бившият изпълнителен директор на \"Левски\" Наско Сираков се изкача много критично за работата на старши треньора Делио Роси. Според бившия голмайстор на сините е недопустимо отборът да играе толкова предпазливо, както в  двубоя с \"Лудогорец\" през уикенда. \"Трябва хората в \"Левски\" да обяснят на Делио Роси каква е идеологията, какъв е бил манталитетът, натрупан през годините в клуба. Не случайно публиката пее \"сините в атака\". Това не значи, че е необходимо урбулешката да нападаш, но не може при 0:0 на \"Герена\" от 11 човека в отборa всичките да са зад централната линия. Аз такъв \"Левски\" никога не съм гледал през живота си\", заяви Сираков в интервю за \"Тема спорт\". \"Просто на човека трябва да му се обясни, да се проведат сериозни разговори, че \"Левски\" не може да играе по този начин. А и няма да постигне успехи. Поради простата причина, че няма боксьор, който да е спечелил среща, без да удари съперника си\", допълни той. Сираков отбеляза, че е рано да се дават категорични оценки за работата на италианския специалист. По думите му обаче няма особени поводи за оптимизъм с оглед настоящата ситуация. \"Казвам си мнението, не искам да съдя човека. Още повече че той дойде в заварено положение. Само че не приемам и такива приказки от рода на: \"Няма да броим точките сега, а през месец май.\" То вече няма смисъл да ги броим, какъв май месец? И кой месец май ще ги броим? Това са клишета, които ме дразнят. Да му направят селекция, да си проведе подготовка и ще видим. Но засега по принцип нещата не вдъхват толкова много оптимизъм. \"Поживьом, увидим\", както казват руснаците\", продължи Сираков. Според него към момента \"Левски\" нямат потенциал да се бори с \"Лудогорец\" и ЦСКА и амбициите за титла са нереалистични. \"С този потенциал, който има в момента, \"Левски\" няма шанс да се бори за титлата. Каквото и да се говори, каквито и дитирамби да се казват - реалността е такава. И колкото по-бързо я приемат ръководните фактори на \"Герена\", толкова по-добре за всички. Трябва да се започне да се работи, за да се направи боеспособен състав.\" \"Реалността много бързо те сваля на земята. Те щат, не щат - пак ще стигнат до това заключение. Аз на няколко пъти разговарях със (собственика) Спас Русев на тази тема. Той е наясно горе-долу за какво става въпрос. Знае, че трябва да се подсилва отборът\", допълни членът на изпълнителния комитет на БФС. Според него \"розовият сън за \"Левски\" отдавна е свършил\". \"За ЦСКА може да свърши при евентуална загуба в Разград тази седмица. Но ако ЦСКА не загуби, ще продължи да има реални шансове на базата на това, че през пролетта предстоят още два директни двубоя с разградчани в плейофната фаза. Така че няма да е такава голяма разликата за тях, каквато е за \"Левски\". При всички положения ЦСКА е по-близо до \"Лудогорец\". И то доста по-близо от \"Левски\". Казвам го като съвкупност.\" Сираков заяви още, че е крайно време ръководството да спре да подлъгва феновете с нереалистични обещания. \"Този филм го гледаме вече десет години. Нищо ново под слънцето. Публиката иска резултати, не желае приказки. Публиката на \"Левски\" се наслуша на голи обещания. Аз затова съм категорично против тези нереални задачи, които се поставят. Ще се борим за титла?! То е ясно, че ще се борите, но с какво?\" \"По-хубаво излезте и кажете на хората: \"Ще градим отбор две години и няма да натоварваме футболистите с излишни трудности.\" Да, ти пак се бори. Ти си задължен да се бориш. Но обясни на хората, че в момента нямаш потенциал да се състезаваш с \"Лудогорец\". И хората ще го приемат значително по-нормално. А така те всяка година се чувстват излъгани. И като дойде точно това време, и започват да ходят по 300 човека на мач. Това е самата истина\", завърши Сираков.", "date": "2017.11.01", "title": "Сираков: На Роси трябва да му се обясни, че \"Левски\" не може да играе така"}
{"url": "http://www.dnevnik.bg/bulgaria/2017/11/01/3070117_gdbop_gotvi_po-strogi_zakoni_za_posegatelstvoto_na/", "text": "Ще има много по-строги закони за превенция и наказване на посегателството на лични данни. Това заяви началникът на отдел \"Трансгранична организирана престъпност\" в ГДБОП Явор Колев на брифинг за резултатите от регионална конференция за киберсигурност и компютърни престъпления от Югоизточна Европа, информира БТА. Колев обясни, че се подготвят нормативни документи, с които в българското законодателство да се приложи Конвенцията за защита на личните данни. Директорът на ГДБОП Ивайло Спиридонов пък каза, че над 300 експерти са присъствали на конференцията, както и служителите на правоохранителните органи от 18 страни. Той обяви още, че е предложил на зам.-директора на службата за охрана на американските президенти \"Сикрет сървис\" Робърт Нови техен агент да бъде \"преместен\" в ГДБОП. Директорът даде за пример добрата работа на агента на ФБР, който работи в дирекцията на МВР. По линия на Европол представител на дирекцията за борба с организираната престъпност ще отиде да работи там за 6 месеца или една година във връзка с киберпрестъпленията, обяви още Спиридонов. Той се оплака, че по линия на киберпрестъпността и терора в дирекцията няма достатъчно хора, но служителите си вършели добре работата. За случая със Спас Василев, за когото се предполага, че стои зад профила \"Александър Николов\" в социалните мрежи, мамил със самолетни билети, техника и други дребни услуги, Спиридонов заяви, че все още идват пострадали от дейността му хора. По думите на Колев случая с Василев не е единичен и често се случват измами в социалните мрежи.", "date": "2017.11.01", "title": "ГДБОП готви по-строги закони за посегателството на лични данни"}
{"url": "http://www.dnevnik.bg/bulgaria/2017/11/01/3070154_karakachanov_nagradi_suvremenni_buditeli_za_prinos_kum/", "text": "В Деня на народните будители министърът на отбраната Красимир Каракачанов награди учени и общественици за съществения им принос към подчиненото му ведомство. Той връчи плакет на Министерството на отбраната на акад. Георги Марков, Татяна Лолова, Венелина Гочева, проф. д-р Никола Владов, арх. Христо Генчев, доц. Христо Смоленов, проф. Крум Дамянов, проф. Божидар Димитров, Росен Петров и Орлин Горанов. Каракачанов поздрави наградените, като им пожела да продължават, всеки във своята дейност, да спомагат за пробуждането на българския народ, съобщава пресцентъра на Министерството на отбраната. \"Съвременните будители допринасят за това българинът да има повече национално самочувствие, да има повече национално достойнство и да има повече гордост в него\", заяви Каракачанов. Министърът посочи, че докато след Освобождението е съществувала традиция да се почитат хората, запалили българското Възраждане, в най-новата история за 45 години този празник бе забравен и забраняван. \"Днес той е вече възстановен и сега почитаме онези хора, онези личности, които със своите дела, със своето творчество, със своето перо, със своите действия допринасят за събуждането на българския дух\", каза той. \"Време е всички да разберем, че нация без самочувствие, нация без достойнство няма как да успее\", добави Каракачанов.", "date": "2017.11.01", "title": "Каракачанов награди съвременни будители за принос към Министерството на отбраната"}
{"url": "http://www.dnevnik.bg/photos/2017/11/01/3069912_snimka_na_denia_protest_chrez_izkustvo_v_braziliia/", "text": "Артистите от общинския театър на Рио де Жанейро излязоха на протест заради забавянето на заплатите им в резултат на икономическата криза в Бразилия. И го направиха по най-естествения за тях начин, демонстрирайки изкуството си. На снимката: Прима балерината Дебора Рибейро в изпълнение по време на протеста.", "date": "2017.11.01", "title": "Снимка на деня: Протест чрез изкуство в Бразилия"}
{"url": "http://www.dnevnik.bg/zdrave/2017/11/01/3070171_burzoto_otslabvane_krie_risk_za_kamuni_v_jluchkata/", "text": "Бързото редуциране на теглото не е полезно по принцип, но Германската организация на гастроентеролозите обръща специално внимание на един чест и подценяван проблем в процеса - повишеният риск за формиране на камъни в жлъчката. Хората с голямо наднормено тегло, решени да го свалят, трябва преди всичко да се консултират с лекар как това да стане бавно и здравословно, пише германската агенция ДПА. Умереното темпо на отслабване ще ги предпази от проблеми с жлъчката, а прекалено бързото темпо доказано може да им навлече нежелани струпвания и образувания там. Има също и медикаменти, които могат да се приемат превантивно по време на редуцирането. Жлъчните камъни представляват втвърдени натрупвания от жлъчен сок, като могат да добият различни размери. В някои случаи са безобидни и могат с години да стоят незабелязани в жлъчния мехур, но в други случаи могат да запушат жлъчните пътища и да предизвикат болезнени кризи, които се чувстват в дясната страна на коремната област и гърба. Виждат се с преглед с ултразвук и могат да се извадят, ако не са прекалено големи, но ако са, може да се наложи и отстраняване на целия орган.", "date": "2017.11.01", "title": "Бързото отслабване крие риск за камъни в жлъчката, предупреждават германски специалисти"}
{"url": "http://www.dnevnik.bg/zelen/2017/11/01/3070172_bez_avtomibili_v_centura_na_sofiia_vuzduhut_e_do_shest/", "text": "Шест пъти по-чист въздух от обичайното за София са дишали столичани в Деня без автомобили. Това показват измерванията качество на въздуха в града, измерени с мобилна автоматична станция на Изпълнителна агенция на околната среда в дните с и без автомобилен транспорт. Меренето е извършено в рамките на четири дни – в периода от 19 до 22 септември 2017 г. като част от Европейската седмица на мобилността и Деня без автомобили. Експертите на агенциите правят и заключението, че в централната част на София основен източник на замърсяването на атмосферния въздух е именно автомобилният транспорт. Защото в центъра няма точкови източници (предприятия), емитиращи вредни вещества, няма и отопление за битови нужди на твърди и течни горива, уточняват от ИАОС. Мобилната станция на агенцията е била разположена в централната част на столицата в района на пл. \"Княз Александър І Батенберг\". Анализът на замърсителите от автомобилния транспорт показва, че в деня без автомобилен транспорт: - Концентрациите на азотен диоксид намаляват от 2 до 6 пъти (за часовите стойности); – Концентрациите на ФПЧ10 намаляват от 2 до 5 пъти (за 24 часовите стойности); – Концентрациите на ФПЧ2.5 намаляват от 2 до 6 пъти (за 24 часовите стойности); – Концентрациите на въглероден оксид намаляват от 1.7 до 3 пъти (за часовите стойности); – Концентрациите на серен диоксид намаляват от 1.5 до 3 пъти (за часовите стойности).", "date": "2017.11.01", "title": "Без автомибили в центъра на София въздухът е до шест пъти по-чист"}
{"url": "http://www.dnevnik.bg/sviat/2017/11/01/3070175_lipsa_na_rabota_i_svoboda_tlaskat_mladi/", "text": "Вчерашната  атака в Ню Йорк  демонстрира растящата заплаха от джихадизма в Централна Азия, пише в. \"Уолстрийт джърнъл\". Ограничени икономически възможности и политическа свобода тласкат младите мъже там към радикализма. Нападателят, убил поне 8 души и ранил десетина други, бе идентифициран като  Сайфуло Саипов,  29-годишен мъж от узбекски произход. Той се е преместил във Флорида през 2010 г. Узбекистан има традиции в джихадистките движения, най-вече чрез Ислямското движение на Узбекистан, основано в края на 90-те. По-късно то се разпадна и клоновете му се пръснаха между талибаните, \"Ал Кайда\" и \"Ислямска държава\". Доклад от 2015 г., дело на International Crisis Group, твърди, че все повече централноазиатци пътуват към Близкия изток, за да се присъединят към  \"Ислямска държава\" . Узбеките са най-многобройни сред централноазиатците, отишли в сунитската групировка. Общият им брой е между 2000 и 4000. Сега, докато групировката е в отстъпление, тези хора ще се превърнат в заплаха за други части на света. Връзки с тях бяха открити в скорошни  терористични нападения в Швеция  и Русия, а многобройни контратерористични операции в Ню Йорк доведоха до обвинения срещу узбеки, живеещи в Бруклин, че планират да се присъединят или да окажат помощ на \"Ислямска държава\". През април 39-годишен узбекистанец връхлетя с  камион върху хора в Стокхолм . Той е бил известен на полицията, тъй като се е укрил, за да не бъде депортиран. Според узбекистанското правителство е бил свързан с \"Ислямска държава\". Същия месец руските власти идентифицираха етнически узбек с руско гражданство, роден в Киргизстан, като извършител на нападението в  санктпетербургското метро . 14 души загинаха във взрива. Подходът – да подкараш ван срещу пешеходци – е често срещан в последните нападения. Терористични организации призовават за такъв вид атаки още от 2010 г., когато този съвет бе публикуван от списанието на \"Aл Кайда\" \"Вдъхновение\". Засега обаче нито една групировка не е поела отговорност за нападението, а експерти по радикалните движения казват, че е рано то да бъде приписвано на \"Ислямска държава\". Узбек стоеше и зад нападението навръх Нова година в Турция. Тогава въоръжен мъж откри огън в  нощния клуб Reina , убивайки 39 души. \"Ислямска държава\" пое отговорност за атаката. Централна Азия е дестабилизирана от войната в Афганистан, както и от безработица, нищета и боричкания между клановете във високите етажи на властта,  казва руският експерт по сигурността Наби Абдулаев . \"Нарастването на народното недоволство, особено сред младите мъже, става благодатна почва за вербовчиците на терористи\", добавя Абдулаев, асоцииран директор за Русия към глобалната консултантска група \"Кънтрол рискс\". ", "date": "2017.11.01", "title": "Липса на работа и свобода тласкат млади централноазиатци към джихадизма"}
{"url": "http://www.dnevnik.bg/razvlechenie/2017/11/01/3070155_novi_obvineniia_v_sekstormoz_zavaliaha_kum_kevin_speisi/", "text": "Нови обвинения в сексуален тормоз помрачиха имиджа на двукратния носител на \"Оскар\" Кевин Спейси. Актьори от театъра \"Олд Вик\" в Лондон, където Спейси бе директор от 2004 до 2015, разказаха, че той \"рутинно\" преследвал колеги, след като настоящото ръководство на театъра призова състава да подава сигнали. Обвиненията досега обобщи Би Би Си. Бурята започна в понеделник, когато  актьорът Антъни Рап разказа , че Спейси се опитал да го вкара в леглото си след купон в дома си, когато Рап бил едва на 14 години. В отговор Спейси заяви, че не помни, но се извини и за пръв път обяви публично хомосексуалната си ориентация, с което  предизвика гнева на ЛГБТ обществото.  В резултат сериалът на Спейси \"Къща от карти\"  бе спрян от \"Нетфликс\" на средата на снимките на 6-и сезон . Сега още трима души разказват истории за нежелани сексуални аванси от Спейси, датиращи до 80-те години. Американският режисьор Тони Монтана твърди, че актьорът го опипвал в лосанджелиски бар през 2003 г., в резултат на което развил посттравматичен стрес. Монтана, 30-годишен по времето на инцидента, отблъснал ръцете на Спейси, но твърди, че носителят на \"Оскар\" го преследвал в мъжката тоалетна. Мексиканецът Роберо Кавазос, участвал в няколко представления на \"Олд Вик\", заявява, че Спейси \"рутинно\" задирял млади актьори. \"Изглежда бе достатъчно да си под 30-годишен и от мъжки пол, за да се чувства г-н Спейси свободен да ни докосва\", коментира той във \"Фейсбук\", като добави, че неприятните му преживявания били \"на границата на сексуалния тормоз\". Много от нас имат \"случка с Кевин Спейси\", но се бояха да говорят, каза Кавазос. В отделно интервю пред \"Сън\" мъж, работил като барман в хотел в Съсекс, твърди, че през 2010 г. в хотела актьорът му показал интимните си части, а по-късно го поканил в стаята си. Въпреки, че актьорът отказал, Спейси по-късно му подарил часовника си за 5000 британски лири, а след няколко седмици му се обадил да го покани на среща. Барманът сравни поведението на Спейси с това на героя му от \"Къща от карти\" - \"мръснишко и леко странно\". В разговор с Би Би Си трети мъж, идентифицирал се единствено като \"Джон\", твърди, че актьорът му оказвал сексуален тормоз в средата на 80-те години. По думите му Спейси го поканил да му гостува в апартамента му в Ню Йорк, когато \"Джон\" бил на 17 години. На следващата сутрин начинаещият актьор открил разсъблечения Спейси заспал на канапето до себе си. \"Джон\", който все още е в шоубизнеса, разказва, че на следващата вечер също получил нежелани аванси, докато накрая не избухнал в плач. \"Не можех да обясня какво се случва, бях и изплашен. Но му признавам това, че ме остави на мира и отиде да спи.\" \"Това бе или агресивно, или много глупаво поведение. А може би по малко и от двете. В най-добрия случай бих казал, че ми причини неудобство, в най-лошия - че ме травматизира емоционално. Кевин Спейси засега не е коментирал новите обвинения.", "date": "2017.11.01", "title": "Нови обвинения в секстормоз заваляха към Кевин Спейси"}
{"url": "http://www.dnevnik.bg/bulgaria/2017/11/01/3070182_ucheni_zapochvat_seriia_ot_protesti_ako/", "text": "В Деня на будителите учените от Българската академия на науките (БАН) и от Селскостопанската академия излязоха на протест в защита на науката, на който се обявиха за достойни доходи. Учените искат заплатите им да се изравнят със средната за страната, която в момента е 1060 лева. Заплата на доцент е 750 лева, съобщи БНР. Учените планират серия от протести, ако исканията ми не бъдат изпълнени. Сред тях е и 75 млн. лева за наука в бюджета за следващата година, което значи 1% от БВП при сегашните 0.18%. Учените носеха плакати с надписи \"Без нас и без наука - България без бъдеще\". В понеделник докторанти изпратиха писмо до Министерския съвет и парламента, в което настояват стипендиите им да се увеличат. В момента те са 450 лева на месец.", "date": "2017.11.01", "title": "Учени започват серия от протести, ако възнагражденията им не бъдат увеличени"}
{"url": "http://www.dnevnik.bg/bulgaria/2017/11/01/3070187_depo_za_avtomobilni_gumi_se_zapali_krai_gorna/", "text": "Депо за автомобилни гуми край Горна Оряховица горя по обяд, съобщиха от общината. Инцидентът е възникнал малко след 12:30 ч., като веднага на мястото са изпратени екипи на пожарната, които са успели да локализират пожара и вече зариват огнището. Депото за гуми се намира в района над бившето сметище на Горна Оряховица. В близост се намира и борова гора, но заради бързата реакция на пожарникарите тя е била спасена. Кметът на града Добромир Добрев уточни, че все още не се знаят причините за избухването на пожара на площадката, която е частна собственост по данни на Би Ти Ви. Не се изключва да има и човешка намеса. Добрев добави, че няма данни за обгазяване на Горна Оряховица, въпреки че градът беше покрит с гъст черен дим. На всеки час от общината ще подават информация за състоянието на въздуха.", "date": "2017.11.01", "title": "Депо за автомобилни гуми се запали край Горна Оряховица"}
{"url": "http://www.dnevnik.bg/morski/2017/11/01/3070191_otkrito_e_tialoto_na_izcheznalata_v_navodnenieto_v/", "text": "Открито е тялото на изчезналата след наводнението на 25 октомври в Бургаско жена, потвърди полицията. Тялото бе открито тази сутрин в Мандренското езеро. Направеното по-късно официално разпознаване е установило, че то е на 67-годишната жена от с. Черни връх, която  изчезна при наводнението , съобщи пресцентърът на бургаската полиция, цитиран от агенция \"Фокус\". Жената бе издирвана от 25 октомври насам, след като бе отнесена от приливна вълна. Съпругът ѝ бе спасен, но бе настанен в тежко състояние в болница, където във вторник почина. Така жертвите на наводнението в Бургаско вече са пет. Междувременно община Бургас отпусна 168 хил. лева за пострадалите райони от наводнението, предаде БНТ. По предложение на кмета Димитър Николов общинският съвет гласува първоначално да бъдат дадени 100 хил. лева, а останалите 68 хил. лв. да се осигурят от наличните средства в общинския фонд за преодоляване на последици от бедствия и аварии за тази година.", "date": "2017.11.01", "title": "Открито е тялото на изчезналата в наводнението в Бургаско жена"}
{"url": "http://www.dnevnik.bg/bulgaria/2017/11/01/3070111_anton_todorov_osudi_tasko_ermenkov_za_tvurdenieto_che/", "text": "Бившият депутат от ГЕРБ Антон Тодоров осъди народния представител от БСП Таско Ерменков заради това, че го е нарекъл \"политически травестит\". Ерменков ще трябва да плати над 6000 хиляди лева на Тодоров. Решението на съдия Зорница Езекиева от Софийския районен съд е от 25 октомври. Искът на Тодоров е предявен по чл. 45 от ЗЗД - непозволено увреждане. Става въпрос за размяна на реплики в парламента от 19 май тази година. Тогава Ерменков взима думата и нарича Тодоров \"политически травестит\", а за роднините му, че са \"престъпници и осъждани\". В исковата си молба Тодоров посочва, че тези думи са \"позорящи факти и директни обиди\", а фактът, че са изречени от парламентарната трибуна и така са достигнали до широка аудитория, е накърнил доброто му име в обществото, честта и личното му достойнство. В отговора на исковата молба Ерменков казва, че искът на бившия депутат от ГЕРБ е неоснователен, защото изявленията му нямат вредоносен характер. Според Ерменков изразът травестит не може да бъде обиден \"с оглед актуалния евродемократичен стандарт, защото ще е налице дискриминация спрямо лица с такива наклонности\". Според Ерменков изразът \"политически травестизъм / травестит\" е част от допустимата речева стилистика на европейските политици. Депутатът от БСП твърди още, че е използвал израза, че роднините на Тодоров са осъждани, защото самият бивш депутат от ГЕРБ го бил заявявал по телевизията. Какво приема съдът? Искът на Тодоров е предявен по чл. 45 от ЗЗД - непозволено увреждане, което означава, че тежестта на доказване е за Тодоров. Той трябва да докаже противоправно поведение на Ерменков, настъпилите вреди и причинната връзка между противоправното поведение и настъпилите вреди. Съдът приема, че значението на израза \"политически травестит\", използван за народен представител, означава, че той се мести от една политическа група в група и това навява отрицателна характеристика на личността на депутата и алюзия, че поведението му е безпринципно, \"Изводът на съда следва от обстоятелството, че ако не носеше такава оценка, то и изразът за преместване, което не противоречи на политическия морал би бил \"преместване\", или друг, общоприет в стилистиката израз, нехарактеризиращ определено поведение като безпринципно\", пише в решението си съдия Езекиева. Съдът е приел, че няма доказателства, че в периода между 2005 и 2017 година, Тодоров е участвал в политическа партия и коалиция, поради което и смята твърдението за недоказано. \"Разбирането, че участвайки на различни избори от различни политически сили означава \"политически травестизъм\", означава да се приеме за допустимо рестрикция на основно субективно право - свободата на сдружаване, уредено с конституцията, редица международни актове, по които България е страна\". Според съда не е доказано, че изразът \"политически травестит\" е част от допустимата речева стилистика на европейските политици. \"В представените от ответника доказателства може да бъде направен извод, че процесният израз е част единствено от допустимата стилистика на българските електронни издания, които са публикували статии относно различни лица, които се обличат в женски дрехи и под една или друга форма са популярни или обществени личности в чужбина, но не са представени доказателства, че европейски или други извъннационални политици използват израза, за да опишат поведение на политик, който се мести от партия в партия.\" Съдът обаче взима предвид, че репликата е изречена от една от най- високите държавни трибуни, в присъствието на журналисти. \"Съдът не споделя доводите на ответника, че ищецът, като публична личност е следвало да търпи критика с по-висок праг\".  \"Публични личности са онези граждани, които заемат обществена длъжност и/или използват обществени средства, изпълнявайки съществени функции в политиката, икономиката, изкуството, социалната сфера, спорта или всяка друга област. Въпреки че ищецът при публикуването на статиите е бил на обществена длъжност, изпълнявайки съществени функции в обществото, използвайки обществени средства – тоест отговарял е на дефиницията на ПАСЕ за \"публична личност\". Невярно е твърдението на ответника, че ищецът , като публична фигура, не може да бъде засегнат от обидно или клеветническо твърдение, че честта и достойнството му не могат да бъдат накърнени. При преценка дали публичната личност следва да търпи критика с по- висок праг, са относими следните обстоятелства - критиката да е в рамките на допустимия тон, същата да не се използва за накърняване честта и достойнството на критикувания, и да е използвана, за да се отрази отношение към работата на съответната публична личност, в сферата, в която тази личност е публична\", записва съдия Езекиева. Според решението противното разбиране ще доведе до \"рестрикция на основно общочовешко право - на достойнство и чест, тъй като би означавало, че публичните личности могат да бъдат безконтролно обиждани и критикувани. \"Съдът намира, че използваният израз, макар да е в сферата, в която ищецът е публична личност, не съдържа критика към поведението на ищеца в рамките на допустимия тон, същата е използвана за накърняване честта и достойнството на ищеца, поради което и поведението на ответника е противоправно\", приема съдът.  От решението се разбира, че няма доказателства роднините на Тодоров да са били осъждани и да е доказано, бившият депутат от ГЕРБ има укоримо поведение, поради факта, че баща му е осъждан.  \"Следователно, изразът съставлява обида, с което ответникът е засегнал доброто име и достойнството на ищеца\", приема още съдът. Решението може да бъде обжалвано.", "date": "2017.11.01", "title": "Антон Тодоров осъди Таско Ерменков за твърдението, че е \"политически травестит\""}
{"url": "http://www.dnevnik.bg/sviat/2017/11/01/3070181_sasht_zabraniha_da_se_pomaga_na_rusiia_da_dobiva/", "text": "Министерството на финансите на САЩ, отговарящо за прилагането на санкциите, разясни какъв вид нови забрани се въвеждат срещу Русия в енергийния сектор на базата на решения от 2014 г. заради анексирането на Крим и намесата в Източна Украйна и от 2017 г. заради намесата в американските избори. На американци се забранява от 29 януари 2018 г. да съдействат по какъвто и да било начин на руски проекти за добив на петрол в Далечния Север, в дълбоководни участъци на руския шелф и от т.нар. шистови находища. Директивата  определя, че това може да става единствено с лиценз или разрешение от службата за контрол над чуждестранни активи. Без такъв документ не може да се предоставят пряко или косвено, да се изнасят и реекспортират стоки, услуги (с изключение на ограничен тип финансови) и технологии, които биха могли да помогнат за откриване и добив на петрол в изброените места в Русия, от които би имала полза руската държава. На американците се забранява и да участват в проекти с хора, които вече са в списъците със санкции на САЩ и притежават контрол над поне 33% от съвместно начинание или над мнозинството от правата за гласуване на решения в управлението на фирми. Замразяване на лицензи Санкциите не засягат вече сключени договори като този на италианската Eni, с който \"Роснефт\" трябва да започне в края на 2017 г. или началото на 2018 г. проучвателни сондажи в западната част на Черно море. Но в края на октомври \"Роснефт\" спря работа над участък в източната част на Черно море заради западните санкции, довели до невъзможност да се наемат сондиращи кораби и оборудване за работа в дълбоки води. Южночерноморският участък е с дълбочина над 150 метра и за пръв път на най-голямата петролна корпорация на Русия бе позволено да замрази за 5 години действието на лиценза за проучване и добив в района. Лицензът действа до 10 ноември 2040 г., но до 2022 г. компанията трябваше да направи два сондажа за добив. Източник на РБК разказва, че е било невъзможно да се отложат геоложките проучвания, тъй като от края на 2016 г. съответното руско министерство не приема подобни молби. Причината е, че държавата се опита да разчисти остарели задължения на компаниите, свързани с хиляди лицензи, и като една от уважителните причини бяха посочени международните санкции. Валерий Нестеров, старши анализатор в Sberbank CIB, обяснява за РБК, че по принцип разходите за добив от черноморския шелф са високи, поради което прагът на рентабилност е не по-ниско от 60 - 80 долара цена на барел. В момента сортът Brent за пръв път от около две години е на цена над 60 долара за барел. След първите санкции от 2014 г. вече са прекратени или замразени съвместни проекти на руски и западни компании за издирване и добив от трудно достъпни места. Такъв е т.нар. шистов петрол в полетата Баженов и Ачимовск в Западен Сибир. Сделки в Иран за $30 млрд. В сряда по време на посещението на руския президент Владимир Путин в Техеран \"Роснефт\" и иранската национална петролна компания NIOC подписаха график за реализиране на съвместни проекти за добив на газ и петрол в Иран на обща стойност около 30 млрд. долара. По думите на ръководителя на руската компания Игор Сечин в следващите 12 месеца може да бъдат подписани договори за конкретни проекти. Той каза, че от тях може да се добиват до 55 милиона тона петрол годишно, но не уточни за кои находища става дума. Подобни споразумения с Иран вече имат \"Газпром\", ЛУКОЙЛ, \"Газпром нефт\", \"Татнефт\" и \"Зарубежнефт\".", "date": "2017.11.01", "title": "САЩ забраниха да се помага на Русия да добива петрол от Арктика и шелфа"}
{"url": "http://www.dnevnik.bg/detski_dnevnik/2017/11/01/3070198_bulgarchetata_rodeni_v_chujbina_shte_imat_i_bashtino/", "text": "При желание на родителите в българския акт за раждане на деца, родени в чужбина, ще може да се бъде записано и бащино име, ако такова не фигурира в чуждите документи. Това решиха депутатите днес с приемане на промени в Закона за гражданската регистрация, инициирани от \"Обединените патриоти\". От 2010 г. насам такава възможност не е предвидена, а в част от европейските страни има само собствено и фамилно име. По данни на омбудсмана към 2015 г. около 9000 български деца, родени в чужбина, фигурират в регистрите у нас без бащино име. Отсъствието на бащино име създава затруднения при завръщането на децата в България, пише в мотивите на вносителите.", "date": "2017.11.01", "title": "Българчетата, родени в чужбина, ще имат и бащино име в акта за раждане"}
{"url": "http://www.dnevnik.bg/politika/2017/11/01/3070199_dps_kum_patriotite_vii_ste_idioti_otgovorut_enichari/", "text": "В размяна на обвинения и обиди между депутати от ДПС и \"Обединени патриоти\" се превърнаха дебатите към проектa на ДПС за промени на закона за гражданската регистрация. Той предвиждаше да се заличават в регистрите дадените насилствено по време на \"Възродителния процес\" имена, с които са замени мюсюлманските, както и да се въведе забрана подобни данни да се изискват от служителите по гражданското състояние. Смятаме за абсолютно недопустимо да се изисква от гражданите да съобщават в писмена или устна форма лични данни, които длъжностното лице може да види в ЕСГРАОН и свързаните регистри, каза Джейхан Ибрямов. Според Павел Шопов от \"Обединени патриоти\" (\"Атака\") 90% от хората, сменили имената си, са го желаели. Той разви тезата, че десетките терористични актове и ексцесиите по време на \"възродителния процес\" са организирани от турските служби, а ДПС е наследник на една от тези служби. Той призова да се гласува против, защото проектът бил \"за починали хора\". Ето защо цяла Европа води битка с националистите, заради липса на ценности, каза Халил Летифов (ДПС) към Шопов и обясни, че на него лично му се иска често удостоверение за съответност на имената. \" , но не за това излизам\", каза към Шопов Велислава Кръстева (ДПС). \"Обяснимо е, че не си спомняте, много завои правихте през годините\", отговори Кръстева на подвиквания от страна на \"патриотите\" от залата. \"Вие и вашата политическа сила сте срам за патриотизма, вие сте позор за парламентаризма и политическия елит в България. Вие сте камък на шията, който ще потопи ГЕРБ. И понеже днес е ден на будителите ще цитирам Ботев: \"Вий, вий сте идиоти\", каза от трибуната Кръстева по адрес на Павел Шопов и парламентарната група на \"Обединени патриоти\". Думите и предизвикаха Станислав Станилов от \"Обединени патриоти\" (\"Атака\"), който направи забележка към председателстващия събранието Явор Нотев, който е от неговата партия, че е допуснал обиди. \"Вие сте за отделност\", каза Станилов към ДПС. \"Престанете да ревете насреща ми като диваци. Аз не мразя турците, но вие създавате този език на омразата\", надвикваше се с депутатите от ДПС Станилов. Павел Шопов излезе на трибуната и каза, че не се чувства обиден. \"Аз не се обиждам от думите на една еничарка. Нашата задача и цел тук е да се борим срещу чуждия турски национализъм. Ние се справяме и еничарката явно се ядоса\", каза Шопов. После се впусна в лингвистично-исторически обяснения, че в по-късни османски имена към еничарските корпуси е имало еничарки като обслужваш персонал. В крайна сметка законопроектът на ДПС беше отхвърлен с 23 гласа \"За\", 61 \"против\" и 66 \"въздържал се\".", "date": "2017.11.01", "title": "ДПС към \"патриотите\": \"Вий сте идиоти\". Отговорът: \"Еничари\""}
{"url": "http://www.dnevnik.bg/sport/2017/11/01/3070207_ludogorec_moje_otnovo_da_iznenada_braga_uveren_e/", "text": "Треньорът на \"Лудогорец\" Димитър Димитров вярва, че тимът му може да продължи силната си серия в Лига Европа. След равен с \"Истанбул ББ\" и две поредни победи над  \"Хофенхайм\"  и  \"Брага\"  българският шампион приема португалците на \"Лудогорец арена\". Успех в четвъртък ще класира разградчани за следващата фаза на турнира. \"Надявам се победната ни серия да продължи. В никакъв начин не се заблуждавам, че ни чака лесен мач, \"Брага\" е добър отбор, който показа своите качества. Те имат пет победи и едно равенство в последните си шест мача за първенство. Освен това португалското първенство е по-силно от нашето, само фактът, че имат три отбора в групите на Шампионската лига, говори сам по себе си\", каза Димитров. В момента  \"Лудогорец\" води със седем точки , докато \"Брага\" има шест след изиграването на три срещи. Българският шампион е единственият в групата без поражение. Според специалиста \"Брага\" залага на един и същ стил на игра и трудно може да се стигне до някакви изненади. Димитров определи португалския тим като \"добре изграден и чист\". \"Според мен ще подходят тук по същия начин, както го направиха и в първата среща. Колко по-различно ще се развие мачът обаче не мога да кажа. Ние ще се опитаме отново да ги изненадаме и да подготвим някаква тактическа новост. Може отново да променим схемата\", добави треньорът на \"Лудогорец\". Херо изрази своето задоволство, че вече може да използва  Върджил Мисиджан , който един месец не игра, след като отказваше да подпише нов договор. В последните два мача крилото се включи силно и се разписа срещу \"Етър\" и \"Левски\". \"Смятам, че шансовете са 50 на 50. Разбира се, детайлите ще определят изхода на срещата, който направи по-малко грешки, ще има повече шансове и възможности. В главата си имам някаква идея за мача, но определено има и дилеми\", завърши специалистът. Капитанът на \"Лудогорец\" Светослав Дяков също очаква тежка среща с португалците. Халфът обаче е сигурен, че разградчани могат да спечелят и вкъщи. \"Знаем срещу какъв съперник се изправяме утре, но не се притесняваме. Целта ни е да спечелим мача. Ще бъде трудно, защото съперникът е изключително стойностен. Не се притесняваме да бъдем в ролята на фаворити и да търсим първото място в групата\", каза Дяков. Той не изключи нови изненади в групата, която определи като много равностойна. \"Мачът е отворен, но наистина имаме добри шансове да спечелим. Срещат се два отбора, които играят добър футбол. При нас е практика да се определя стартовият състав в деня на мача, а и при нас няма титуляри, няма резерви. Всеки трябва да даде максимума от себе си, ако играе\", заяви Дяков. Двубоят е утре вечер от 20 ч.", "date": "2017.11.01", "title": "\"Лудогорец\" може отново да изненада \"Брага\", уверен е Димитър Димитров"}
{"url": "http://www.dnevnik.bg/sport/2017/11/01/3070220_aleksandur_zverev_otpadna_ot_turnira_v_parij/", "text": "Световният №4 Александър Зверев изненадващо отпадна от турнира \"Мастърс 1000\" в Париж. Германецът допусна загуба от Робин Хаазе 6:3, 2:6, 2:6 още в първия си мач във френската столица. Поставените под №4 в основната схема е първото голямо име, което напуска надпреварата. Зверев вече си осигури участие на финалния \"Мастърс\" в Лондон между 12 и 19 ноември. Той допусна първата си загуба от Хаазе в третия мач помежду им. До момента 20-годишният германец имаше два успеха, първият на турнира в Хамбург през 2014 г., а вторият тази година на Australian Open. В първия сет световният №4 реализира ранен пробив и след това само спазваше дистанцията, за да пречупи холандеца. В следващите две части обаче Хаазе беше безкомпромисен и проби четири пъти противника си. Той имаше общо 11 възможнfсти за пробив, а сервисът на германеца му изневери. Зверев спечели само 36 от разиграни общо 55 точки на първото си подаване. След 94 минути германецът се предаде и напусна турнира. Германецът изпраща много силна година, в която спечели пет титли. Той триумфира в две надпревари от \"Мастърс 1000\" - Канада и Рим, а освен това взе титлите от Вашингтон, Мюнхен и Монпелие. В третия кръг Хаазе ще срещне победителя от мача между португалския квалификант Жоао Соуза и Хуан Мартин дел Потро. В друга среща от втория кръг Лука Пуй победи с 6:3, 6:4 Фелисиано Лопес. Световният №9 Джон Иснър пък продължава след 7:6 (2), 6:7 (11), 6:4 срещу Диего Шварцман.", "date": "2017.11.01", "title": "Александър Зверев отпадна от турнира в Париж"}
{"url": "http://www.dnevnik.bg/photos/2017/11/01/3069958_fotogaleriia_sled_teroristichnata_ataka_v_nju_iork/", "text": "Осем души бяха убити и над десет бяха ранени, след като шофьор прегази велосипедисти и пешеходци на велоалея в Долен Манхатън снощи. Нападателят бе идентифициран като Сайфуло Хабибулаевич Саипов - имигрант от Узбекистан.", "date": "2017.11.01", "title": "Фотогалерия: След терористичната атака в Ню Йорк"}
{"url": "http://www.dnevnik.bg/biznes/2017/11/01/3070228_shte_se_iziskva_po-dulug_staj_za_obezshtetenieto_za/", "text": "Нови ограничения при обезщетенията за безработица предвиждат промени в законодателството, предвидени с проектобюджета на Държавното обществено осигуряване. Промените, приети от правителството в понеделник, вече се обсъждат в парламентарните комисии.  Едно от ограниченията, оповестени още преди обсъждането на проектобюджета от надзорния съвет на Националния осигурителен институт, които остават и във варианта, внесен в парламента, е, че за да ползва обезщетение за безработица човек трябва да се е осигурявал поне 12 месеца от последните 18. Досега изискването беше за 9 месеца от последните 15.  Предлагат се по-строги изисквания и към продължителността на изплащане на обезщетението, обвързани с по-продължителен стаж.  Запазва се единствено правилото за най-късите срокове: обезщетение за безработица ще се изплаща в продължение на 4 месеца, ако безработният има осигурителен стаж не по-голям от три години. При стаж между 3 и 7 години, безработният ще получава обезщетение 6 месеца (досега този срок важеше при стаж между 3 и 6 г.) С измененията осигурявалите се между 7 и 11 г. ще получават обезщетение като безработни в продължение на 8 месеца (сега са достатъчни между 6 и 9 г. осигуряване). Тези, с осигурителен стаж между 11 и 15 г. ще имат право на обезщетение за безработица за 10 месеца (сега е достатъчно стажът да е между 9 и 12 г.). За 12 месеца обезщетение за безработни вече ще се изисква осигурителен стаж от над 15 г., а не над 12 г., както е сега.  Хората в болнични, останали без работа, няма да могат да ги ползват през първия месец след уволнението, както беше досега, се вижда от внесените промени. Според сега действащия текст в Кодекса за социално осигуряване, \"когато временната неработоспособност поради общо заболяване, трудова злополука или професионална болест е настъпила до 30 календарни дни от прекратяването на трудовия договор или осигуряването, паричното обезщетение се изплаща за срока на неработоспособността, но за не повече от 30 календарни дни\". Кабинетът предлага текстът да отпадне, защото основното предназначение на обезщетението за временна нетрудоспособност е да замести доходи от труд, а в този случай труд няма. От проекта, внесен в Народното събрание, е отпаднат текстът, с който се предлагаше плащането на първите три дни болнични да се намали на 50% от осигурителния доход вместо 70%, както е сега.", "date": "2017.11.01", "title": "Ще се изисква по-дълъг стаж за обезщетението за безработица"}
{"url": "http://www.dnevnik.bg/bulgaria/2017/11/01/3070234_obvineniiata_sreshtu_kmeta_na_asenovgrad_padnaha_toi/", "text": "Прокуратурата прекрати разследването срещу кмета на Асеновград Емил Караиванов. По този начин двете обвинения срещу него паднаха, а той самият се закани да съди всеки, който е опетнил името му, съобщава \"Нова телевизия\". Караиванов  беше арестуван в края на май . Това стана само седмица след задържането на главния архитект на града Константин Атанасов, на когото бяха повдигнати три обвинения. Кметът на Асеновград беше разследван за длъжностно присвояване заради  фиктивна обществена поръчка  за договор за почистване на шахтите по улиците. Другото му обвинение пък беше за промяна на градоустройствения план, след която Караиванов е разрешил да бъде съборен паметник на културата и на негово място да се построи кооперация. След решението на прокуратурата той заяви, че ще заведе дело срещу опетнилите името му.", "date": "2017.11.01", "title": "Обвиненията срещу кмета на Асеновград паднаха, той започва дела за клевета"}
{"url": "http://www.dnevnik.bg/sviat/2017/11/01/3070227_puchdemon_se_obiavi_za_prezident_v_izgnanie/", "text": "Отстраненият от поста председател на регионалното правителство в Каталуня Карлес Пучдемон представи днес новия си уебсайт, според който той е президент в изгнание, съобщи ДПА. Пучдемон насочи последователите си в \"Туитър\" към уебсайта president.exili.eu, в който продължава да бъде наричан \"президентът Пучдемон\". Испанското централно правителство уволни отцепническото регионално правителство, след като каталунският парламент в Барселона гласува за провъзгласяване на независима република в петък. Пучдемон напусна в понеделник Барселона и отиде в Брюксел заедно с няколко членове на сваления кабинет. След като пристигна в столицата на ЕС, той обяви, че ще продължи да се бори за независимостта на Каталуня. В Испания му бяха повдигнати обвинения в организиране на бунт, антидържавна дейност и злоупотреба с държавни средства.", "date": "2017.11.01", "title": "Пучдемон се обяви за \"президент в изгнание\""}
{"url": "http://www.dnevnik.bg/citat_na_deniia/2017/11/01/3070251_citat_na_denia_vie_ste_kamuk_na_shiiata_koito_shte/", "text": "Депутатът от ДПС Велислава Кръстева към парламентарната група на \"Обединени патриоти\"  по време на дебатите за проект на закон  на ДПС за гражданската регистрация.", "date": "2017.11.01", "title": "Цитат на деня: Вие сте камък на шията, който ще потопи ГЕРБ"}
{"url": "http://www.dnevnik.bg/video/2017/11/01/3070254_video_drugite_novini/", "text": "Математическа красота.", "date": "2017.11.01", "title": "Видео: Другите новини"}
{"url": "http://www.dnevnik.bg/sport/2017/11/01/3070260_hamiltun_ochakva_da_podpishe_nov_dogovor_s_mercedes/", "text": "Световният шампион във Формула 1  Люис Хамилтън  скоро ще подпише нов договор с \"Мерцедес\", съобщава Sky Sports. Британският пилот, който си гарантира титлата за сезон 2017, два кръга преди края на състезателната година, има контракт със \"Сребърните стрели\" до края на 2018 г. Преди няколко месеца Хамилтън заяви, че ще остане във Формула 1, докато изпитва удоволствие от спорта и изненадващо отвори вратата за по-ранно напускане, подобно на бившия си съотборник Нико Розберг, който се пенсионира след спечелената титла през 2016 г. След като стана четирикратен шампион, Хамилтън се прицели в още трофеи, поставяйки си за цел да се конкурира със Себастиан Фетел. Пилотът на \"Ферари\" има договор със  скудерията до 2020 г. , а Хамилтън обеща на италианците, че те ще \"продължат да не го харесват още няколко години\". \"При нас нещата са лесни, защото имаме някои неща предвид. Просто в момента периодът е труден, защото трябва да направя нещо повече са спонсорите, за нашия бранд, за тима. Вярвам, че през ноември ще седнем и ще обсъдим евентуален нов договор\", каза Хамилтън. Очаква се новият договор да влезе в сила веднага, при подобрени условия. В момента Хамилтън е най-скъпоплатеният пилот във Формула 1. Според \"Форбс\" приходите му за 2017 г. ще надхвърлят 46 млн. долара. От тях 38 млн. долара са от заплатата му от \"Мерцедес\", а още осем от персонални рекламни договори. Британецът е рекламно лице на \"Л'Ореал\", \"Пума\", Bose и енергийната напитка Monster Energy. Според Sky Sports новият му договор с \"Мерцедес\" отново ще бъде тригодишен и ще с рекордни параметри. Вероятно на година Хамилтън ще получава по 40 млн. паунда (53 млн. долара). Това ще бъде значително повече от параметрите, срещу които подписа Фетел с \"Ферари\" - 46 млн. долара на година. Междувременно сър Джеки Стюърт вярва, че  Хамилтън  ще продължи да печели във Формула 1. Легендарният британец до момента беше най-успешният пилот от Обединеното кралство, но обясни, че е доволен от факта, че рекордът му е подобрен. \"Чаках 44 години този рекорд да бъде подобрен. Все пак постиженията са, за да бъдат подобрявани след време. Люис помърда и не спира да се учи. Той може да достигне още по-големи висоти, защото не е разкрил пълния си потенциал\", каза Стюърт. Британецът е убеден, че пилотът на \"Мерцедес\" може да изравни Хуан Мануел Фанджо, който има пет титли, а след това да мисли и за рекорда на Михаел Шумахер от седем.", "date": "2017.11.01", "title": "Хамилтън очаква да подпише нов договор с \"Мерцедес\""}
{"url": "http://www.dnevnik.bg/bulgaria/2017/11/01/3070263_prezidentut_radev_podnese_suboleznovaniia_za_jertvite/", "text": "Президентът Румен Радев изпрати днес съболезнователно писмо до президента на Съединените американски щати Доналд Тръмп по повод терористичния акт, извършен в Манхатън, Ню Йорк. Осем души загинаха, а други поне 11 бяха ранени на велоалея, прегазени от  29-годишен имигрант от Узбекистан . \"Република България категорично осъжда тероризма като средство за постигане на политически цели и подкрепя усилията на международната общност в борбата срещу всички негови форми\", се казва в писмото на българския държавен глава до неговия американски колега. Държавният глава изразява съпричастността и съчувствието на българския народ към семействата и близките на загиналите в атентата, както и надежда за бързо възстановяване на пострадалите.", "date": "2017.11.01", "title": "Президентът Радев поднесе съболезнования за жертвите в Ню Йорк"}
{"url": "http://www.dnevnik.bg/photos/2017/11/01/3070279_snimka_na_denia_palestinci_se_podigraha_s_elizabet_ii/", "text": "Палестинци се подиграха с британската кралица Елизабет Втора и национални символи на Обединеното кралство по повод 100-годишнината от декларацията, в която за пръв път се поема обещание за създаване на държава на евреите в Близкия изток.", "date": "2017.11.01", "title": "Снимка на деня: Палестинци се подиграха с Елизабет II по повод 100 години от Декларацията на Балфур"}
{"url": "http://www.dnevnik.bg/sviat/2017/11/01/3070200_ruskata_ataka_sreshtu_vpn_uslugite_-_posleden_etap_ot/", "text": "От днес Русия започва да прилага закон срещу непроследимите и анонимни връзки в интернет. Професионалисти в бранша и правозащитници заклеймяват закона като засилване на цензурата с наближаване на президентските избори. Приетият през лятото текст забранява програмите за достъп до интернет анонимно или чрез VPN (от Virtual Private Network, \"Виртуална частна мрежа\"). Този вид частни връзки се използват от компании за повече сигурност, а и от потребители, желаещи да внушат, че влизат в мрежата от друга държава, с цел да заобиколят блокировките на някои сайтове. Законът задължава руската агенция за контрол над телекомуникациите Роскомнадзор да разработи списък с уеб услуги за анонимен достъп и я упълномощава да ги блокира. Според авторите целта е потребителите да не заобикалят решенията на руското правосъдие, посещавайки блокирани сайтове, свързани с терористични организации или с екстремистко съдържание. Противниците на закона обаче виждат в него ново затягане на гайките в руския интернет след 2012 г., когато Владимир Путин се върна в Кремъл сред бурни демонстрации на опозиционери, масово свързани чрез световната мрежа. Неправителствената организация \"Амнести интернешънъл\" разкритикува този \"мощен удар по свободата в интернет\", а  Едуард Сноудън  - бивш консултант на американското разузнаване, който избяга в Русия, заяви, че законът прави страната \"по-несигурна и по-несвободна\". Законът \"ще засегне журналистите и активистите, използващи тези услуги, за да публикуват материали анонимно\", предупреждава Ева Галперин, директор по кибернетичната сигурност във фондация \"Електроник фронтиър\" - неправителствено сдружение в защита на свободите в интернет с централа в САЩ. По думите ѝ законът ще бъде прилаган избирателно и би трябвало да не обхваща чуждестранните фирми, действащи в Русия, които се страхуват да изгубят VPN като средство за опазване на данните си. Тези мерки влизат в сила четири месеца преди вота за президент идния март, когато Владимир Путин вероятно ще се бори за четвърти мандат. Националните медии пренебрегват опозицията и тя следва примера на Алексей Навални, разпращайки посланията си главно чрез интернет и социалните мрежи. \"Абсолютен контрол\" Редица доставчици на VPN услуги като \"Ви Пи Ен зинмейт\" и \"Прайвит интернет аксес\" вече предупредиха, че няма да се подчинят на новия закон. Този акт \"практически изисква VPN услугите да подпомагат Русия в засилването на цензурата\", възмути се Харолд Лий, вицепрезидент на групировката \"Експрес VPN интернешънъл\". \"VPN са необходими, за да останеш частен и анонимен онлайн, както и за свободата на изказа. Следователно тези ограничения представляват атака срещу дигиталните права\", заяви той пред АФП. От 2012 г. Русия засили законодателната уредба, свързана с интернет, на фона на втвърдяване в политиката, но и в контекста на терористична заплаха. Нов закон задължава технологичните компании и телекомите, включително чуждестранните, да съхраняват от 2018 г. нататък данните на потребителите си в Русия и при поискване да ги съобщават на властите. В средата на октомври руското правосъдие наложи глоба на месинджъра \"Телеграм\", прочут с гарантираната висока сигурност и понякога критикуван, че го използват терористични групировки - с мотива, че отказал да предаде на руската Федерална служба за сигурност криптографските ключове, с които да се четат посланията на потребителите. Според Саркис Дарбинян, директор на московския Център за защита на дигиталните права, стратегията, следвана от Русия, се гради върху \"концепцията за дигитален суверенитет\", сиреч контрол над интернет трафика през руската територия. \"Западните страни не подкрепят тази концепция и това, което виждаме днес, е развитие на интернет в азиатски стил\" по примера на Китай и Иран, смята той. В Китай, чиито власти отдавна контролират достъпа до мрежата, правителството започна неотдавна да блокира програмите за VPN, каквито лесно се сваляха от интернет досега, преди последния конгрес на Китайската комунистическа партия. Но според Ева Галперин, дори крайната цел на Кремъл да е \"абсолютен контрол върху комуникациите чрез интернет\", техническите му възможности остават далеч назад от тези на Пекин с неговата виртуална \"Велика китайска стена\". /БТА", "date": "2017.11.01", "title": "Руската атака срещу VPN услугите - последен етап от затягането на контрола върху интернет"}
{"url": "http://www.dnevnik.bg/photos/snimka_na_denia/2017/11/01/3070273_snimka_na_denia_gruckoto_chudo_na_nba_v_deistvie/", "text": "р Крилото на \"Милуоки бъкс\"   опитва да спре гарда на \"Оклахома сити тъндър\" Реймънд Фелтън в последната четвърт на мача между двата тима. Въпреки усилията на звездата си \"елените\" загубиха със 91:110 при гостуването си в \"Чизапийк арена\". Гръцкият национал обаче още отсега дава огромна заявка за наградата за най-полезен играч. От началото на сезона той има 33.7 точки, 10.3 борби, 4.3 асистенции, 1.3 откраднати топки и един чадър средно на мач.", "date": "2017.11.01", "title": "Снимка на деня: Гръцкото чудо на НБА в действие"}
{"url": "http://www.dnevnik.bg/politika/2017/11/01/3070286_sled_protestite_vlastta_obiavi_120_mln_lv_poveche_za/", "text": "Няколко часа след протестите, на които учени от Българската академия на науките (БАН) и Селскостопанската академия поискаха по-високи заплати и повече пари за наука, вицепремиерът Томислав Дончев и финансовият министър Владислав Горанов дадоха пресконференция, на която да обяснят, че в проектобюджета за 2018 г. има около 120 млн. лв. повече за наука, или общо 405 млн. лв. Разликата между реалността и очакванията на академиите и университетите според управляващите била, че повечето пари за наука не били разпределени предварително по институции, а те трябвало да се конкурират за тях. От изявлението на министър Горанов се разбра, че в бюджета за 2018 г. за БАН има около 5 млн. лв. повече. Нови средства при финансирането на науката са парите по Стратегията за развитие на научните изследвания - 44.7 млн. лв., както и средствата за Националната пътна карта - 20 млн. лв., които се очаква да бъдат за научна инфраструктура. Колко от тези пари ще са за проекти, по които да се кандидатства, обаче не стана известно. Бюджетът на фонд \"Научни изследвания\", който по принцип е за проекти, не е променян съществено спрямо т.г. и ще бъде около 16.5 млн. лв. \"За наука има повече пари, но за добри или за зло няма да бъдат разпределени поравно\", обяви вицепремиерът Дончев.", "date": "2017.11.01", "title": "След протестите властта обяви 120 млн. лв. повече за наука за догодина, за които учените да се конкурират"}
{"url": "http://www.dnevnik.bg/gradska_sreda/2017/11/01/3070192_za_obshtinata_bilo_po-izgodno_treis_da_dovurshi/", "text": "Ако Столичната община прекрати договора с \"Трейс груп холд\" за ремонта на булевард \"Княз Александър Дондуков\", ще получи един недовършен ремонт, съдебни дела за неустойки и в крайна сметка печеливша ще бъде фирмата изпълнител, защото няма да има повече разходи по строителството. Така председателят на Столичния общински съвет Елен Герджиков коментира пред \"Дневник\" искането на  трима общински съветници за свикване на извънредно заседание на съвет а, на което да се обсъди изпълнението на ремонтите в София, както и прекратяването на договора с фирмата. По думите му целта на един договор е да бъде изпълнен, а не прекратен, като посъветсва общинските съветници да упражняват контрол върху администрацията на общината и изпълнението им. Той посочи, че те могат да  да искат информация от  кмета на Столичната община , да участват активно в ресорните комисии, където да канят районните кметове, фирмите изпълнители и тези, които упражняват строителен надзор, за да задават въпроси. \"Съветниците трябва да се интересуват, да посещават обектите на терен, когато има нарушения да ги описват с детайли, за да могат след това аргументирано да искат отстраняването им\", Герджиков. Според него това би бил продуктивен подход, вместо да изпращат юридически необосновани искания. Той подчерта, че общината прекратява договори единствено, когато има сериозно юридическа обосновка. Извънредните заседания на общинския съвет не са предвидени, за да се търси решение на \"текущи въпроси\", а за моменти, в които има реална опасност за жителите на София, каза Герджиков. Като пример той посочи извънредното заседание от април,  когато бяха обсъдени мерките за сигурност в столицата  заради \"бежанската вълна\". Друг повод е бе  кризата с боклука  от 2009 г. в София, когато  Столичният общински съвет взе решение да прекрати договорите  за събирането на отпадъци на фирми свързани с Румен Гайтански. \"Тогава имаше екологична криза, София беше зарината с боклуци\", каза Елен Герджиков. Ремонт на ремонта означава контрол Елен Герджиков каза, че е \"абсолютно несъгласен\" с твърдението, че  корекциите, които често се правят по новоремонтирани булеварди , означава, че дейностите са били некачествено.", "date": "2017.11.01", "title": "За общината било по-изгодно \"Трейс\" да довърши ремонта на бул. \"Дондуков\""}
{"url": "http://www.dnevnik.bg/sviat/2017/11/01/3070235_talismani_konski_maski_i_provokatori_postaviat_na/", "text": "Новата австрийска  забрана върху покриващите  цялото лице облекла привлече вниманието на медиите по света, след като полицията глоби човек с костюм на акула, рекламирал магазин за електроника във Виена. Случаят подчертава абсурдността на забраната, която влезе в сила преди месец. Той обаче се оказа маркетингов трик на пиар фирма, замислила да извика полицията на откриването на магазина за електроника. \"50 милиона достигнати зрители онлайн/150 евро глоба\", написа след това във \"Фейсбук\" пиар агенцията \"Варда нетуърк\", радвайки се на максималната възвращаемост от сравнително скромната си инвестиция. В стремежа си да приложи  забраната  полицията се заплита в разпоредбите и тълкуванията на закон, предназначен главно да забранява  бурките и никабите  с цел да се обуздаят ислямистките тенденции и ограниченията заради полова принадлежност. Законът забранява цялостното  покриване на лицата на обществени места , но прави изключения за хора, които носят маски при работа или при традиционни празненства, дори когато правят това по леко провокативен начин. Популярният музикален клуб \"Grelle Forelle\" във Виена например рекламира своя кодекс за облеклото за Хелоуин като \"бурка + винил и кожа\". \"Никой не трябва да се страхува от наказание\", каза във вторник говорителят на виенската полиция Харалд Зьорьос. Въпреки правните вратички за актьори и празнуващи известно трио костюмирани улични музиканти във Виена вече са имали сблъсък с полицията. При тримата акордеонисти дошли полицаи, които ги уведомили, че конските маски, които са тяхна запазена марка, са законни само докато свирят, но след като свършат своето представление, трябва да ги свалят. В началото на октомври полицията спря снимките на рекламен филм пред сградата на парламента, за да провери самоличността на актьор, облечен в светлосин костюм и очила на заека Леско, който е официалният талисман на законодателното събрание. Зьорьос изтъкна, че при повечето от тези случаи инициативата е била не на ревностни полицаи, а на граждани. \"Имало е хора, които са се обадили на спешния телефон на полицията, за да съобщят, че някой е забулен\", заяви той пред ДПА, като добави, че полицаите са длъжни да проверят за какво става въпрос при подобни случаи. През последните седмици полицаите са получили наръчник за прилагане на новия закон. Властите не са публикували статистика за това колко често полицията е искала хора да показват лицата си през първия месец на забраната, но виенската полиция представи данни за първите две седмици от нейното прилагане. През този период 21 човека са разкрили лицата си, след като полицията е поискала да направят това, без да бъде налагана глоба. Само осем човека са отказали да се подчинят и ще им бъдат наложени наказания, като двама от тях са били \"провокатори\", заяви полицията. Сред тях е била 28-годишната специалистка по психология от Германия Нора Фьорст, която работи във Виенския университет. Тя била глобена, след като отказала да свали своя покриващ лицето шал въпреки топлото време. \"Това очевидно беше провокация\", каза Зьорьос, според когото младата жена явно се е държала така, че полицаите да я забележат. Адвокатът на Фьорст - Георг Цангер, възнамерява да обжалва глобата в съда, настоявайки, че шалът не е закривал напълно лицето ѝ. Цангер също така каза, че по-голямата му цел е да постигне съдебно решение, което в крайна сметка да доведе до отмяна на з абраната за забулване . Фьорст, която не се смята са провокатор, заяви пред ежедневника \"Стандард\", че ако се съди по нейния опит с полицията, забраната за забулване не освобождава жените от потисничество. \"Мъжете измислиха закон, предназначен да защитава жените. Аз обаче се чувствах безпомощна и безсилна в тази ситуация\", каза тя. /БТА", "date": "2017.11.01", "title": "Tалисмани, конски маски и провокатори поставят на изпитание забранатa за забулването в Австрия"}
{"url": "http://www.dnevnik.bg/sport/2017/11/01/3070303_nadal_si_garantira_purvoto_miasto_za_godinata_sled/", "text": "Рафаел Надал ще завърши 2017 г. като  №1 в световната ранглиста . Испанецът победи корееца Хьон Чунг със 7:5, 6:3 във втория кръг на турнира \"Мастърс 1000\" в Париж. Успехът му гарантира първото място в края на годината за четвърти път в неговата кариера след 2008, 2010 и 2013 г. Повече пъти като №1 в годишната класация от Надал са завършвали само Пит Сампрас (6), Джими Конърс и Роджър Федерер (5), а наравно с него Иван Лендъл, Джон Макенроу и  Новак Джокович . Испанецът е първият играч в историята, който три пъти е свалян от световния връх и след това се завръща като №1. Надал срещна сериозни проблеми срещу представителя на Република Корея, който е 55-и в света. Той допусна пробив още в третия гейм, но след това спечели четири последователни части, за да се стигне до 5:2. При 5:3 Надал отново загуби подаването си, но реализира нов пробив в последния възможен момент, за да спечели първата част със 7:5 след 61 минути. Във втория сет ситуацията не беше толкова драматична, но Чонг се държеше в резултата до 4:3 в полза на Надал. След това кореецът загуби подаването си и след общо 1.51 часа се предаде. В третия кръг на турнира във френската столица Надал ще се изправи срещу уругваеца Пабло Куевас, който се справи с Адриан Рамос след 6:7 (5), 7:6 (1), 6:2 за 2.29 часа. Испанецът има три победи и една загуба срещу 36-ия в света. Надал се наслаждава на много успешен сезон, в който спечели шест титли. Испанецът триумфира в турнирите от Големия шлем \"Ролан Гарос\" и US Open, както и в надпреварите в Пекин, Мадрид, Барселона и Монте Карло. Той се завърна като №1 на 21 август, където не се беше появявал от юли 2014 г. Освен това испанецът е и най-възрастният играч, който завършва годината като водач в ранглистата от 1973 г. насам. Надал има общо 152 седмици като №1 в света, което му отрежда седмото място във вечната класация след Джон Макенроу (170), Новак Джокович (223), Джими Конърс (268), Иван Лендъл (270), Пийт Сампрас (286) и Роджър Федерер (302). За 14-и пореден сезон представител на Голямата четворка завършва годината начело в ранглистата - Федерер (2004-07, 09), Надал (2008, 10, 13, 17), Джокович (2011-12, 2014-15) и Анди Мъри (2016). \"Аз съм много много щастлив, това е една изумителна година. Преди 12 месеца не съм си и мечтал, че ще се върна като №1, това е нещо, което значи доста за мен. Сезонът обаче още не е завършил\", каза Надал след победата си над Чунг.", "date": "2017.11.01", "title": "Надал си гарантира първото място за годината след победа над кореец"}
{"url": "http://www.dnevnik.bg/razvlechenie/2017/11/01/3070266_i_nagradi_s_igrata_treska_za_laleta_specheliha/", "text": "Двеста петдесет и един потребителя дадоха 233 верни отговора в двете нива на киноиграта \"Треска за лалета\", свързана с едноименния филм. Романтичната драма с Алисия Викандер, Кристоф Валц и Джуди Денч тръгна по кината на 27 октомври, а ето и имената на печелившите, изтеглени чрез томбола в редакцията на \"Дневник\". Копие от романа \"Треска за лалета\", по който е заснет филма, получава потребителят  Двойният билет за прожекция на филма отива при   а голямата награда  романтичен уикенд за двама в Кемпински Хотел Гранд Арена***** - Банско, отива при потребителя ", "date": "2017.11.01", "title": "И награди с играта \"Треска за лалета\" спечелиха..."}
{"url": "http://www.dnevnik.bg/bulgaria/2017/11/01/3070256_vutreshniiat_ministur_se_oplaka_ot_nedostatuchno_pari/", "text": "Около 185 млн. лв. повече в сравнение с миналогодишния бюджет не достигат на МВР. Това се разбра на обсъждането на проектобюджета на МВР за 2018 г. в парламентарната комисия по вътрешна сигурност и обществен ред от думите на вътрешния министър Валентин Радев. Заместникът му Красимир Ципов обясни, че 120 млн. лв. от тях са за издръжка на служителите, а останалите са за капиталови разходи. Според проектобюджета на финансовото министерство са отпуснати 63 млн. лв. повече от тази година и на практика вътрешното ведомство има нужда от още 120 млн. лв. Разчетът на финансовото министерство е  за близо 1.3 млрд. лв . бюджет за МВР, което е с 63 млн. лв. повече от тази година, от които 55 млн. лв. са за увеличение на заплатите на полицаите. Те щели да бъдат разпределени от 1 до 15 % увеличение на възнагражденията, но Радев отказва подробности кои структури колко пари в повече ще получат. Средствата са заложени според заетите щатове в системата, където има рекорден недостиг на униформените полицаи. Въпреки че по думите на министъра, МВР има нужда от повече пари, той защити проекта пред комисията. Депутатите от левицата се съгласиха, че парите за МВР са недостатъчни. Те не подкрепиха бюджета заради липсващ разчет как ще бъдат разпределени допълнителните средства за увеличение на заплатите на полицаите, а и парите били крайно недостатъчни. От БСП останали с усещането, че по линия на борба с организираната престъпност не се прави необходимото и ведомството е в пълен застой. Вътрешният министър възрази, че няма застой в системата и заяви, че 57 % от бюджета отиват за борба с организираната престъпност. Той цитира и програмата на правителството, която предвижда обучението на 6 000 разследващи полицаи. Председателят на комисията Цветан Цветанов припомни, че все пак се очаква в МВР да влязат допълнителни пари след европейско финансиране, както и от отпуснатите целево 160 млн. евро за справяне с бежанската криза. В крайна сметка \"Тука средата е по-приятна\", обърна се финално Цветанов към представителите на финансовото министерство, които обикалят всички парламентарни комисии, за да представят направените разчети за бюджет 2018 г. \"Поне е по-мъжка\", допълни го Красимир Янков от БСП. \"Имайте предвид тези, които са ви посрещнали най-добре\", завърши на шега председателят на вътрешната комисия към представителите на финансовото министерство. След заседанието на комисията министър Радев обясни пред журналисти, че е имало забавяне в усвояването на отпуснатите от Еврокомисията 160 млн. евро по политически причини заради смените на правителства. За да бъдел честен, Радев обясни още, че забързването е започнало от служебния кабинет. Към момента ведомството е усвоило 40-43 % от целево отпуснатите средства. Той увери, че страната няма да губи пари заради забавянето, тъй като след разговори с комисаря по въпросите на миграцията, вътрешните работи и гражданство Димитрис Аврамопулос сроковете са удължени с една година и - до октомври 2018 г., за част от парите и до началото на 2019 г. за друга част. В бюджета на МВР са предвидени пари и за подобряване на уведомителната система, обясни Радев и даде пример с правените в София профилактики. От които се разбира, че тя не се чува добре, тъй като са ѝ нужни нови акумулатори. \"Не е подменяно нищо от години, специално за акумулаторите се надявам да се намерят средства\", допълни министърът. В парите за догодина са предвидени средства и за системата 112, като поръчката за нов софтуер трябва да бъде обявена този месец.", "date": "2017.11.01", "title": "Вътрешният министър се оплака от недостатъчно пари в проектобюджета"}
{"url": "http://www.dnevnik.bg/bulgaria/2017/11/01/3070296_ban_predpriemachi_i_obshtestvenici_predlagat_na/", "text": "Всяка година България губи по девет милиарда лева или 10% от БВП от източване на ДДС и акцизи, непрозрачни обществени поръчки, от фалшивите инвалидни пенсии и сивия сектор в туризма. С парите може да се постигне радикална промяна в политиката като се започне от образованието и се стигне до иновативната икономика, модерното земеделие и духовността. Това заяви в интервю за Би Ти Ви професорът от Юридическия факултет на Софийския университет Атанас Семов. Семов представи проект, създаден, по думите му, от супер елита на нацията, включващ учени от БАН, предприемачи и общественици. След като установили, че България не се развива добре, а политическата система работи за себе си, те подели инициативата да изготвят стратегия със \"спасяваща функция\", която да очертае национални цели и приоритети за устойчиво развитие. По думите на Семов през последните 27 г. е настъпило обезродяване и утрепване на духовното и следващото десетилетие може да е едно от последните за нацията. Идеята е документът да бъде връчен на всеки от 240-те депутати, които да го приемат с декларация и така да зададат рамката, от която никое правителство да не може да излезе. Семов уточни, че самият той не е сред авторите на документа, изготвен под егидата на бившия председател на БАН акад. Стефан Воденичаров. Според публикация в днешния брой на \"Труд\" сред съавторите са ректорът на Минно-геоложкия факултет Любен Тотев, акад. Георги Марков, проф. Георги Близнашки, проф. Димитър Тадаръков, директорът на Народния театър Мариус Донкин, собственикът на \"Свилоза\" Красимир Дачев, собственикът на КЦМ Кольо Добрев, изпълнителният председател на БСК Божидар Данев. Инициативата на съавторите на стратегията, наречена от \"Труд\" \"Доктрина за България\", идва точно 20 г. след друга  \"доктрина\",  в писането на която част от тях бяха участвали.", "date": "2017.11.01", "title": "БАН, предприемачи и общественици предлагат на депутатите стратегия със спасяваща функция"}
{"url": "http://www.dnevnik.bg/sport/2017/11/01/3070403_proektut_za_nov_zakon_za_sporta_mina_pred/", "text": "Проектът за нов Закон за физическото възпитание и спорта беше представен пред парламентарната Комисия по въпросите на децата, младежта и спорта. Законопроектът беше приет с 13 гласа \"За\" от ГЕРБ, Обединени патриоти, \"Воля\" и ДПС срещу шест гласа \"против\" от БСП. Спортният министър Красен Кралев написа във \"Фейсбук\", че резултатите от гласуването \"са най-голямото доказателство, че създаваме работещ законопроект\". \"Надявам се, че проектът за нов Закон ще мине на първо четене в Народното събрание до края на 2017 година и ще бъде окончателно приет в началото на 2018 година. Между двете четения ще приемем всички основателни и разумни предложения, надяваме се да получим такива и от страна на опозицията\", добави министърът. Новата уредба на спортните федерации предвижда издаването на безсрочен спортен лиценз от министъра на младежта и спорта и засилен последващ контрол върху федерациите, притежаващи лицензи, посочват от спортното министерство (ММС). Федерациите трябва да имат най-малко 15 клуба за членове със седалища в три административни области спрямо седем клуба в момента. Предвидено е финансиране с публични средства да могат да получават само федерации, които имат не по-малко от 20 членове или когато техен спортист е спечелил на олимпийски игри медал в съответния спорт. Това  поставя под въпрос финансирането на спортове като кънките и биатлона . Преди време ММС уточни, че замисълът на разпоредбата е, че ако някога в историята картотекиран спортист е печелил олимпийски медал, тогава федерацията ще има право на финансиране завинаги. Тази трактовка обхваща общо 18 спорта - 15 летни и три зимни, които са печелили олимпийски медали за България. \"Важна част от законопроекта е това, че се регламентира стопанисването, използването и поддържането на спортни обекти по начин, който да създаде условия за ефективното използване и качественото обновяване на съществуващите спортни бази, привличането на по-сериозни инвестиции за изграждането на нови спортни бази, като същевременно се гарантират публичният или общественият интерес при предоставянето на имот - държавна или общинска собственост. Отчетен е фактът, че възвращаемостта на инвестицията в спортни обекти е най-бавна\", допълват от ММС.", "date": "2017.11.01", "title": "Проектът за нов закон за спорта мина пред парламентарната комисия"}
