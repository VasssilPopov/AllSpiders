{"url": "https://www.dnevnik.bg/analizi/2019/10/08/3973547_nenovinite_citira_fandukova_ako_dadem_decata_na/", "text": "                         СОФИЯ - Йорданка Фандъкова сподели, че Стратегията за детето ще помогне на столицата с трафика. Проектът, предвиждащ пращането на всички български деца освен на богаташите в Норвегия, ще освободи улиците от трафик към училища и детски градини. \"И без това са пренаселени детските градини, хора разнасят преди работа бебешори из целия град, това генерира изкуствено трафик\" - споделя тя. Решението е децата да станат чужд проблем, така че столичани да стигат на работа с колите си за под час. \"Пък ако са ви читави децата, ще се върнат като пораснат, за да работят за България.\"", "date": "2019.10.08", "title": "\"Не!Новините\" цитира Фандъкова: Ако дадем децата на Норвегия, трафикът ще се отпуши"}
{"url": "https://www.dnevnik.bg/evropa/2019/10/08/3973554_london_reshi_da_vnasia_bezmitno_pochti_90_ot_stokite/", "text": "Правителството на Великобритания обяви, че е променило плановете си за митнически режим в случай на напускане на Европейския съюз без сделка. Новите правила позволяват 88% от общия внос (измерен според стойността) да бъдат освободени от мита. В съобщението, цитирано от \"Ройтерс\", се посочва, че за да се балансират на ниски нива цените на потребителските стоки, без това да унищожи британските производители, ще има нова \"процедура за изключителна ревизия\", позволяваща - ако не се наложи - промени в митническия режим да се правят от първия ден след Брекзит. \"Обединеното кралство е страна на свободната търговия и британският бизнес е в силна позиция да се конкурира в една среда на отворена и свободна търговия\", коментира Конър Бърнс, министър по търговската политика. До последният официален срок за Брекзит - нощта на 31 октомври срещу 1 ноември - остават едва 23 дни и при продължаващо отсъствие на споразумение с останалите 27 правителството на Борис Джонсън ускори подготовката за напускане, последвано от дни, а може би и седмици на хаос. Първият план за временни мита бе публикуван преди предишния срок в края на март 2019 г. Сега след обсъждане на ситуацията с бизнеса се понижават митата за камиони, добавят се мита за някои дрехи и се променят тези за биоетанол. Остава митническата защита за местните фермери и производители на автомобили, но редица сектори от икономиката ще трябва да продължат да се конкурират с по-евтини стоки от чужбина.", "date": "2019.10.08", "title": "Лондон реши да внася безмитно почти 90% от стоките при Брекзит без сделка"}
{"url": "https://www.dnevnik.bg/sport/2019/10/08/3973535_djokovich_prizova_za_merki_sreshtu_jegata_po_vreme_na/", "text": "Световният №1 в тениса Новак Джокович изрази загриженост за горещото време, с което състезателите ще се сблъскат на олимпийските игри в Токио през 2020 г. Сърбинът, който се надява да спечели златото в японската столица, вярва, че задачата на организаторите и Международната тенис федерация (ITF) е да осигурят добри условия на тенисистите. Турнирът по тенис на олимпийските игри ще се проведе в периода 25 юли 2 август, като трябва да се изиграят мачове на сингъл при мъжете и дамите, мъжки и дамски, както и смесени двойки. Според сърбина това са много срещи в кратък период, което ще доведе и до насрочване на мачове по обяд. \"Това е проблем, който е много сериозен. Наясно съм, че в Япония през лятото е много горещо, чух, че е имало проблеми в страната през тази година. Когато се играят толкова мачове, някои ще бъдат насрочени за 13, 14 или 15 часа, а тогава ще е горещо\", каза световният №1. През миналата седмица сърбинът беше в Токио, където участва на турнира от сериите АТП 500 и  спечели титлата . Джокович вече си е направил план за 2020 г., като веднага след \"Уимбълдън\" (29 юни – 12 юли) ще пътува за Япония, за да се аклиматизира. \"Имайки предвид колко тежък е нашият сезон, ще бъде още по-сложно с олимпийски игри. Аз обаче съм отдаден на тази идея, ще бъда в Япония и ще играя на олимпийските игри\", добави Джокович и увери, че ще се готви да бъде в добра форма. През 2018 г. близо 96 хиляди души са потърсили лекарска помощ в Токио заради топлинни удари в периода май - септември. През това лято японската столица беше ударена от нова гореща вълна и температури над 40 градуса през юли, които доведоха до смъртта на над 50 души.", "date": "2019.10.08", "title": "Джокович призова за мерки срещу жегата по време на олимпиадата в Токио"}
{"url": "https://www.dnevnik.bg/politika/2019/10/08/3973462_borisov_kaza_che_ne_se_mesi_v_izborite_zasega_sum_gi/", "text": "Премиерът Бойко Борисов заяви, че засега не се меси в кампанията за предстоящите местни избори. \"Обликът на една партия не се гради от един човек или от няколко човека. Нито трябва да се надценява моята роля, нито на Цветанов, нито на когото и да е в една партия. Затова сега съм ги оставил сами, защото това са избори като избори\", каза премиерът и лидер на ГЕРБ в интервю за Би Ти Ви. По думите му е дал 100% права на настоящия кмет и кандидат за следващ мандат от ГЕРБ Йорданка Фандъкова \"сама да си направи листите, кампанията, сама да си преценява, защото тя и сама управляваше, но се опитаха да й вменят нашата сянка\". Ако Фандъкова загуби изборите за кмет на София, това ще се напише на сметката на софиянци, смята Борисов. \"Защото София стана един от най-хубавите градове. Направиха се толкова много неща\", каза премиерът. Цветанов изговори много глупости \"Преди беше по друг начин конструирана партията и сме се месели на много места в страната, което не беше много правилно. Сега оставих и изпълнителната комисия сама да си промотира изборите, и отделните кандидати за кметове сами да си водят кампанията. Аз ще отида сигурно на закриването някъде. Не похарчихме този път близо милион за \"Арена Армеец\", никакви пари не сме дали за кампания на практика. Местните общини имат картбланш. В \"евроизборите видях краха в очите на хората и трябваше да се намеся. \"Апартаментгейт\" ни разби, тежко репутационно ни удари\", каза Борисов, имайки предвид скандала с  новите апартаменти на управляващите , заради който лидерът на парламентарната група на ГЕРБ Цветан Цветанов се раздели с поста си и депутатското място. Борисов уточни, че затова е взел в свои ръце предизборната кампания преди вота за Европейски парламент, а че в момента не се меси в кампаниите за местните избори. \"След двете интервюта, които даде Цветан Цветанов, вече не ми липсва – изговори много глупости, които не му правят чест. Не очаквах толкова бързо да излезе и да заговори срещу колегите си и партията\", заяви лидерът на ГЕРБ. На проекта на Цветанов пожела успех, както и на новия политически проект на Слави Трифонов \"Няма такава държава\".  Мая Манолова идваше в МС по-често, отколкото в кабинета си \"С Мая Манолова се чувахме много често, идвала е много често, помагал съм й много. Но когато каза, че държавата я репресирала, как ще те репресира държавата, ти идваше в Министерския съвет по-често, отколкото в твоя кабинет\", каза Борисов за бившия омбудсман, която се кандидатира за кмет на София и получи подкрепата на БСП. Той отказа да прави прогнози дали Манолова ще спечели изборите за кмет на София с думите: \"Нито съм врачка, нито съм оракул.\" Попита обаче как бившият омбудсман ще управлява града, след като социологическите прогнози сочат, че групата на ГЕРБ в Столичния общински съвет ще е най-голяма. Подкрепата на социалистите за Манолова той коментира така: \"БСП са като кукувица сега, чудят се къде да снесат едно яйце и застават настрани. Ако бие това яйчице, и хоп - ние сме кукувицата, ако не бие – а, нямам нищо общо с нея.\" \"Може ли да си партия и да нямаш кандидат за София. Абе, загуби достойно, поздрави победителя\", обърна се към социалистите Борисов. Накарах Пламен Георгиев да премахне незаконната тераса \"Пламен Георгиев работи добре, умен човек е, но миналия четвъртък или петък казах на външния министър да го предупреди, че ако не си оттегли жалбата и не изпълни решението незаконната част от терасата му да бъде съборена, ще го отзова, така както съм го пратил\", заяви премиерът по повод скандала с незаконната тераса на бившия шеф на антикорупционната комисия КПКОНПИ и бъдещ консул във Валенсия Пламен Георгиев. Вчера Георгиев  обяви, че е подал молба  до Административния съд – София-град, с която той и съпругата му оттеглят жалбата си срещу заповедта на кмета на \"Слатина\" за принудително премахване на незаконните постройки на терасата на апартамента му. \"Той така го купил апартамента... купил - не купил, влезе на хората в очите, махай жалбата, бутай незаконното и си гледай работата\", разясни министър-председателят. По думите му английският език на Пламен Георгиев е брилянтен, но за познанията му по испански не може да дава оценка. \"Да взема да помоля моя приятел Христо Стоичков да го изпита на испански да видим как е\", пошегува се Бойко Борисов.", "date": "2019.10.08", "title": "Борисов каза, че не се меси в изборите: Засега съм ги оставил сами"}
{"url": "https://www.dnevnik.bg/bulgaria/2019/10/08/3973480_kratki_novini_izvunredna_proverka_e_izvurshena_na/", "text": "                         Всички медикаменти с ранитидин са спрени от продажба Всички медикаменти с ранитидин са спрени от продажба в аптеките, съобщиха от Агенцията по лекарствата. Те се използват за намаляване на киселини в стомаха и при стомашни язви. Лекарствата са блокирани, като превантивна мярка срещу възможно замърсяване с нитрозамини при производството. Веществата могат да имат канцерогенен ефект при хората. Извънредна проверка е извършена на зоокъта в Разград след случая с ранения лъв След  сгинала за ранен лъв  в зоокъта в Разград, регионалната екоинспекция и областната дирекция по безопасност на храните са извършили извънредна проверка на мястото, предаде БТА. Предстои на общината да бъдат дадени предписания за предприемане на спешни мерки по ветеринарното обслужване на нараненото животно. Същевременно проверката е установила, че огражденията на лъвовете отговарят на минималните изисквания, че в зоокъта се извършва ремонт и се изграждат волиери за птиците. Полицията в Перник изяснява случай на тежко пострадало бебе Досъдебно производство е образувано за случай на тежко пострадало бебе в Перник, съобщи Областната дирекция на МВР. От столична болница са подали в полицията сигнал за бебе на 3 месеца, което е със счупени ребра, хематом на главата и други травми. Настанено е в реанимация и за живота му има опасност. Бебето е било докарано в лечебното заведение от майка му. Органите на реда изясняват причините, довели до тежкото състояние на детето, се казва в съобщението. До 31 октомври е срокът за подаване на заявления за помощ за отопление Крайният срок, в който нуждаещите се от подпомагане с целева помощ за отопление могат да подават документи в дирекциите \"Социално подпомагане\" по настоящия си адрес, е 31 октомври, напомни Агенцията за социално подпомагане. Към 6 октомври над 265 хиляди лица и семейства са депозирали заявления за отпускане на целева помощ за отопление за предстоящия отоплителен сезон. На близо 210 хил. от тях вече са издадени заповеди за отпускане на такива средства. Откази са издадени за 33 670 случая.", "date": "2019.10.08", "title": "Кратки новини: Всички медикаменти с ранитидин са спрени от продажба"}
{"url": "https://www.dnevnik.bg/tehnologii/2019/10/08/3973565_samoletut_na_nasa_koito_triabva_da_promeni_aviaciiata/", "text": "Първият електрически самолет на НАСА вече е готов и в следващите дни ще започнат тестовете му. Това съобщиха от американската космическа агенция. Летателното средство, кръстено X-57 Maxwell, трябва да промени изцяло авиационния транспорт, като ще намали сериозно вредните емисии, отделяни от самолетите. Според данни на учени около 3.5% от глобалното затопляне се дължи на авиацията, а след 30 години процентът ще се увеличи почти пет пъти. X-57 вече се намира в центъра на НАСА в Калифорния, където ще бъдат извършени първите му тестове. Ще бъде проверена електрическата задвижваща система на самолета. След наземните тестове ще започнат и летателни опити. Целта на НАСА е да направим базисен модел на електрически самолет, върху който производителите на подобен тип летателни машини да работят в бъдеще. Очаква се такива самолети да заменят почти изцяло стандартните с реактивен двигател. Срок кога това ще се случи обаче няма. Екипът инженери, създали X-57, твърдят, че при успешни тестове електрическите самолети ще увеличат с 500% ефективността на авиотранспорта, въглеродните емисии ще са нулеви, а полетите ще са много по-тихи.", "date": "2019.10.08", "title": "Самолетът на НАСА, който трябва да промени авиацията, е готов за тестове"}
{"url": "https://www.dnevnik.bg/biznes/2019/10/08/3973569_vuzlojenite_na_kolektorskite_agencii_dulgove_za/", "text": "След миналогодишния спад в първите 6 месеца на годината продължава да се свива обемът на дълга, възложен на колекторските агенции за събиране, показват техните данни. На годишна база намалението е с 38% - обемът на възложените за събиране вземания в това първо полугодие е 464.3 млн. лева при 743.9 млн. лева за същия период на 2018 година. Това показват данните на Асоциацията на колекторските агенции в България, като проучването се провежда от независимия институт за маркетингови изследвания \"Ипсос България\" по поръчка на асоциацията и обхваща обработваните дългове от всички компании нейни членове, които представляват 80% от сектора. \"Има реална промяна в политиката на кредиторите, които все по-често прибягват до ранна продажба на портфейлите. Основната причина за цялостен спад в задлъжнялостта на населението обаче е друга и това е устойчивото подобряване на макроикономическата среда. Потребителите са по-платежоспособни, по-сигурни в доходите си и се стремят да погасяват задълженията си навреме\", коментира Райна Миткова, председател на асоциацията, цитирана в прессъобщение до медиите. Тя отбелязва и това, че финансовата култура на българите се подобрява и те все повече разбират, че неплащането на дължимото носи единствено негативи за тях, което ги кара да са по-стриктни. Макар и не пропорционално, броят на отделните случаи също търпи понижение, отчита асоциацията. За периода януари - юни те са малко над 570 хил. при 636 хил. за първото полугодие на 2018 година. който миналата година надхвърли психологическата граница от 1000 лева и достигна 1162 лева, през първото полугодие на 2019 г. отново слиза в по-ниския диапазон и се равнява на 815 лева. Без сериозно изменение остава разпределението на кредиторите по сектори, показват още данните на асоциацията. Делът на банките остава най-съществен, макар да бележи понижение с около 5% спрямо същия период на 2018 година. Телекомите растат от 15% на 17%, докато възложените задължения по застрахователни продукти намаляват с 3 процентни пункта. Малък ръст се наблюдава при задълженията за комунални услуги – от едва 1% за първото полугодие на 2018 г. до 5% през настоящия отчетен период. От 18% на 20% Според Лилия Димитрова, зам.-председател на асоциацията, относителната стабилност там се обяснява с това, че профилът на потребителите на този конкретен продукт на практика не се изменя сериозно във времето, което прави тази картина по-статична. Нов ръст, този път двоен – от 584.6 млн. на 1.180 млрд. лева, се отчита в обема на изкупения дълг. Според асоциацията това се дължи на няколко сделки с банкови институции, които са продали пакети със сериозен обем в рамките на периода. И извън частните случаи активността при продажбата на задължения е висока. също не търпи съществени изменения. Проучването на асоциацията показва, че средният длъжник отново попада в категорията до 30-годишна възраст, мъж е и има средно или висше образование. Градовете на длъжника пък този път са Благоевград и Варна. Зодията на средния потребител с необслужван заем е Рак. При междуфирмената задлъжнялост се наблюдава сериозен спад в обемите и позитивен тренд на покачване на плащаемостта, показват данните. В Европа по-голям процент от фактурите се плащат навреме през 2019 г. в сравнение с предходната 2018 г. В България 77% от издадените фактури също се плащат навреме през настоящата година при 76% през миналата. Българските компании демонстрират най-добрите показатели по редовност на плащанията от 6 години насам. Асоциацията е започнала през септември кампания  \"Мисия платено\" . Оттогава публикуваният онлайн  \"Наръчник за управление на дългове\"  е изтеглен десетки хиляди пъти, посочват от организацията.", "date": "2019.10.08", "title": "Възложените на колекторските агенции дългове за събиране продължават да се свиват"}
{"url": "https://www.dnevnik.bg/sport/2019/10/08/3973601_sled_chetirigodishno_izgnanie_platini_planira/", "text": "Бившият президент на Европейската футболна федерация (УЕФА) Мишел Платини обяви, че има намерение да се завърне във футбола. Французинът изтърпя 4-годишно наказание след разгара на корупционния скандал, засегнал ФИФА. Трикратният носител на \"Златната топка\" беше признат за виновен заради нелоялно плащане на 2 милиона швейцарски франка от президента на ФИФА Сеп Блатер към него. След обжалване в Спортния арбитражен съд (КАС) срокът на наказанието на французина беше намален на четири години. В понеделник санкцията на Платини изтече и той вече е свободен да работи. \"Имам някои идеи, но все още е трудно да говоря по тази тема\", каза Платини пред \"Асошиейтед прес\". Ако започне работа, французинът първо ще трябва да плати глоба от 60 хиляди франка към ФИФА, която вече е просрочена с три години. Платини добави, че \"оставя всички опции отворени\", но е наясно, че следващите избори във френската федерация, УЕФА и ФИФА са след няколко години. \"Знам, че много хора ще направят всичко, за да не мога да се върна във футбола\", каза Платини, визирайки бившите си колеги в УЕФА. \"Обвиниха ме за неща, които не съм направил. Никога не съм искал пари от Блатер, той реши да ми ги даде.\" През юни Платини  беше разпитан  по нови съмнения в корупция. Изслушването му  продължи 12 часа , след което бившият футболист беше пуснат.", "date": "2019.10.08", "title": "След четиригодишно изгнание Платини планира завръщане във футбола"}
{"url": "https://www.dnevnik.bg/evropa/evrofinansirane/oblasti/kultura/2019/10/08/3973507_trima_hudojici_predstaviat_grafika_v_istoricheskiia/", "text": "\"Pontes Artis  представя\" е заглавието на поредица от изложби и срещи, първата от които е с въздействащите графики на трима художници -  Неслучайно е избран за място на първата изложба от поредицата, която се открива тази вечер, Историческият музей на София,   мотивът е да се стимулира от централно ниво националният диалог чрез хуманистичните послания на изкуството. Ирма Водева е най-младата представителка на графиката от тримата художници, но е имала награди за млад автор и Artist-in-residence в Китай (2009, 2015) и Сърбия (2011 г.). Мария Духтева и Иван Нинов са добре познати на изкушената публика със своите графични творби и редовни участия в национални изложби и международни биеналета по света. Духтева е многократно номинирана и награждавана и на национални изложби, и на международни биеналета. Иван Нинов работи предимно в сферата на графиката със смесените техники на сухата игла, литографията и фотолитографията, в рисунката - креда и темпера, но се проявява и в живописта - акварел и масло. Има десетина престижни награди за графика.", "date": "2019.10.08", "title": "Трима художици представят графика в Историческия музей на София"}
{"url": "https://www.dnevnik.bg/razvlechenie/2019/10/08/3973606_samjuel_l_djaksun_za_martin_skorseze_ne_vsichki/", "text": "Американският актьор Самюел Л. Джаксън отговори на  негативните коментари на Мартин Скорсезе за филмите на \"Марвел\" , като обяви, че не всички харесват и творбите на режисьора, пише \"Гардиън\". Скорсезе предизвика вълна от разностранни реакции, след като обяви пред сп. \"Емпайър\", че не е успял да се заинтригува от филмите със супергерои на \"Марвел\", но не е успял, тъй като \"това не е кино\". Джаксън, който играе Ник Фюри в десет от филмите от поредицата на \"Марвел\", сред които \"Отмъстителите\", \"Железният човек\" и \"Капитан Америка\", сравни изказването на режисьора с това да кажеш, че Зайчето Бъни не е забавно. \"Филмите са филми. Не всеки харесва и неговите неща. Имам предвид ние ги харесваме, но не е така с всеки.\" Джаксън коментира още, че множество американци с италиански произход смятат, че Скорсезе не би трябвало да прави филми за тях по този начин. \"Всеки има мнение, няма проблем. Това няма да спре никого да прави филми.\"", "date": "2019.10.08", "title": "Самюел Л. Джаксън за Мартин Скорсезе: Не всички харесват и неговите филми"}
{"url": "https://www.dnevnik.bg/analizi/2019/10/08/3973594_totalna_neadekvatnost_no_puk_tonove_visokomerie/", "text": "                         Певицата Деси Добрева е публикувала видео, подкрепящо протестите срещу измисленото отнемане на деца, и разяснява на хората как да се присъединят към същите тези протести, които ще се проведат пред консулството на Норвегия. Видеото има 800 000 гледания. Мисля, че е време да престанем да се шегуваме с неграмотните постове в групите, в които се разпространява тази безумна пропаганда. Да престанем някак си да се хихикаме колко са прости едни хора и да се бием в гърдите колко сме умни и интелигентни ние. и хора започват да спират децата от училище, защото ги е страх, че ще им ги отнемат. Изумена съм до каква степен държавната администрация пренебрегва масираната пропаганда, която цели заличаване на прогресивното образование на децата ни и всяване на паника - действия, които граничат с тероризъм. Ясно е, че премиерът не желае да застане пред хората и да обясни, че никой няма да ни вземе децата, защото той конфликти не обича, но съвсем скоро това ще ни излезе през носа. Смущава ме дълбоко презрението, което изпитваме към хората, които се страхуват за децата си, защото вярват на безсмислици. Учителите не могат да функционират нормално вече. Много от тях също вярват в съществуването на цялата тази глупост. Хора нормални и интелигентни ми обясняват, че ги е страх, че ще им вземат децата. Не знаят защо. Но ще ги вземат. Организации, които работят срещу насилието над деца, биват обявявани за вражески. Тролове пишат по схема, отдавна доказана от граждани, които са наблюдавали групите срещу Стратегията и при интерес от страна на органите на реда могат да им покажат къде да гледат, ако не могат да се ориентират. Елементарно и лесно е да се издирят организаторите на всичко, което се случва. Но никой не си мърда пръста. Министерството на труда и социалната политика барабар с МВР са неспособни да запишат видео, което има и 3000 гледания, та барем стигнат до някого. Тотална неадекватност, но пък за сметка на това - тонове високомерие.", "date": "2019.10.08", "title": "Тотална неадекватност, но пък тонове високомерие"}
{"url": "https://www.dnevnik.bg/biznes/2019/10/08/3973597_pieshtite_umereno_sa_po-malko_zastrasheni_ot_niakoi/", "text": "Учени от медицински университети в Италия, Холандия и Румъния са представили изследванията си по темата за умерената консумация на алкохол и въздействието ѝ върху здравето, която напоследък е обект на засилени дискусии. На 9-ия Европейски симпозиум ,,Бира и здраве\" в Кралската академия на науките в Брюксел те са представили статистика, която показва взаимовръзка под формата на буквата J (J-образната крива), според която рискът от сърдечно-съдови заболявания намалява при умерена консумация на бира и вино. Това означава, че хората, консумиращи алкохол умерено, са изправени пред по-нисък риск от смърт от сърдечно-съдови заболявания в сравнение с въздържателите или хората, които консумират алкохол прекомерно, съобщава Съюзът на пивоварите.      \"Убедени сме, че експертите трябва да комуникират внимателно здравните ползи и рискове от консумацията на алкохол към широката аудитория. В днешни дни въпросът за съществуването на J-образната крива е широко обсъждан в научните среди. Смятам, че това е въпрос не само на научни данни, а и на гледна точка\", коментира д-р Симона Костанцо, ръководител на редица италиански изследвания за връзката между алкохола и здравния статус на хората, цитирана от съюза. Повече от 100 учени, лекари, пивовари и представители на медиите от цяла Европа са участвали в симпозиума. Едни от основните теми, които са били обсъдени тази година, са били ефекта от умерената консумация на пиво и връзката й със спорта, качествата на бирата и ползите й за жените. От съюза подчертават, че всички представени на симпозиума изследвания и доклади са базирани на продължителни наблюдения и метаанализи с пациенти и доброволци. Учени от Полша са представили данни, според които концентрацията на специфичните елементи в бирата зависи най-вече от спецификите на водата в района на производство. Анализите на 52-те проби в тестваните безалкохолни бири потвърждават, че и този тип пиво е с високо съдържание на полифенолни антиоксиданти, които основно идват от малца и хмела.  Друго проучване, проведено в Университета по приложни науки на Австрия, показва, че безалкохолната бира, подсилена с малки количества натрий, може да е подходяща алтернатива на функционалните питиета за спортистите. Един от важните фактори те да се представят добре по време на състезания са водният и електролитният баланс на тялото. Според учените дисбалансът на тези параметри може негативно да повлияе на физическото и когнитивно представяне на спортистите. Ето защо приемането не само на вода, но и на безалкохолна бира успешно хидратира организма и възстановява електролитния баланс на активно спортуващите. Учени от Испания и Швейцария са представили резултати от нови медицински изследвания, които показват, че поради силиция в пивото умерено в сравнение с тези, които са въздържатели. Тези резултати потвърждават констатациите от предишни изследвания на испански, английски, американски и други лекари. Освен това е възможно да има връзка между умерената консумация на алкохол и по-късното настъпване на менопаузата, което на свой ред понижава и риска от коронарна болест на сърцето. Изследване на холандски медици хвърля светлина върху разликите между мъжете и жените по отношение на Според получените резултати поради анатомични особености жените са далеч по-чувствителни и могат да преработват въглеродния двуокис в напитките в по-малки количества. Изследването също така потвърждава, че вкусът на бирата, а не наличието на алкохол, е водещият фактор, който кара жените да избират бирата.", "date": "2019.10.08", "title": "Пиещите умерено са по-малко застрашени от някои болести, казват европейски учени"}
{"url": "https://www.dnevnik.bg/sviat/2019/10/08/3973623_nobelovata_nagrada_za_fizika_-_za_teoriia_i_za/", "text": "Джеймс Пийбълс за теоретични открития във физическата космология и Мишел Майор и Дидие Куело за откритието на първата  екзопланета  - това са носителите на Нобелова награда за физика тази година. Пийбълс взима половината награда от 9 млн. шведски крони. \"Теоретичната му рамка, развита в продължение на две десетилетия, е основата на съвременното разбиране за историята на Вселената - от  Големия взрив  преди 14 млрд. години до днешния ден\", обясняват от Нобеловия комитет. От  Големия взрив  насам тя се разширява и охлажда и теоретичните му модели са успели да предвидят формата, материята и енергията, съдържащи се в нея - а последните измервания ги потвърждават. 400 хил. години след Големия взрив Вселената е станала прозрачна и светлинните лъчи са започнали да пътуват през пространството; дори днес има следи от тази древна радиация, а в нея се крият много тайни, казват още от Нобеловия комитет. Пийбълс е успял да интерпретира тези следи и да открие нови физически процеси. Майор и Куело, които са работили заедно, ще си поделят другата половина от наградата. През 1995 г. в Южна Франция те за пръв път са открили екзопланета (планета, намиращи се извън Слънчевата система). Тя обикаля около звездата 51 Pegasi, която е подобна на Слънцето. Самата планета на име 51 Pegasi b е \"газова топка, сравнима с най-големия газов гигант в Слънчевата система - Юпитер\". Името ѝ, прието от Международния астрономически съюз през 2015 г., е Димидиум (\"половин\", от латински) като препратка към това, че масата ѝ е поне наполовина от тази на Юпитер. Откритието им предизвиква революция в астрономията, а оттогава насам са открити над 4000 екзопланети.", "date": "2019.10.08", "title": "Нобеловата награда за физика - за теория и за откриването на нова планета"}
{"url": "https://www.dnevnik.bg/bulgaria/2019/10/08/3973617_zadurjaneto_na_polfriiman_v_busmanci_e_nezakonno/", "text": "Джок Полфрийман е незаконосъобразно задържан в лагера за временно настаняване на чужденци Бусманци. Спрямо него има заповед за експулсация, която трябва да бъде изпълнена. \"Въпреки че чакаме решение, той трябва да бъде изведен извън страната.\" Това заяви адвокатът на австралиеца Калин Ангелов в ефира на Би Ти Ви. Ангелов посочи, че Полфрийман е в лагера заради забрана от 2011 г., която е свързана с изпълнение на наказанието му. По думите му за чужденците се налага мярка за административна принуда, която забранява напускане на страната. \"Тази забрана действа до изпълнението на наказанието задържане под стража, т.е. тя е изтекла на 19 септември 2019 г., когато излезе определението на съда\", подчерта защитникът. Защитникът подчерта, че членовете на съдебния състав не са зависими, нито пък решението им е повлияно от становището на Българския хелзинкски комитет. \"Ако я нямаше характеристиката, дадена от Красимир Кънев, нямаше да има фундаментална разлика в обстоятелствата\", допълни защитникът. Ангелов си обяснява действията прокуратурата с желание първо да се насади медийна истерия и после да се \"качи на нея\". Освен това адвокатът обясни, че позицията на ръководството на затвора е внимателно обсъдена в определението на съда. Той посочи, че Джок Полфрийман има документи, които са в австралийските власти. Представени са и копия на Дирекция \"Миграция\". Полфрийман има намерение да изплаща обезщетение на семейството на Андрей Монов, когато започне да работи, добави още адвокатът. \"Преди 2 години, когато започнахме да си говорим с началника на затвора, Полфрийман имаше едно желание – да си изпълни плана, който затворът му беше записал. В плана за изпълнение на присъдата беше отбелязано, че ако той не е наказван, ще получи отпуск\", обясни адвокатът. Ръководството на затвора обаче не е изпълнило своята част от ангажимента, добави Ангелов. В момента Полфрийман очаква решението на Върховния касационен съд, който  вчера заседаваше  по искането на главния прокурор Сотир Цацаров производството по условно предсрочно освобождаване да бъде възобновено, а австралиецът да се върне отново в затвора.", "date": "2019.10.08", "title": "Задържането на Полфрийман в Бусманци е незаконно, твърди адвокатът му"}
{"url": "https://www.dnevnik.bg/analizi/2019/10/08/3973356_borisov_kara_djip_iz_nivite_zashtoto_veche_ne_kara/", "text": "                         Според Карл Попър демокрацията е скучна и досадна работа, но има едно безспорно предимство: властта минава от едни ръце в други без насилие. Можем да продължим това съждение в съвременните условия: всяко засилване на демокрацията смалява ролята на силата в структурирането на властта. И обратното: всяко отслабване на демокрацията укрепва ролята на силата в структурирането на властта. Именно с тази закономерност се сблъска в последните месеци премиерът Бойко Борисов. След като години наред оставяше впечатлението, че работи за отслабване на демокрацията, накрая всичко опря до силата. И се оказа, че силата не е в него. Борисов кара джип из нивите, защото вече не кара влака на държавата. Други го карат, след като успяха да изземат властта от Борисов. Проведоха един вид държавен преврат - изместиха властта от онзи, за когото народът все пак е гласувал, към хора, за които народът не е гласувал. С избирането на Гешев за главен прокурор този преврат просто ще бъде официализиран. Ще стане ясно в чии ръце е властта, защото оттам насетне именно той, а не премиерът, ще издава разпореждания на държавните институции. Че Борисов вече не е силата в държавата - това стана ясно отдавна. И е изобилно коментирано. Вече година и половина наблюдаваме как премиерът издава някакво разпореждане, което обаче не се изпълнява. И той просто отстъпва. Подкарва джипа из нивите в търсене на колхознички, с които да се снима. Последните примери са достатъчно красноречиви. Избухва Борисов, че в БНР едни главанаци саботират правителството и затова трябва да си ходят. Главанаците обаче правят точно обратното: контраатакуват. В какви ситуации главанаците постъпват така? Ами в такива, при които знаят къде е реалната сила. В случая реалната сила не е в Борисов, а в онези, които са се обаждали за свалянето на Силвия Великова и за изключването на сигнала. И така Борисов млъква по въпроса за радиото. Казва Борисов, че е дал 50 милиона за медицинските сестри, а сетне увеличава сумата на 86 милиона. Неговият подчинен обаче, министърът на здравеопазването, отсича: Не били 86 милиона, а 6. И освен това вече били похарчени. Борисов мълчи. Мълчи и по сагата с предсрочно освободения Полфрийман. А знае много добре (все пак в качеството си на премиер обикаля света), че задържането му представлява грубо нарушение на всички закони, включително и международни. А освен това може да доведе до тежки разправии с Австралия. Но Борисов мълчи за това \"отвличане\" на чужд гражданин. Както преди време мълчеше за отвличането на кораб на чужда държава. Силно впечатление прави рязко нарасналата степен на наглост на различните държавни началници, които вече не смятат за необходимо да се подчиняват на премиера. Сякаш се състезават кой да разяри по-големи групи граждани. Цацаров: Проверихме и не знаем кой спря сигнала на \"Хоризонт\". Шефът на БНР: Великова не е сваляна от ефир. И голяма работа, че спрял сигналът на радиото. Здравният министър: Не са 86 милиона, а 6. И не са за вас. В една демокрация подобно поведение е необяснимо. Защото управляващите все пак се нуждаят от подкрепата на обществото - и се състезават за нея. Когато обаче демокрация няма и всичко вече се решава със сила, състезанието е друго: кой да изглежда най-силен сред силните. В случая: който днес разяри най-голямо количество граждани, но успее да остане на поста си, той ще вземе голямата власт утре, когато силните се съберат да си я поделят. Години наред на Борисов му беше обяснявано: градиш инфраструктурата на диктатура, но няма ти да си диктаторът. Ще те измамят и други ще яхнат тази инфраструктура. Но Борисов не слушаше и не вярваше. Базисното политическо невежество се оказа по-силно от елементарния инстинкт за самосъхранение. Въпросът е: кой е този, който в момента взима властта от Борисов? По метода на аналогиите, това най-вероятно е ДПС. По времето на Орешарски тази партия вече проведе подобна операция - да превземе властта отвътре, а нейни агитатори да обикалят София с посланието: \"Оттук нататък това е правителство само на ДПС\". Знаем, че от ДПС са се обаждали в БНР за свалянето на Великова от ефир. Знаем, че Гешев е кандидатура не на Борисов, а на кръговете около ДПС. И знаем, че ДПС трупа финансови ресурси чрез Българската банка за развитие. Кой друг? Тъй като ДПС има важна роля в службите за сигурност и в прокуратурата (и в две министерства, но в случая те не ни интересуват), значи и тези структури попадат в кюпа на превратаджиите. А също така знаем, че тези структури са обвързани с Кремъл - прокурорите дори не крият редовните си посещения за \"обучение\" в Москва. Близката цел на преврата е очевидно (очевидно за тези, които са чели Аристотел) олигархията да управлява без оглед на резултатите от каквито и да било избори. Както и без оглед на каквито и да било закони. Далечната цел: откъсване на България от съюзите на Западния свят и превръщането ѝ в руски коридор, свързващ Москва с нейните съюзници в Белград и Будапеща. Тоест отцепване на Балканите от Европа. За да се случи всичко това, задължително трябва да се стигне до положение, при което голата, неограничавана от никакви закони сила да се превърне в единствения начин на управление. Несъгласните да са в затворите. Неудобните фирми и организации да са \"заличени\". Най-устатите индивиди да бъдат запознати със съответните дози новичок или полоний. На всеки протест да има хайки, а улиците периодично да бъдат запълвани с татуирани мъже, събрани от фитнес-мазетата на Перник, \"Люлин\" и \"Дружба\". Това не мина в Черна гора. Не мина и в Македония. Да видим дали ще мине тук. Но при всички положения спрете да пишете, колеги, че Борисов трябвало да направи нещо. Борисов вече нищо не може да направи. Защото му се подчинява единствено джипът, с който обикаля из нивите. Само гражданите могат да направят нещо.", "date": "2019.10.08", "title": "Борисов кара джип из нивите, защото вече не кара влака на държавата"}
{"url": "https://www.dnevnik.bg/bulgaria/2019/10/08/3973340_v_subota_izticha_srokut_za_podavane_na_zaiavleniia_za/", "text": "В събота изтича срокът, в който избирателите, които на местните избори на 27 октомври т.г. искат да гласуват за кмет и общински съветници в населено място, различно от постоянния им адрес, могат да подадат заявление за гласуване по настоящ адрес в съответната администрация. Условие обаче е да имат настоящ адрес поне от шест месеца преди деня на вота, т.е. поне от 26 април т.г. Искането може да се подаде писмено или през сайта на съответната община. В същото време избирателите могат да проверят дали са вписани в избирателния списък на секцията, в която трябва да гласуват. Това става на сайта  grao.bg/elections , чрез изпращане на есемес с ЕГН на 18429 срещу 25 стотинки без ДДС или с обаждане на 0800 14726. При грешка, избирателят може да поиска корекция от общината с подаване на заявление до 19 октомври. Кметът разглежда искането и обявява публично решението си в срок от 2 дни.", "date": "2019.10.08", "title": "В събота изтича срокът за подаване на заявления за гласуване по настоящ адрес"}
{"url": "https://www.dnevnik.bg/analizi/2019/10/08/3973342_iljuziiata_za_vremenno_otstraniavane_na_glavniia/", "text": "                         През есента предстоят редица интересни неща в правосъдието. Първата група събития са свързани с избори – на главен прокурор, главен съдебен инспектор и редови инспектори в Инспектората към Висшия съдебен съвет (ИВСС). На този етап не може да се очаква много от тях – и процедурите, и особено хората, които следва да ги прилагат, са доказали, че нямат желание за положителен подбор. Последиците от тези избори ще са негативни, но обозрими в рамките на започващ и приключващ мандат. Втората група събития са свързани с изменения на устройствения Закон за съдебната власт (ЗСВ), а вероятно, макар и малко, и на конституцията. Темата е до болка позната – прокуратурата и статутът на главния прокурор. Тук последиците са далеч по-трайни и опасни. Към този момент от Министерство на правосъдието (МП) са изпратили запитване до Комисията за демокрация чрез право към Съвета на Европа или т.нар. Венецианска комисия. Министър Кирилов заяви, че ще отправи питане и до Конституционния съд по темата. В публичното пространство липсва информация относно резултата от изпратените въпроси, а от МП не отговарят и на изпратените запитвания в тази връзка. С оглед на това какви отговори ще получи МП предстои или частично решение, или частично допълнително влошаване на уредбата относно процедурата за ефективно разследване и възможността за последващо отстраняване на главния прокурор. Припомняме, че тази необходимост възниква от 10-годишната липса на изпълнение на осъдителното решение от Европейския съд за правата на човека по делото \"Колеви срещу България\". Основният проблем за решаване е създаване на възможност за извършване на като се има предвид доминиращото му положение над всички редови прокурори. Под ефективно разследване следва да се разбира такова, което да протече с необходимата бързина, ефективност и независимост при достатъчен обществен надзор. Целта е създаване на институционална и функционална независимост на прокурорите, които биха се осмелили да го започнат и извършат. И докато функционалната независимост е постижима само с акта на временното отстраняване на главния прокурор, то институционалната остава трудно изпълнима. Последното се дължи на устройството на ВСС и изисква преструктуриране на прокурорската колегия, за да бъде ограничено влиянието на главния прокурор върху членовете ѝ. Сега съществуват три нормативно установени процедури, по силата на които може да се потърси възможност за отстраняване на главния прокурор. Те страдат от редица слабости като в крайна сметка са трудно приложими и неефективни, а оттам и негодни за употреба. По-скоро стоят като нормативна украса, сложена за посрещане и отблъскване на тежки препоръки от всевъзможните консултативни органи и механизми на Съвета на Европа и Европейския съюз. Първата е по реда на ЗСВ, но тя не е временна мярка, не дава право на защита на отстранявания и не регламентира ред и способи за ефективно разследване. Това е основанието за предсрочно освобождаване по реда на чл. 175, ал. 5 от ЗСВ. Този текст Препращането към чл. 173 от ЗСВ внася яснота единствено относно необходимостта от 17 гласа (от 25) за приемане на решение. В този си вид, текстът на 175, ал. 5 от ЗСВ е мъртва разпоредба и има характер на последващо решение от вече възникнали и установени преди това нарушения. Втората възможност е временното отстраняване от длъжност на съдия, прокурор и следовател по реда на чл. 230 от ЗСВ. Тази разпоредба също е абсолютно неприложима, тъй като именно главният прокурор е оправомощен да прави искането за временно отстраняване. Към настоящия момент, от МП предлагат отмяната на този текст и всички магистрати, вкл. главният прокурор, да подлежат на отстраняване по общия ред на чл. 69 от Наказателно-процесуалния кодекс (НПК). Приложението на този процесуален институт е твърде стеснен, за да удовлетвори случай, в който е засегната фигурата на главния прокурор. На първо място, приложното поле на чл. 69 от НПК е само за престъпление, \"извършено във връзка с работата на обвиняемия\". В този случай изпълнението на тази охранителна мярка би било само във връзка с ограничен вид престъпления, например престъпления срещу правосъдието (чл. 289 от НК – склоняването към нарушаване на длъжностни задължения) и др. С оглед на историческия опит обаче по този начин например поръчано и/или извършено убийство като описаните във фактическата обстановка по делото \"Колеви\". Именно това е изложената теза за поръчаното убийство на прокурора Колев от действащия главен прокурор по това време Филчев, както и твърдението за фактическото извършване на убийството на ямболската адвокатка Надежда Георгиева. Второ по ред е условието обвиняемият да е \"привлечен за умишлено престъпление от общ характер\" – проблемът е, че до такова обвинение практически трудно би се стигнало с оглед на средата в българската прокуратура и фактическата власт на главния прокурор. Третата предпоставка е за обвиняемия да \"има достатъчно основания да се счита, че служебното му положение ще създаде пречки за обективно, всестранно и пълно изясняване на обстоятелствата по делото\". Така приложението на чл. 69 от НПК е със значително стеснен обхват на прилагане, а в допълнение към това, е практически затруднено осъществяването на привличане като обвиняем на главния прокурор от подчинените нему. Дори и да допуснем привличането на главния прокурор като обвиняем, предвид доминиращото положение на главния прокурор в самата прокуратура, лесно би се стигнало и до отмяната на самата мярка за временно отстраняване в досъдебното производство по реда на чл. 69, ал. 5 от НПК. На този етап от производството, когато отпадне нуждата от взетата мярка, в досъдебното производство отстраняването от длъжност се отменя от прокурора или по искане на обвиняемия или неговия защитник от съда по реда на ал. 1 и 2, без дори съдебен контрол, Трудно можем да приемем за силен аргумента в подкрепа на прилагането на чл. 69 от НПК като ефективен способ за отстраняване на главния прокурор и аргумента, че мярката за временно отстраняване от длъжност може да бъде приложена и в по-късен момент, например съдебното производство, включително второинстанционно такова (вж. Определение № 31 от 9.08.2005 г. на Военно-апелативен съд на РБ по ч. н. д. № 52/2005 г.). След решението на КС (РКС № 2/2019 по КД № 2/2018 г.), с което са обявени за противоконституционни ал. 1 и ал. 2 на чл. 230 от ЗСВ (изм. - ДВ, бр. 90 от 2017 г.), отстраняването на магистрат вече не е задължително, а по преценка на ВСС, но при фактическата власт на главния прокурор пак не би сработила. Двете мерки преследват различни цели – тази по чл. 69 от НПК цели да обезпечи нормалното провеждане на наказателния процес в частта обвиняемият да не попречи на нормалното събиране на доказателства. Мярката по чл. 230 от ЗСВ е далеч по-строга и преследва друга цел – запазване авторитета на правосъдието, за да не се стига до практическата ситуация обвиняем да разглежда делото на подсъдим гражданин. Така и при съществуването на чл. 230 ЗСВ, и на чл. 69 от НПК няма ефективен способ за временно отстраняване на главния прокурор. А въпросът за статута на главния прокурор отново не намира решение – усилията очевидно са да няма такова.", "date": "2019.10.08", "title": "Илюзията за временно отстраняване на главния прокурор"}
{"url": "https://www.dnevnik.bg/sviat/2019/10/08/3973227_prepulnenite_bejanski_lageri_v_gurciia_-_izpitanie_za/", "text": "                         Димитриос Карсиотис е възмутен: \"Овцете ми ги няма, реколтата от нар също. Тези хора са откраднали всичко\", оплаква се пенсионерът. Под \"тези хора\" Карсиотис има предвид бежанците и мигрантите, които водят своето безрадостно съществуване в намиращия се наблизо лагер в Мория. Новодошлите непрекъснато идват в селото, защото в лагера така или иначе няма достатъчно място за тях. Първоначално палатковият лагер в Мория е бил предвиден за 2 800 души, но днес в него живеят 13 000 човека - и то в унизителни условия. Съседното село Мория, до което човек може да стигне и пеша, има около 1 000 жители. Те дълго обмислят дали да коментират ситуацията в района, защото се страхуват да не бъдат сметнати за ксенофоби. Но същевременно не могат да мълчат повече. Има проблеми с пришълците \"Почти всички тук се отнасят толерантно с чужденците. Някои от жителите са имали контакт с новодошлите, но е вярно, че има проблеми\", обяснява Стратос Маринатос, който работи в хранителния магазин на баща си в селото. Явно става въпрос за по-дребни криминални престъпления, но младежът не желае да навлиза в подробности. Според Маринатос саморазправата не е решение, но предизвикателствата са твърде големи, за да могат селяните сами да се справят с тях. Маринатос е убеден, че управляващите, и не на последно място ЕС трябва да се погрижат за тревогите на хората от Лесбос. Много негови съселяни мислят така. Новоизбраният кметски наместник Йоанис Мастроянис е пенсиониран ветеран от бреговата охрана. Той разказва, че като служител на реда рядко си е имал работа с бежанци в Беломорието. На сегашната ситуация в близкия бежански лагер той гледа много скептично, най-вече заради това, че в него бежанците, които идват от повече от седемдесет държави, живеят много натясно: \"Колкото по-малко е пространството, толкова повече изпъкват етническите и религиозните различия и това може да провокира напрежение\", казва 70-годишният мъж.      \"Непрекъснато се краде по нещо\" Той уверява, че до този момент в селото не се е стигало до насилие. Когато първите мигранти пристигнали на остров Лесбос, местните жители направили всичко възможно, за да им помогнат. Но междувременно тревогите на селяните нараснали: \"Непрекъснато се крадат плодове, зеленчуци или добитък, жителите се страхуват за скромното си богатство\", разказва кметският наместник. Днес новодошлите определят облика на селото: шляят се по улиците, купуват си нещо за ядене, припичат се на слънце. Повечето са от Афганистан. От време на време и жените излизат да се разхождат в по-малки групи. Всеки, който някога е виждал бежанския лагер отвътре, едва ли може да обвинява тези хора, че берат плодове от пътя. За съжаление и възможностите на местните не са неограничени. Пенсионерът Димитриос Карсиотис разказва, че му се налага да оцелява с пенсия от 338 евро и също така да се грижи за безработните си роднини. Той разчитал на допълнителния си доход като овцевъд и затова все още не може да прежали загубата на своите трийсет овце - въпреки еднократното обезщетение в размер на 1700 евро. \"Отглеждането на овце ми носеше годишен доход от 3000 евро, но тези пари изчезнаха завинаги. Свършен съм\", оплаква се Карсиотис. На Лесбос имат опит с изселници Лесбос, третият по големина остров в Гърция, има дълга изселническа традиция: през 60-те години на миналия век хиляди заминали за Германия, Австралия или САЩ - на работа. Заради това, но и не само, много хора на острова проявяват състрадание към бежанците. 85-годишната баба, която раздаваше хляб на новодошлите на плажа в Сикамия, дори беше номинирана за Нобеловата награда за мир през 2016 г. - като събирателен образ за население на острова. Постепенно тази солидарност започва да изчезва. Йоанис Мастроянис разказва, че много добре разбира какво означава да напуснеш дома си и да се опитваш да изградиш по-добър живот на друго място. В крайна сметка собственият му син е емигрант в САЩ. Но веднага допълва, че навремето той е влязъл съвсем легално в страната и днес спазва нейните закони и разпоредби.", "date": "2019.10.08", "title": "Препълнените бежански лагери в Гърция - изпитание за всички"}
{"url": "https://www.dnevnik.bg/sport/2019/10/08/3973324_v_istoricheska_bitka_s_chasovnika_kipchoge_poema_po/", "text": "Световният рекордьор в маратона Елиуд Кипчоге е вече във Виена, но не за туристическа обиколка, а за да се впусне в най-голямото си предизвикателство. Кениецът ще прикове погледите с нов  опит да измине дистанцията от 42.195 км за по-малко от два часа . През 2017 г. Кипчоге остана на 25 секунди от митичната граница, като този път проектът на химическата компания  \"Инеос\"  - The 1.59 Challenge, цели да преобърне представите за невъзможното. Опитът дава заявка да бъде преломен момент в историята както в спортен план, така и в науката. Екип от експерти от различни сфери е уточнил всичко до последния детайл, за да се гарантират максимално добри условия пред Кипчоге. Това е причината кениецът да бяга във  Виена . Проектът ще се проведе в близост до увеселителния парк Пратер, който е с дължина 4.3 км. Трасето е равно и бързо, защото е заобиколено от много дървета, които спират поривите на вятъра. Оптималните условия включват температури между 7 и 14 градуса по Целзий и влажност под 80%. Времевият период за провеждане на опита беше съкратен от 12 до 14 октомври, като в сряда екипът ще съобщи кой ден ще предложи най-добри условия за стартиране. Началото ще бъде дадено в интервала от 5 до 9 ч. сутринта. \"Бях като боксьор, който излиза на ринга и не знае какво ще му се случи\", каза кениецът за предишния си опит. Той допълни: \"Но този път съм подготвен и знам какво да очаквам\". В подготовката си за предизвикателството Кипчоге е бягал от 200 до 230 км на седмица. В помощ на кениеца ще влязат 41 състезатели, които ще задават темпото в различни моменти от дистанцията. С него ще бъдат десет спортисти, участвали на завършилото в неделя световно първенство по лека атлетика в Доха. Сред тях е етиопецът Селемон Барега, който спечели сребърен медал от турнира в бягането на 5 000 метра. Двукратният победител в Диамантената лига на 1500 м Роналд Мусагала и олимпийският шампион в дисциплината Матю Сентровиц също са заявили участие.      И екипировката влиза в действие, като Кипчоге ще бяга с ултралеки маратонки на \"Найки\". Те са изработени от карбонови нишки и ще му позволят да бяга с 4% по-бързо. Добрата форма на Кипчоге му дава увереност, че ще успее от втория опит. През септември 2018 г. в Берлин  Кипчоге постави нов световен рекорд в маратона (2.01:39 ч.) , като  той свали цели 78 секунди от предишното върхово постижение . В края на април кениецът спечели надпреварата в Лондон, като даде второто най-добро време в историята - 2.02.37 ч. Дори и да слезе под границата от 2 часа, резултатът на Кипчоге няма да бъде записан като рекорд от Международната федерация по лека атлетика заради манипулирането на опита в търсене на възможно най-добри условия. The 1.59 Challenge може да бъде наблюдаван онлайн в платформата за видеа YouTube. ", "date": "2019.10.08", "title": "В историческа битка с часовника Кипчоге поема по мисия \"Под 2 часа\""}
{"url": "https://www.dnevnik.bg/sviat/2019/10/08/3973251_vladeniia_na_koronata_brekzit_shte_gi_porazi_fatalno/", "text": "Стане ли дума за Брекзит, всички обръщат очи към Лондон, но британската Корона има и редица отвъдморски владения. Повечето от тях ще трябва да се борят за оцеляване при евентуален Брекзит без сделка, пише Щефани Хьопфнер за \"Дойче веле\". Ако в края на октомври се стигне до хаотично излизане на Великобритания от ЕС, това ще има драматични последици за британските отвъдморски територии и ексклави. Ето няколко примера: Ангила На около 6500 километра от Лондон се намира британската отвъдморска територия Ангила. Въпреки отдалечеността от Великобритания, Карибският остров ще бъде силно засегнат от евентуален Брекзит без сделка, защото е асоцииран с ЕС. По-голямата част от 13 000-те жители на острова са против Брекзит, но те никога не са били питани какво мислят по въпроса. Сега най-големите им опасения са, че няма да си сътрудничат търговски със съседния остров Свети Мартин, който отчасти спада към френските задморски територии. Населението на Ангила е силно зависимо от редица вносни стоки от първа необходимост - от питейна вода до строителни материали - които пристигат на острова от пристанището на съседния Свети Мартин. Последиците от Брекзит ще бъдат усетени и в инфраструктурата. Щетите, причинени от урагана Ирма в края на 2017 г., все още не са отстранени, а къщите и училищата продължават да са частично разрушени. Досега ЕС изпращаше помощи за възстановяването на острова и се явяваше най-големият кредитор на Ангила. Никой не знае какво ще се случи след Брекзит. Затова все по-често се чуват призиви за напускане на Обединеното кралство. Фолкландски острови Фолкландските острови са разположени в южната част на Атлантическия океан, на около 13 000 километра от Обединеното кралство. Архипелагът е почти напълно зависим от Великобритания, фолкландската лира е обвързана с британската лира едно към едно. Като жители на отвъдморска територия, гражданите на островите нямат правото да гласуват на британски избори, затова не можеха да участват и в референдума за излизането от Европейския съюз. Населението на Фолкландските острови се препитава не само от отглеждането на овце и продажбата на вълна, кожи и лой, но и от риболов. Почти целият улов се изнася за Испания, откъдето се изпраща към други европейски страни. Количествата са огромни: една трета от калмарите, които се продават в Испания, са от Фолкландските острови. Стигне ли се до Брекзит без сделка, купувачите в Европа ще трябва да плащат между 6 до 18% от митото, което означава, че морските дарове значително ще поскъпнат. Не се знае дали при това положение Испания и другите държави от ЕС ще продължат да се интересуват от тази стока. Гибралтар Британската територия, разположена в най-южния край на Испания, гласува почти единодушно - с цели 96 процента - за оставане в ЕС. Районът, населяван от около 34 000 жители, е икономически зависим от Иберийския полуостров. Всеки ден около 15 000 британци пътуват до испанската част на полуострова. Обратно, в Гибралтар работят около 10 000 испанци. Временно затваряне на границите, каквито е имало в периода между 1969 и 1985 г., би нанесло сериозни икономически щети и на двете страни. От около 300 години територията представлява ябълка на раздора между Испания и Великобритания. Наскоро имаше опасност спорът отново да ескалира - въпросът за Гибралтар беше една от големите спънки на преговорите за Брекзит. Но Лондон и Мадрид успяха да се споразумеят и решенията за Гибралтар в бъдеще ще трябва да бъдат одобрявани и от Испания. Нормандските острови Островите в югозападната част на Ламанша не са част от британските отвъдморски територии, но имат специален статут като владения на британската корона. С други думи: кралицата е техен суверен, но те не са подчинени на Лондон. Въпреки живописните плажни пейзажи основният източник на доходи по тези места не е туризмът, а данъчната система. Трите острова Джърси, Гърнси и остров Ман са известни като данъчен оазис - чуждестранните компании не плащат данък върху печалбата, капитала и наследството. Един Брекзит вече би могъл да предизвика значителни проблеми за трите острова. Досега те разчитаха на защитата на Великобритания пред ЕС, но тя ще отпадне в мига, в който Великобритания напусне Съюза. Бермудските острови в Северния Атлантически океан, британските Вирджински острови и Каймановите острови в Карибите също поддържат този доходен бизнес модел - засега. ", "date": "2019.10.08", "title": "Владения на Короната: Брекзит ще ги порази фатално"}
{"url": "https://www.dnevnik.bg/evropa/regioni/2019/03/13/3403115_kalendar_na_subitiiata_svurzani_s_regionalno_razvitie/", "text": "                         Октомври 2019 - В музей \"Старото школо\", град Трявна, Областен информационен център – Габрово Ви кани на информационна среща \"Европа в моя град: Промяната в Трявна\".  - В Актовата зала на СУ \"Васил Левски\", град Севлиево, Областен информационен център – Габрово Ви кани на информационна среща \"Европа в моя град: Промяната в Севлиево\".  - От 15:00 ч. в залата на сдружение ИМКА – Габрово Областен информационен център – Габрово Ви кани на информационна среща \"Европа в моя град: Промяната в Габрово \".  - Краен срок по покана до екологични организации за участие в тематична работна група за разработване на новата оперативна програма за подкрепа на регионите за програмния период 2021-2027 г. Подробности ще намерите  тук . - В офиса на Областен информационен център – Габрово ще се проведе пресконференция за медиите за предстояща инициатива: \"Европа в моя град: Промяната в Габрово/Севлиево/Трявна\". Инициативата ще се осъществи с три събития в Габрово на 15.10.2019 г., Севлиево на 16.10.2019 г. и Трявна на 17.10.2019 г. Участието на младежи от средните училища в събитията ще бъде привлечено с изложба на обновени обекти с европейско финансиране, фото конкурс с награди \"Селфи с Европа\" и дискусия на тема: \"В какво да се инвестират европейски средства в моя град през следващия програмен период 2021-2027г.\"  - Краен срок за кандидатстване по инициативата \"Интеррег доброволческа младеж\", която набира и изпраща млади доброволци в трансгранични, транснационални и междурегионални програми, и във финансираните от тях проекти. Целта е да се популяризира солидарността и регионалното сътрудничество в Европа, чрез разпространение на информация за конкретни постижения на програмите \"Интеррег\" и финансираните от тях проекти. Продължителността за доброволчество в една организация домакин за едно лице е от два до шест месеца. Една организация може да бъде домакин в един и същ момент на повече от един доброволец. За участие в инициативата кандидатстват както организациите, които ще бъдат домакини на доброволци, така и младите хора, които желаят да бъдат доброволци. Повече информация можете да намерите  тук . Септември 2019 - Краен срок за участие в конкурса \"Покажи как обновяваме родното ти място\". Подробности можете да видите  тук .  - Годишна Конференция на Програмата Interreg V-A Румъния-България и Ден на Европейското сътрудничество 2019. Участниците ще създадат интерактивна изложба относно Европейското сътрудничество като част от една обща дейност на ниво програми за териториално сътрудничество. Подробности ще намерите  тук . - Областен информационен център – Ловеч ще проведе открита приемна на тема \"Възможности по ПРСР и ОП\" в гр. Троян. Мобилният щанд на ОИЦ-Ловеч ще бъде разположен на централно място пред сградата на Община Троян. Откритата приемна ще продължи два часа в интервала 11.00 – 13.00 ч., като ще бъде предоставена информация за възможности за проектно финансиране по Програмата за развитие на селските райони и възможности за реализиране на идеи чрез Финансови инструменти по ОП.  - В библиотеката на Технически университет – Габрово ще се проведе събитие в рамките на междуинституционалната Платформата за обмен на знания (KEP) на ЕК, координирано от Европейски Комитет на регионите и Европейската Комисия. Този тематичен семинар за Индустрията 4.0 има за цел да повиши осведомеността и да насърчи обмена на информация и най-добри практики между Европейската комисия и регионите на ЕС, както и между самите региони.  - Краен срок за участие в конкурса по програма Interreg V – A Румъния-България - \"Как се промени вашият живот, откакто европейските средства започнаха да се отпускат за трансграничния регион между Румъния и България\". Повече подробности можете да видите  тук . - От 11.00 ч., в офиса на Областен информационен център – Стара Загора ще се проведе работна среща с представители на медиите на тема: \"Възможности за финансиране в малките населени места в област Стара Загора чрез Местните инициативни групи\". Август 2019  - Краен срок по поканата за участие в тематична работна група за разработване на оперативна програма за подкрепа на регионите за периода 2021-2027 г. Повече информация можете да намерите  тук . - Краен срок за кандидатстване в конкурса \"Истории\" от \"Европа в моя регион\". Подробности можете да прочетете  тук . - Oт 10:30 часа, на центъра на гр. Чепеларе, ще се проведе информационно събитие за представяне на актуалните възможности за европейско финансиране. Посетителите на събитието ще имат възможност да се запознаят с отворените за прием процедура \"Подкрепа за устойчив бизнес\" по Оперативна програма \"Развитие на човешките ресурси\", процедура \"Изпълнение на демонстрационни проекти в областта на управлението на отпадъците\" по Оперативна програма \"Околна среда\", подмярка 6.3 \"Стартова помощ за развитието на малки стопанства\" от Програма за развитието на селските райони, както и с други актуални възможности за финансиране на своите идеи с европейски средства. Юли 2019  - От 15:00 часа, в офиса си Областният информационен център – Русе организира запознаване на потенциални бенефициенти с условията за кандидатстване по подмярка 6.3 \"Стартова помощ за развитието на малки стопанства\" от Програмата за развитие на селските райони 2014 – 2020. - Oт 11:00 часа на изнесен щанд пред община Мездра, Областен информационен център – Враца организира информационна среща. По време на срещата ще бъде предоставена информация за актуални процедури по ОП \"Развитие на човешките ресурси\", ОП \"Иновации и Конкурентоспособност\", ОП \"Морско дело и рибарство\", \"Програма за развитие на селските райони\" и представяне на бюлетин с успешно изпълнени проекти от област Враца.  - От 17:00 часа, на пл. Свобода, гр. Добрич, Областен информационен център – Добрич ще се включи в информационното изложение на представителството на Европейска комисия в България с изнесена приемна и информационен щанд. По време на събитието експертите от центъра ще информират и консултират заинтересованите граждани за актуалните възможности за финансиране на проекти по програмите, съфинансирани от Европейските структурни и инвестиционни фондове. - От 16:00 до 20:00 часа, в сградата на Областния информационен център - Търговище ще се проведат индивидуални консултации, посветени на възможностите за европейско финансиране за предприемачи, публични предприятия и общини. организира регионални срещи за стратегически консултации по повод програмирането на новата европейска оперативна програма за подкрепа на регионите за периода 2021-2027: За Северозападен район -  в Ловеч; за Югозападен район -  в София; за Югоизточен район -  в Бургас; за Северен централен район -   в Разград; за Североизточен район -   в Търговище; за Южен централен район -   в Смолян. Неправителствените организации, бизнесът и обществените групи могат да се включат със свои предложения и на ел. поща:  regionalnorazvitie@mrrb.government.bg - Краен срок за кандидатстване за програмата на Европейската комисия, която свързва журналистиката и регионалната политика на ЕС. Повече информация можете да намерите  тук . - В офиса на Областен информационен център – Ямбол ще се проведе информационна среща на тема: \"Подмярка 6.3. \"Стартова помощ за развитието на малки стопанства\" от ПРСР 2014-2020 г.\".  - От 10:00 часа пред къща-музей Иван Вазов в гр. Сопот, община Сопот, Областен информационен център-Пловдив ще позиционира изнесена приемна. Експертите на областния център ще предоставят информация за актуални и предстоящи процедури и мерки на програмите, финансирани от европейските структурни и инвестиционни фондове, както и начините за кандидатстване чрез електронната платформа ИСУН 2020. Юни 2019 - Краен срок във конкурса за отбелязване на Деня на европейското сътрудничество. Програмата Interreg V-A Румъния-България участва в отбелязването на Ден на европейското сътрудничество 2019, организиран от програмата \"Интеракт\", като започва любителски видео конкурс. Целта на конкурса е да улови същността на европейския дух и чувство, чрез видеоклип, който да \"говори\" както на заинтересованите страни, така и на широката общественост. Основната концепция на видеоклиповете трябва да бъде кратка реакция (максимална продължителност 40 секунди) за това защо \"ЕВРОПА Е ТИ\" (и какви ползи ви носи Европа). Видеоклиповете могат да изобразяват анимирани и / или реални изображения. Видеото може да бъде записано на румънски, български и английски език. Повече информация можете да намерите  тук .  - от 11:00 часа в Зала 102 на Община Горна Оряховица, ОИЦ – Велико Търново ще проведе информационна среща на тема \"Възможности за финансиране от Европейските структурни и инвестиционни фондове\". За участие в събитието са поканени представители на местната власт, бизнеса, учебни заведения, обществени и неправителствени организации, заинтересовани граждани и др.  - от 13:00 часа в Зала 1 на Община Свищов, ОИЦ – Велико Търново ще проведе информационна среща на тема \"Възможности за финансиране от Европейските структурни и инвестиционни фондове\". За участие в събитието са поканени представители на местната власт, бизнеса, учебни заведения, обществени и неправителствени организации, заинтересовани граждани и др.  - от 11:00 ч. екипът на Областния информационен център (ОИЦ) ‒ Разград ще проведе информационна среща на тема \"Какво предлагат европрограмите през 2019 г.\" с представители на широката общественост в Бизнес център - Исперих. Май 2019  - от 10:00 часа Областният информационен център-Варна ще се включи в обучение, организирано съвместно с Местна инициативна група \"ВЪЗХОД – Ветрино, Вълчи дол, Провадия\". То ще се проведе в сградата на Община Провадия. Обучението \"Често допускани грешки при подготовката и изпълнението на проекти. Финансови корекции\" е насочено към потенциални бенефициенти и други заинтересовани лица.  - Краен срок за участие в обществена консултация по Стратегия на Европейския съюз за Дунавския регион. Подробности можете да намерите  тук .  - Краен срок за участие в конкурса \"Иновативен млад фермер\". Можете да участвате, ако сте на възраст до 45 години и имате/или управлявате земеделско стопанство (без ограничение за производственото направление), управлявате организация/група на производители или кооперация, имате собствено/или управлявате преработвателно предприятие, или сте млад предприемач от селските райони или от областта на горско стопанство, както и други иницативи в областта на повишаване на качеството на живот на селските общности/МИГ. Участниците следва да са изпълнили (или да са във финална фаза на изпълнение) проект, финансиран по Програма за развитие на селските райони (ПРСР) 2007-2013; ПРСР 2014-2020; някоя от Национална програма за подпомагане на лозаро-винарския сектор или Националната програма по пчеларство или др. инструмент на Общата селксостопанска политика. Подробности можете да намерите  тук .  - Областен информационен център – гр. Хасково организира в община Симеоновград публично информационно събитие на тема: \"Представяне на възможности за кандидатстване по актуални процедури, финансирани от ЕСИФ\". Срещата е насочена към представители на местната власт, културни институции, неправителствени организации, малки и средни предприятия, земеделски производители институции в област Хасково, с цел предоставяне на информация на заинтересованите страни за възможности за финансиране на проектни предложения, финансирани от европейските структурни и инвестиционни фондове. Събитието ще се състои в залата на общинска администрация, гр. Симеоновград, начален час на събитието: 11.00 часа. е крайният срок за участие в  конкурса  за наградите \"Regiostars\". Целта на конкурса е да идентифицира добри практики в регионалното развитие и да подчертае иновативни проекти, финансирани от ЕС, които биха могли да са привлекателни и вдъхновяващи за други региони и управители на проекти. Категориите на конкурса са: - категория 1 - Умен растеж: Популяризиране на цифровата трансформация; - категория 2 - Устойчив растеж: Свързване на зелено, синьо и сиво; - категория 3 - Приобщаващ растеж: Борба с неравенствата и бедността; - категория 4 - Градско развитие: Изграждане на градове, издръжливи на климата; - категория 5 - Тема на 2019 г.: Модернизиране на услугите в здравеопазването. Април 2019  - Крайният срок за участие в конкурса \"Екообщина 2019\". Конкурсът насърчава усилията на общините да развиват проекти, насочени към следните области, свързани с устойчивото развитие: управление на отпадъците, управление на водите, повишаване на енергийната ефективност, подобряване качеството на атмосферния въздух, обновяване на публичните пространства. Конкурсът е отворен за участието на всички български общини с население под 10 хил. жители (кметствата на територията на тези общини), които желаят да разработят образцов проект в една от областите на устойчивото развитие (водоснабдяване и канализация, отпадъци, енергийна ефективност, подобряване качеството на атмосферния въздух, публични пространства и др.). Предоставените средства могат да послужат или за реализирането на \"малък\" проект, или за създаването на добавена стойност към съществуващ проект, или за мобилизирането на други средства. Повече информация можете да намерите  тук . . - На 19 април 2019 г. от 10:30 ч. в зала \"Архитектурен съвет\" на Община Пазарджик, експерти от Областен информационен център – Пазарджик организират информационна среща, на която ще представят актуални и предстоящи възможности за финансиране по европейските програми през 2019 г. е крайният срок за участие във видео конкурса на Транснационална програма \"Дунав\". Организации с проекти, финансирани от програмата, могат да участват в този конкурс, за да покажат чрез един или два клипа дейностите и резултатите от сътрудничеството, които са изпълнени или ще бъдат изпълнени скоро и илюстрират най-добре темите на проекта. Повече информация  тук . 11-12 април 2019 г. -  Форум на сътрудничеството в Дунавския регион , 11.-12.04.2019, гр. Галац, Румъния Форумът цели да бъде формат за съвместна работа, диалог и анализ на Стратегията на ЕС за Дунавския регион, за да се търсят най-добрите европейски решения за предизвикателствата, които срещат страните в региона. Участници могат да бъдат правителствени и дипломатически служители, преподаватели, изследователи, представители на гражданското общество и на частния сектор, журналисти, млади професионалисти, докторанти.  - Информационна среща на тема \"Европейски средства в подкрепа на бизнеса\" ще се проведе в град Симитли. По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия. е крайният срок за потвърждение за участие в първа регионална дискусия \"Общини БГ 2030\" за посоките за развитие на местното самоуправление в България през следващите 10 години. Повече информация  тук . е крайният срок за участие в националния конкурс  за зрелостници за есе на тема \"Проекти с европейско финансиране - добрият пример в моя роден край\". Катедра \"Финанси и кредит\" при Стопанска академия \"Д. А. Ценов\" – гр. Свищов, Фондация \"Проф. д-р Минко Русенов\" и специалност \"Финанси\" организират национален онлайн конкурс за зрелостници. Тазгодишната задача е написването на есе на тема: \"Проекти с европейско финансиране - добрият пример в моя роден край\". Конкурсът е предназначен за зрелостниците от всички средни училища в страната и чужбина. На всеки участник ще бъде връчен поименен сертификат, гарантиращ прием по първа избрана специалност в Кандидатстудентска кампания 2019/2020 г. и парична стипендия в размер на 200 лв. за първия Студентски празник (8 декември), за всеки автор, записал се като студент - редовна форма на обучение, специалност \"Финанси\" в Стопанска академия \"Д. А. Ценов\" – гр. Свищов. Март 2019  е крайният срок за ранно кандидатстване за участие в летен семинар за млади професионалисти по публични политики от Югоизточна Европа и Черноморския регион, с тема за 2019 г. \"Предизвикателства пред публичните политики - европейски и регионални измерения\". Семинарът ще се проведе на 03-07 юни в Албена. Повече информация  тук . е крайният срок по  покана  за организиране на местни партньорски събития по повод Европейската седмица на регионите и градовете. Освен организиране на местни събития, Еврокомисията предлага и втора форма на участие: регионално партньорство. Регионалното партньорство е група от региони и градове, които ще организират работна сесия между 8 и 10 октомври 2019 г., с цел обмяна на опит и добри практики и улесняване на сътрудничеството и работата в мрежа. Повече информация можете да намерите  тук .  - От 10:00 часа пред кметството в с. Цалапица на община \"Родопи\" екипът на Областен информационен център -Пловдив ще разположи мобилен офис. Жителите на Цалапица и съседните населени места ще имат възможност да получат изчерпателна информация и зададат своите въпроси за оперативните програми, Програмата за развитие на селските райони (ПРСР) и Програмата за морско дело и рибарство (ПМДР). Представители на Национална служба Съвети в земеделието - Пловдив организират открита приемна за индивидуални консултации.  - От 10:30 ч. в 7-ма аудитория на ПУ \"Паисий Хилендарски\", гр. Пловдив ще се проведе дискусионна среща със студенти на тема \"Какво прави Европа за мен?\". Повече информация можете да намерите  тук .  - На 27.03.2019 г. (сряда) от 10:00 часа в залата на Община Бойчиновци, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  за конкурса \"Предприемчив европейски регион. Генералният секретар на Европейския комитет на регионите приканва териториите на ЕС да представят кандидатурите си за изданието на наградата Предприемчив европейски регион (ПЕР) 2020. Конкурсът е отворен за всички територии на ЕС под нивото на държава-членка, които са натоварени с компетенции на политическо равнище и могат да изпълняват цялостна предприемаческа визия, независимо от своя размер, богатство или специфични компетенции. Повече информация  тук . От   в град Петрич ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия. От  в град Сандански ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия.  - На 26.03.2019 г. (вторник) от 10:00 часа в залата на Община Якимово, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 20.03.2019 г. (сряда) от 10:00 часа в залата на Народно читалище \"Рало 1891\" – град Вълчедръм, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 15 март 2019 г. (петък) от 16:00 часа, екипът на Областния информационен център (ОИЦ) ‒ Разград, ще проведе информационна среща на тема \"Добри практики от европроекти в област Разград\" с представители на широката общественост.  - На 14.03.2019 г. (четвъртък) от 10:00 часа в залата на Община Медковец, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове. От 11:00 часа ще се проведе информационна среща в община Крумовград. Ще бъдат представени актуални процедури за кандидатстване по оперативните програми.", "date": "2019.10.08", "title": "Календар на събитията, свързани с регионално развитие"}
{"url": "https://www.dnevnik.bg/evropa/2019/10/08/3973088_imunizirani_ot_skandali_kakva_e_tainata_na_uspeha_na/", "text": "Управляващата в Полша партия \"Право и справедливост\" (ПиС) запазва стабилна преднина в социологическите проучвания преди предстоящите този уикенд парламентарни избори. Подкрепата за нея не беше засегната от  неотдавнашните скандали  с нейни политици и отдавна отправяните  обвинения, че нарушава принципа  за разделение на властите. Седмица преди изборите ПиС има подкрепата на около 40-48 на сто от гласоподавателите и изглежда има всички шансове да запази за още четири години хватката си върху властта. Стабилната й подкрепа може би се обяснява с факта, че мнозина смятат ПиС за партията, която е подобрила качеството на живота на гласоподавателите в селските райони и на не толкова заможните избиратели, казва експертът по политически науки Рафал Матия пред ДПА. \"След новите социални придобивки, въведени преди изборите за Европарламент, ПиС спечели подкрепа в селските райони в Западна Полша, т.е. извън югоизточния си католически бастион\", заяви Матия. Въведените от ПиС значителни  социални придобивки  - включително парични суми, превеждани по банков път, я \"имунизираха\" срещу неотдавнашните кризи и скандали, допълни той. Неотдавна Мариан Банаш, новоизбраният ръководител на Сметната палата, излезе в неплатен отпуск, след като се разкри, че е дал под наем свой имот в Краков на бизнесмен със съмнителна репутация, направил там хотел с почасово наемане на стаи. Преди това председателят на полския парламент Марек Кухчински  подаде оставка , след като използва правителствен самолет за лични цели, а заместник-министър на правосъдието подаде оставка, след като се разкри, че е организирал кампания за очерняне на съдии, критикуващи съдебните реформи на правителството. Изглежда партията знае как какво прави. В излъчените неотдавна предизборни клипове тя предупреди, че ако не получи подкрепа, може да бъдат поставени под въпрос плащанията по ключовата й програма за Цели 57 на сто от поляците смятат, че предизборната кампания на ПиС е най-добрата. Главният й съперник, центристката \"Гражданска коалиция\" (ГК), остава много назад, на второ място с 5 на сто от гласовете, според проучване на IBRiS. Посланието на партията е професионално, логично, просто и се фокусира върху конкретни постижения и цели, коментира креативният директор на маркетинговата агенция \"Ескадра\" Матеуш Змислони пред новинарския уебсайт \"ВиртуалнеМедиа\". От друга страна ценностите, представяни от ГК като развитие на гражданското общество и проевропейски нагласи, са \"прекалено меки в сравнение с твърдия популизъм\", представян от ПиС, каза Змислони. Освен това идеята на ГК да избере за свой кандидат за премиер отстъпчивия заместник-председател на Сейма  Малгожата Кидава-Блонска  вместо лидера на ГК Гжегож Схетина, не е донесла никаква полза на опозиционния блок, каза пред ДПА експертът по политическия науки Ярослав Флис. На ПиС й помага и контролът върху държавните медии: В доклад от пролетта на 2019 г. академичната институция Съвет по въпросите на полския език заяви, че 75 на сто от анализираните през 2016-2017 г. текстове в кадър в главната новинарска емисия на обществената телевизия са имали за цел да убеждават, а не да информират. Председател на Управителния съвет на обществената Полска телевизия е Яцек Курски, член на \"Солидарна Полша\", сателитна партия на ПиС. ПиС спечели и от отказа от традиционното деление на левица и десница, заяви пред ДПА експертът по политически науки Флис. Партията издига лозунги за социална солидарност, типичен ляв възглед, но освен това вярва, че общността е по-важна от индивидуализма, когато става дума за морал и избор на начин на живот, допълни експертът. Тъй като този възглед по-често се споделя от по-малко заможните, които са видимо мнозинство във всяко общество, ПиС има далеч по-широка база от избиратели в сравнение с конкурентите си, каза Флис пред ДПА. По въпросите за избор на начина на живот партията се представя като защитничка на католицизма, традиционните ценности и против това, което нарича \" ЛГБТ идеология \". Така че, въпреки че ПиС е в конфликт с ЕС заради съдебните си реформи и върховенството на закона, широката и популярност в полското общество изглежда е напът отново да й спечели властта, което може още повече да подразни Брюксел. /БТА", "date": "2019.10.08", "title": "Имунизирани от скандали: каква е тайната на успеха на управляващите в Полша"}
{"url": "https://www.dnevnik.bg/detski_dnevnik/2019/10/08/3973169_kak_petia_i_vulkut_shte_uchat_decata_na_razlichnite/", "text": "С едно от най-известните произведения на руския композитор Сергей Сергеевич Прокофиев - \"Петя и вълкът\", ще започне новият сезон на музикалната образователна програма на Софийската филхармония \"Фортисимо фамилия\", съобщиха организаторите. Концертът ще бъде на 13 октомври от 11.30 ч. в зала \"България\", а чрез него децата ще научат за различните музикални инструменти. В ролята на Петя и вълка ще влязат актьорите Мая Бежанска и Иван Юруков, а музиката ще звучи в изпълнение на оркестъра на Софийската филхармония с диригент Славил Димитров. Освен обичайните концерти в голямата зала на музикалния комплекс тази година на камерната сцена се завръщат приказките за музикалните инструменти. Те ще съпровождат големите концерти, но ще са два - в 11 ч. и в 12.30 ч., и ще запознаят децата с виолончелото, валдхорната, обоя и кларинета. Ето и пълната програма за сезона:  (+3) Славил Димитров, диригент 13 октомври 2019 - 11:30 часа  (+3) Максим Ешкенази, диригент 22 декември 2019 - 11:30 часа  - тийн (+12) Максим Ешкенази, диригент 2 февруари 2020 - 19:00 часа  (+3) Слави Ушев, диригент, 17 май 2020 - 11:30 часа  ( без възрастово ограничение) Иво Александров, виолончело Найден Тодоров, диригент, 24 ноември 2019 (без възрастово ограничение) Красимир Костадинов, валдхорна Славил Димитров, диригент, 23 февруари 2020  (без възрастово ограничение) Ясен Енчев, обой Павел Златаров, диригент, 22 март 2020  (без възрастово ограничение) Михаил Живков, кларинет Цанислав Петков, диригент, 26 април 2020", "date": "2019.10.08", "title": "Как Петя и вълкът ще учат децата на различните музикални инструменти"}
{"url": "https://www.dnevnik.bg/politika/2019/10/08/3973403_borisov_za_partiiata_na_slavi_trifonov_to_moje_da_ima/", "text": "То може да има и \"Няма такова предаване\" - така премиерът Бойко Борисов отговори на въпроса в интервю за Би Ти Ви обижда ли го името на новоучредената  пария на шоумена Слави Трифонов  \"Няма такава държава\". \"Човешката глупост е безкрайна. 1300-годишна държава, основана от нашите царе и ханове. Всеки може да си кръсти партията както иска. Да, няма такава държава, в която да можеш години да си промотираш без пари партията, без да има кой да ти задава въпроси. Години наред си стоиш и си говориш само от свое име. Слави Трифонов си седи на върха на своя пиедестал и дава оценки в най-гледаната телевизия в най-гледаното време. Е, няма такава държава - СЕМ да го гледа и да не го санкционира\", заяви Бойко Борисов. Борисов определи Трифонов като умен човек, който вижда откъде идва крахът на политиците, дори и на най-харесваните. И предупреди, че когато станат известни кандидатите на Слави Трифонов за министри, кметове, общински съветници, депутати, \"ореолът ще бъде надупчен\". Така станало и със самия Борисов. \"Аз му пожелавам успех и се радвам, че сега вече играта ще е честна\", отговори премиерът на въпроса дали е възможно ГЕРБ и \"Няма такава държава\" да станат коалиционни партньори.", "date": "2019.10.08", "title": "Борисов за партията на Слави Трифонов: Няма такова предаване"}
{"url": "https://www.dnevnik.bg/citat_na_deniia/2019/10/08/3973394_citat_na_denia_niama_bolnica_bez_suvremenna_aparatura/", "text": "                         Това каза премиерът Бойко Борисов пред Би Ти Ви за  националния протест на медицинските работници вчера  с искане за обещаните по-високи заплати. \"Аз следя рамката на здравеопазването, там винаги даваме повече пари. Как се разпределят - това лекари, директори и други по веригата в сферата трябва да проверят, да променят, така, че да има за всички\", коментира премиерът и даде за пример с всички ремонтирани болници, покупката на нови линейки. \"Никога не съм подвеждал медицинските сестри, че ще им увелича заплатите, с огромно уважение се отнасям към лекарите и медицинските сестри. Пет млрд. и 256 млн. лв. са отпуснати за здравеопазване. Следващата година за здравеопазване ще има 300 млн. повече. Медицинските сестри в едни болници получават много добри пари върху основната заплата. Заплатата там никак не е 950 лева\", подчерта Борисов. По думите му пари има за прослужено време, за трудов стаж и за извънреден труд. \"Достатъчно пари, два пъти повече пари са се отпуснали за здравеопазване. Колко болници трябваше първо да се ремонтират, помните ли какви бяха линейките и какви са сега, помните ли какви беше апаратурата, допотопна беше в болниците и сега няма болница без най-съвременна апаратура. Огромни неща сме свършили, за да бъдат удовлетворени, така както полицаите, така както военните, така както в много други сектори\", добави още Борисов. ", "date": "2019.10.08", "title": "Цитат на деня: Няма болница без най-съвременна апаратура"}
{"url": "https://www.dnevnik.bg/sviat/2019/10/08/3973391_upraviteliat_na_honkong_dopusna_namesa_na_kitaiskata/", "text": "Главният администратор на Хонконг Кари Лам предупреди днес, че китайската армия може да се намеси, ако ситуацията в града се влоши. Тя обаче подчерта, че управата на Хонконг все още се надява да разреши кризата със собствени сили, предаде \"Асошиейтед прес\", цитирана от БТА. Лам призова чуждестранните критици да приемат реалността, че четири месеца на протести, белязани от рязка ескалация на насилието, вече не са \"мирно движение за демокрация\". След като прибегна до извънредни правомощия, за да забрани носенето на маски на демонстрациите, Лам не изключва и други мерки, включително да поиска китайска намеса. \"Все още силно вярвам, че трябва да намерим решението сами... ако обаче ситуацията стане толкова лоша, тогава никой вариант не може да бъде изключен, ако искаме Хонконг поне да има някакъв шанс\", каза тя. Икономиката на Хонконг е загубила най-малко 2.8 млрд. хонконгски долара (357 млн. д.) заради масовите безредици през последните шест дни. Това съобщи днес вестник \"Саут Чайна морнинг пост\", позовавайки се на местни експерти, предаде ТАСС.      Според анализаторите щетите за сектора на търговията на дребно, транспорта, ресторантите и хотелите за изминалите почивни дни и понеделника достигат 1.9 млрд. хонконгски долара (242 млн. долара). Загубите на оператора на хонконгското метро - компанията Ем Ти Ар (MTR), за уикенда могат да достигнат 500 млн. хонконгски долара (63.7 млн. долара). В събота за първи път в историята на метрото то спря работа напълно след актове на вандализъм от демонстранти, а в неделя системата работеше частично. Заради хаоса и транспортния колапс в града затворени останаха много търговски центрове, магазини и ресторанти. Заетостта на хотелите се срина от 95 до 50 процента въпреки силното поевтиняване на нощувките.", "date": "2019.10.08", "title": "Управителят на Хонконг допусна намеса на китайската армия"}
{"url": "https://www.dnevnik.bg/evropa/2019/10/08/3973388_sud_othvurli_iskane_za_zapoved_prinujdavashta_djonsun/", "text": "Шотландски съд отхвърли вчера искането за издаване на разпореждане, което да принуди британския министър-председател Борис Джонсън да търси отлагане на Брекзит, ако не постигне споразумение с Европейския съюз до 19 октомври, предаде \"Ройтерс\". Джонсън  обещава, че Великобритания ще напусне  ЕС на 31 октомври и че няма да иска допълнително отлагане. Миналия месец обаче  парламентът прие закон , който изисква премиерът да поиска отлагане, в случай че не успее да постигне сделка до 19 октомври, освен ако депутатите не одобрят напускане без споразумение. Джонсън казва, че ще спази закона, но същевременно се придържа към обещанието си да изведе Великобритания от ЕС до 31 октомври, без да обясни очевидното противоречие. Противници на Брекзит поискаха първоинстанционната палата на върховния граждански съд в Шотландия да издаде разпореждане, принуждаващо Джонсън да се съобрази със закона. Искането обаче беше отхвърлено. Съдията по делото каза, че уверенията, предоставени от главния правителствен юридически съветник в Шотландия, означават, че това не е необходимо. \"Правителството приема, че при изпълнението на своята политика трябва да се съобразява със закона от 2019 г. След като това е ясно заявената позиция на правителството пред съда, няма нужда да се постановяват принудителни разпореждания срещу него или срещу министър-председателя\", заяви съдията. Един от вносителите на искането каза, че решението ще бъде обжалвано днес пред апелативната палата на съда. /БТА", "date": "2019.10.08", "title": "Съд отхвърли искане за заповед, принуждаваща Джонсън да търси отлагане на Брекзит"}
{"url": "https://www.dnevnik.bg/evropa/2019/10/08/3973395_es_zasilva_zashtitata_na_horata_podavashti_signali_za/", "text": "Министрите на Европейския съюз приеха вчера директива за защита на разобличителите, предаде \"Франс прес\", цитирана от БТА. Директивата ще позволи подаването на сигнали за нередности в сферата на финансите, здравеопазването или екологията без страх от отмъщение. Ролята на разобличителите отново е централна тема в Съединените щати, където  втори разобличител проговори  във връзка с украинската афера, станала повод за разследване за импийчмънт на президента Доналд Тръмп, отбелязва \"Франс прес\". На срещата в Люксембург министрите на правосъдието одобриха новите правила, които ще трябва в период от две години да станат част от националните законодателства на държавите членки. \"Никой не би трябвало да рискува репутацията си и работата си заради това, че е разобличил незаконни действия\", заяви финландският министър на правосъдието Ана-Мая Хенриксон, чиято страна председателства Съвета на Европейския съюз. В държавите - членки на Европейския съюз, защитата на разобличителите досега не беше една и съща. Само десет страни, сред които Франция, Италия, Великобритания и Холандия, предлагат на разобличителите пълна юридическа защита. На ниво Европейски съюз те се ползваха със защита само в няколко сфери, най-вече тази на финансовите услуги. Отсега нататък защитата на разобличителите ще обхваща широк спектър от сфери, сред които: пазарите на обществени поръчки, финансовите услуги, прането на пари, сигурността на стоките и на транспортните услуги, ядрената сигурност, общественото здраве, защитата на потребителите и защитата на личните данни. Директивата предвижда задължително създаване на ефикасни канали за подаване на сигнали в компаниите с повече от 50 служители и в градовете с повече от десет хиляди жители. Разобличителите са насърчавани първо да използват вътрешните канали в организациите, в които работят, но няма да загубят защитата си, ако решат да прибегнат първо до външни канали. Новите правила задължават властите и компаниите да реагират на информацията, предоставена от разобличителите, и да предприемат действия в срок от три месеца. Директивата предвижда да бъдат защитавани и хората, съдействащи на разобличителите. Мари Теракол, координаторът на Програмата за защита на разобличителите в \"Трансперънси интернешънъл\", коментира: \"Европейската директива е с похвално широк обхват и ще предотврати повтарянето на случаи като този на Антоан Делтур, разкрил \"Люкслийкс\", но, естествено, се ограничава до нарушенията на законодателството на Съюза и то само в някои области. Правителствата на държавите членки следва да осигурят в националните законодателства пълна защита на разобличителите, подаващи сигнали за всички нарушения, застрашаващи публичния интерес.\" \"Трансперънси интернешънъл\" призовава европейските държави да осигурят защитата лицата, подаващи сигнали, при съдебни производства, да определят национален орган, отговорен за контрола върху прилагането на законодателството, както и да събират и публикуват данни в тази връзка.", "date": "2019.10.08", "title": "ЕС засилва защитата на хората, подаващи сигнали за нередности"}
{"url": "https://www.dnevnik.bg/sviat/2019/10/08/3973392_sasht_shte_izpratiat_20_hil_voinici_v_evropa_za/", "text": "САЩ подготвят мащабно учение догодина в Европа с участието на 20 хил. американски войници - най-голямото разполагане на американски сили отвъд Атлантика с тренировъчна цел от над четвърт век, предаде \"Асошиейтед прес\". Европейското командване съобщи днес, че учението \"Дифендър Юръп 20\" през април и май 2020 г. ще подкрепи целите на НАТО \"за изграждане на готовност в рамките на алианса и възпиране на потенциални противници\". То \"потвърждава, че американският ангажимент към НАТО и отбраната на Европа остава непоклатим\". Президентът на САЩ Доналд Тръмп разтревожи мнозина членки на НАТО с думите си, че трансатлантическият алианс е \"отживелица\", припомня АП. Очаква се 18 страни да участват в учението на територията на 10 държави, сред които Германия, Полша, Латвия, Литва, Естония и Грузия. То ще включва и още 9000 американски военни, вече базирани в Европа, и 8000 европейски войници. /БТА", "date": "2019.10.08", "title": "САЩ ще изпратят 20 хил. войници в Европа за учение на НАТО"}
{"url": "https://www.dnevnik.bg/evropa/2019/10/08/3973399_frenskiiat_premier_e_otvoren_za_ideiata_za_kvoti_za/", "text": "Френският премиер Едуар Филип заяви вчера на изслушване в парламента, че не е против да бъдат въведени квоти за мигрантите. Това е част от усилия на правителството му да успокои безпокойството на избирателите за имиграцията, от което се възползват политическите му опоненти от крайната десница, предаде \"Ройтерс\". Филип изложи пред депутатите позицията на правителството си за имиграцията. Той заяви, че е важно да се действа хуманно към мигрантите. Но добави: \"Въпросът не е табу. Не се страхувам да мисля за идеята за квоти.\" Филип заяви, че ще бъде направен преглед на системата за предоставяне на безплатни медицински грижи на имигранти, които нямат официален статут във Франция - система, която според критици е отворена за злоупотреби от незаконните мигранти. \"Франция трябва да се погрижи за всички, които живеят на нейна територия. Но не трябва да бъде нито повече, нито по-малко атрактивна от съседите си\", каза той. За миналата година Франция е отчела 123 хил. заявления за убежище, или с 22% повече от предишната година. Правителството, което е тясно свързано с президента центрист Еманюел Макрон, поддържа труден баланс, защото е под натиск и от привържениците си, които са против всякакви мерки, смятани за отстъпки пред крайната десница. Самото правителство на Макрон търси среден път по въпроса за имиграцията, но е подложено на критики и отляво, и отдясно. Миналата седмица Марин льо Пен, лидерът на крайнодесния Национален сбор, заяви, че правителството подкопава националната сигурност с пускането във Франция на хора с войнствени ислямистки наклонности. \"Всеки ден с безсмислената си имиграционна политика правителството засилва още повече смъртна опасност. Държавата отсъства, отсъства по драстичен и криминален начин\", каза тя. Във вчерашните дебати Жан-Люк Меланшон, лидерът на лявата партия \"Непокорна Франция\", направи следното изказване, насочено срещу правителството: \"Пак искате да направите имигранта изкупителна жертва вместо финансиста, който граби богатството ни с измама и укриване на данъци.\" /БТА", "date": "2019.10.08", "title": "Френският премиер е отворен за идеята за квоти за мигрантите"}
{"url": "https://www.dnevnik.bg/evropa/2019/10/08/3973404_merkel_obeshta_celite_na_germaniia_za_klimata_da/", "text": "Германският канцлер Ангела Меркел обеща вчера в град Зинсхайм, Югозападна Германия, целите за намаляване на вредните емисии да придобият законова сила. Това стана след съмнения, породени от публикация на списание \"Шпигел\", че те няма да намерят място в нов законопроект за опазване на климата, предаде ДПА. На церемония по откриването на зала, посветена на опазването на климата в Зинсхайм, Меркел изтъкна значението на механизмите за контрол в новия законопроект, но същевременно отбеляза ширещото се безпокойство за изпълнението му. \"Този мониторинг, този надзор, ще залегне недвусмислено в закона за опазването на климата\", каза Меркел. Тя обеща, че в законопроекта, който в сряда ще бъде разгледан от кабинета за окончателно одобрение, ще бъдат включени надеждни механизми за мониторинг. В публикацията на \"Шпигел\" се отбелязваше, че от законопроекта са отпаднали предвидените гаранции за намаляване на вредните емисии и че предвиденият в него експертен форум за наблюдение на изпълнението на закона на практика е беззъб.  Според списанието текстът на законопроекта съзнателно е бил разводнен по настояване на партиите в управляващата коалиция от консервативния блок. Министърът на околната среда от Германската социалдемократическа партия Свеня Шулце отрече това.  Екоорганизации изразиха гнева си: \"Националните цели за климата за 2040 и 2050 г., договорени от това правителство преди по-малко от две години, просто вече ги няма\", написа екоорганизацията БУНД. Кристоф Балс от \"Джърмануоч\" заяви, че според него новият закон за опазване на климата е кух. Вчера в Зинсхайм Меркел добави във връзка с критиките, че правителството се придържа към договореното в Парижкото споразумение за климата от 2015 г. Целта по думите й е до 2050 г. да бъде постигната климатична неутралност. \"Това е много амбициозна цел\", заяви тя. \"Но вярвам, че това е правилната цел\", добави Меркел.  Германското правителство си поставя за цел до 2030 г. парниковите емисии да намалеят с 55 процента в сравнение с равнищата от 1990 г. \"Смятаме, че трябва да започнем малко по-бавно, за да накараме колкото се може повече хора да се присъединят към нас\", каза Меркел. В същото време тя остави отворена вратата за промени, чрез които да бъде гарантирано, че годишните цели ще бъдат постигнати. /БТА", "date": "2019.10.08", "title": "Меркел обеща целите на Германия за климата да залегнат в закон"}
{"url": "https://www.dnevnik.bg/na_put/2019/10/08/3973136_v_koi_gradove_ulichnata_hrana_e_nai-vkusna/", "text": "В кои градове уличната храна е най-вкусна, изобилна, здравословна и евтина? Отговор на този въпрос дава най-новата класация Street Food City Index 2019. Порталът за сравняване на цените на туристическите услуги  My Late Deals  класира 30 града в цял свят по 4 показателя - брой продавачи на улична храна, достъпна цена, предлагане на кулинарни турове и хигиена. С разцвета на масовия туризъм и нискотарифните полети храненето на туристите също се премести от бялата покривка на ресторантите към уличните сергии, а азиатската кухня, предлагаща пресни и екзотични за чужденците аламинути, е и официалният, и неофициалният лидер на уличното хранене. Вероятно и заради това в класацията преобладават градове от Югоизточна Азия. Хонконг оглави списъка, измествайки на второ и трето място основните си конкуренти Банкок и Хошимин, благодарение на изобилното предлагане на щандове за улична храна, много кулинарни турове и отлична хигиена. Средната цена е около 5 паунда за порция. Банкок е втори със значително по-ниска средна цена - едва 1.61 британски паунда. Въпреки че преди години местните власти решиха да ограничат уличната търговия, предлагането остава разнообразно, но има малко отстъпление в санитарията. Сингапур губи заради по-високите цени - средно 7.10 паунда, макар че е получил максимум за чистотата. Най-добре представилият се европейски град е Рим - 6-то място. Осем града са с максимален брой точки за хигиена - Хонконг, Сингапур, Рим, Тел Авив, Сидни, Берлин, Париж, Палермо. (Таблицата с оценките по отделните показатели може да бъде прегледана  тук.) 1. Хонконг 2. Банкок, Тайланд 3.Хошимин, Виетнам 4.Сингапур 5. Mумбай, Индия 6. Рим, Италия 7.Teл Авив, Израел 8. Сидни, Австралия 9. Мексико сити, Мексико 10.Портланд, САЩ 11. Сеул, Южна Корея 12. Пекин, Китай 13. Берлин, Германия 14. Париж, Франция 15. Истанбул, Турция 16 Палермо, Сицилия 17. Пенанг, Малайзия 18. Токио, Япония 19. Ню Орлиънс, САЩ 20. Куала Лумпур, Малайзия 21. Картахена, Колумбия 22. Порт Руис, Мавриций 23. Хонолулу, Хавай 24. Тайпе, Тайван 25. Маракеш, Мароко 26. Рио де Жанейро, Бразилия 27. Ню Йорк, САЩ 28. Дърбан, Южна Африка 29. Кингстън, Ямайка 30. Дакар, Сенегал", "date": "2019.10.08", "title": "В кои градове уличната храна е най-вкусна"}
{"url": "https://www.dnevnik.bg/politika/2019/10/07/3972315_programite_na_kandidatite_za_kmet_na_sofiia_tuk-tam/", "text": "Предизборните програми на кандидатите за кмет на София, които според социолози събират най-голямо одобрение, доста си приличат в предлаганите решения на основните проблеми на столицата. Освен че проблемите са видни с просто око, обяснение за сходството може да е разликата във времето на изготвянето на плановете, което дава възможност за взаимно \"усвояване\" на идеи. Пръв представи програмата си независимият Борис Бонев от гражданската организация \"Спаси София\" - на 23 юли. Кандидатът на \"Демократична България\" Борислав Игнатов го последва през август. Мая Манолова, която като независима има подкрепата на БСП и други партии, и сегашният кмет Йорданка Фандъкова /ГЕРБ/ предпочетоха да оповестят вижданията си за управлението на града през септември. Затова идеите на кандидатите са представени в същия ред. Всеки от тях обещава по-строг контрол върху харченето на средства и при обществените поръчки. През август началото на процедурата на една поръчка - за избор на фирми за почистването на града в следващите години за 430 милиона лева, предизвика остра реакция у кандидатите. Защо най-скъпата обществена поръчка не се предостави на следващия управленски екип на общината, обърнаха се те към Фандъкова. Фандъкова обясни, че процедурата е тромава, а някои договори за чистене изтичат през пролетта на 2020 г. и не може градът да изпадне в хаос с отпадъците. А и следващият общински съвет щял реално да избере фирмата-изпълнител, успокои опонентите си тя. Но нейният екип изготви параметрите на заданието, с което в немалка степен се предопределя кой би могъл да спечели поръчката, отвърнаха конкурентите й. Неслучайно кандидатите за чистенето на София са \"дежурните играчи\" в този бизнес, сред които Румен Гайтански-Вълка, братя Домусчиеви. На 23 и 24 октомври, само няколко дни преди изборите, ще се отворят офертите и на още две поръчки на Столичната община на обща стойност 80 милиона лева - за купуване на електробуси и за зарядни устройства. Манолова обяви, че това се прави, за да няма време да се развихри скандал, защото било напълно ясно кой ще спечели едната. Борис Бонев ще изготви черен списък на фирми, които многократно не изпълняват своите задължения да строят или ремонтират качествено и в срок. Те няма да могат да кандидатстват за следващи поръчки на общината.  За да се реши този системен проблем, неговата гражданска организация \"Спаси София\" ще инициира промени в Закона за обществените поръчки и ще изисква стриктно прилагане на директивите на ЕС. Според Бонев трябва да се приложат още мерки за спиране на софийския феномен \"ремонт на ремонта\". Първо заданията, които изготвя възложителят на обществената поръчка – Столичната община, трябва да се изработват \"обмислено и професионално, тъй като сега проличавала липсата на капацитет в ръководството на общината да изготвя качествени задания за проектите на бъдещите ремонти\". Втората задължителна мярка е изцяло да се преосмисли как точно Столичната община ще контролира пряко извършването на ремонтите. В момента на много от обектите контролът е оставен само на частни фирми. Бонев предлага общинското предприятие \"Софинвест\" да се реформира в звено за инвеститорски и строителен надзор. Арх. Игнатов се ангажира да наложи публикуване на документите, чрез които се определят прогнозните стойности на обществените поръчки. Сега често пъти те са изкуствено завишени спрямо реалните пазарни цени и така още в заданието се залага източването на общински средства. Той ще прекрати практиката на възлагане на обществени поръчки за инженеринг (фирмата-изпълнител сама да си поръчва проекта за строеж или ремонт). Той обещава в договора с изпълнителите да има клауза за прекратяването му във всеки етап от изпълнението – поради лошо качество, отклоняване от проекта и др. Основен антикорупционен лост, който обявява Игнатов през август е дигитализацията на общината. Манолова залага на дигитализацията да се постигне пълна прозрачност на всички етапи от процедурата на всяка обществена поръчка. Тя казва, че ще внедри т.нар. блокчейн платформи, където всеки заинтересован ще може да следи данните, участниците и промените в хода на избора и на изпълнението на поръчката. Харченето на общински пари да бъде публично и прозрачно, обещава тя чрез пълна дигитализация на общинските услуги. Фандъкова предлага подобен подход – обществените поръчки да се провеждат по електронен път чрез единна електронна платформа. Тя сочи и конкретна дата за начало – 1 ноември 2019 г. За справяне с феномена \"ремонт на ремонта\", който се прояви в повечето скъпоструващи проекти за обновяване на центъра на София, тя предлага законодателни промени за повишаване на отговорността на проектанти, строителни фирми и надзорници при некачествено изпълнение на поръчката, което е сходно с предложението на Игнатов. \"Спаси София\" ще ускори строителството на детски градини и училища, като приоритетът е в кварталите, в които въобще липсват. За няколко години Бонев смята, че може да се постигне целта всяко дете да има място в общинска детска градина и то близо до дома. Тук арх. Игнатов е по-конкретен – той ще задължи в партерните етажи на всички новостроящи се бизнес и офис сгради да се проектира пространство за детска ясла или градина. Така няма да се застрояват допълнително кварталите, а и в някои случаи родителите в работно време ще са близо до децата си. Ще се постигне и намаляване на трафика в града, тъй като избраната ясла или градина ще са по-близо до дома. В програмата си Манолова заявява целите си всяко дете да има място в ясла и в детска градина. Тя обещава да развие и общинската програма за стимулиране на млади семейства за раждане на първо, второ и трето дете. Отбелязва се и възстановяване на строителството на общински жилища за тези семейства. Фандъкова също обещава места за всички деца в яслите и градините като се построят нови сгради за тях, предимно в новите квартали. Тя напомня, че проблемът и досега е бил приоритетен за нея, защото по време на нейното управление \"са построени 100 сгради за детски градини\". В тази насока е и обявеното от Фандъкова изграждане на първата детска поликлиника в София на ул. \"Пиротска\" 117 в район \"Възраждане\". Бонев предвижда повече пешеходни зони в центъра, което значи ограничаване на автомобилите там. По примера на Париж, където е учил и работил, той ще наложи нискоемисионни зони, в които да влизат само хибридни и чисти автомобили с работещи катализатори. Той недоумява защо ваучерите за социалнослаби са за дърва и въглища, след като общината води кампания срещу тези горива. Бонев ще наложи да се дават и ваучери за пелети и газ. Игнатов директно иска да се спират \"димящите коли\" в центъра и обиколни маршрути за транзитно преминаващите коли, както и да се повиши контролът на годишните технически прегледи. Манолова смята, че трябват законови промени срещу ползването на вредни горива като отпадъците. Ще наложи драстични мерки срещу трите \"К\"-замърсители:  оли,  ал и  омини. Фандъкова обещава да добави и ваучери за пелети и газ по примера на Бонев. Ще увеличи честотата на миене на улиците и ще постави 2000 филтъра на комини на къщи, където се отопляват на въглища и дърва. За планираното изграждане на инсталация за изгаряне на RDF-отпадъци в ТЕЦ \"София\" Бонев и Игнатов са абсолютно против като вредна за здравето и нерентабилна, защото евродирективите са за развиване на рециклирането на отпадъците - 50% до 2025 г., а не изгарянето им. Манолова няма изразена позиция за тази инсталация за изгаряне на боклука, а Фандъкова обяви, че за нея \"отпадъците не са боклук, а ресурс\". RDF-инсталацията ще произвежда електроенергия за 70 000 семейства, изтъкна предимствата й тя.", "date": "2019.10.08", "title": "Програмите на кандидатите за кмет на София: тук-там разлики в щедростта на обещанията"}
{"url": "https://www.dnevnik.bg/politika/2019/10/08/3973409_borisov_obvurza_panikata_sred_roditeli_v_slivensko_s/", "text": "Премиерът Бойко Борисов обвърза паниката сред родители в Сливенско, които вчера взеха децата си от училище поради страх, че ще им бъдат отнети с костинбродската афера. \"Като дойдат избори и има цели щабове, които мислят каква мръсотия да се направи. За съжаление, много пъти им се получава. Така беше Костинброд, така беше Истанбулската конвенция, така бяха козичките, африканската чума. Понеже идват избори, това е целта на конспирацията - слухът да се завърти. Това е друг вид костинбродска афера\", коментира Борисов в ефира на Би Ти Ви, като не посочи предполагаемия дезинформатор. В деня за размисъл преди изборите през 2013 година тогавашният изпълнителен директор на TV7 Николай Бареков в пряко предаване от Костинброд, където се печатаха бюлетините за изборите, обяви, че се готви фалшификация и са отпечатани допълнително 400 хил. бюлетини. Вчера в три училища от община Сливен, където преобладават ромски деца,  беше прекратен учебният процес , защото родителите ги взеха от училище поради слухове, че социалните служби са извели няколко деца.  \"Обръщам се към тези хора да помислят разумно. Къде държавата ще ги настани тези хора? И да ги вземат, къде да ги настанят? При Хекимян в Би Ти Ви ли да ги настанят? Безумно е да се мисли, че държавата може да вземе децата. Ако родител изнасилва детето си, ако го пребива като куче... то и сега ако някой пребива кучеттата и ги тормози, ние всички се вдигаме да ги защитим... то и сега го има в закона... Ако едно дете бъде гледано мръсно, в калта без грижа, без медицинско обслужване, без да ходи на училище, гладно, като животно... така ли трябва да ги гледаме? Това ли е правилното и хуманното?\", развълнува се премиерът. \"Колко хиляди деца има, изнасилвани в семействата си, пребивани. И ние да не ги защитим тези деца?\", попита той. По думите му нито има такава стратегия, нито има такова решение, нито има такъв план. \"Да си отиват на училище децата, да си ги учат. Повече от 50 хил. деца вкарахме в класните стаи миналата година, които не са стъпвали в класните стаи, това е един от големите ни успехи. Цел един град като Казанлък не е ходил на училище, тези деца после или крадат, или отиват на социалния стълб. Нашата стратегия е да ги квалифицираме, да ги научим да работят, да учат, за да могат да се издържат\", коментира Бойко Борисов. Вчера  министърът на образованието Красимир Вълчев обяви , че близо 44 хил. деца са били записани в училище за две години след работата на екипите по Механизма за връщане в образованието. Приблизително 4 хиляди са отпаднали вторично, допълни той, цитиран от БТА. \"Сезирахме прокуратурата. Разпоредих се на ДАНС и на МВР, защото вече става сериозно и ще ги хванат разни пастори и партийни, които отиват и просто лъжат хората. Заговори се, че ще бъде приета стратегия за закрила на детето. По принцип децата имат нужда от закрила, особено в такива проблемни семейства. Стотици хиляди примери има за изнасилени в семействата си деца, за пребивани системно и ние като общество да не смеем да го защитим това дете, защото някой минава и казва държавата ще ви вземе детето\", каза Борисов. Той отказа да каже коя партия стои зад пасторите, които лъжат хората. \"Има си прокурори, те да разследват\", каза премиерът. Той  обвърза предполагаеми активни мероприятия на опозицията с костинбродската афера  и на изборите за европейски парламент през май тази година. \"Четвъртък и петък ще ни правят Костинброд\", заяви Борисов на най-голямото предизборно събитие на ГЕРБ, на което присъстваше и кандидатът за председател на ЕК от Европейската народна партия (ЕНП) Манфред Вебер. \"Апартаментгейт\" ни разби, нанесе ни тежки репутационни удари, видях крах в очите на хората\", каза Борисов, имайки предвид скандала с  новите апартаменти на управляващите , заради който лидерът на парламентарната група на ГЕРБ Цветан Цветанов се раздели с поста си и депутатското място. Борисов уточни, че затова е взел в свои ръце предизборната кампания преди вота за Европейски парламент, а че в момента не се меси в кампаниите за местните избори.", "date": "2019.10.08", "title": "Борисов за паниката на родители в Сливенско: Това е друг вид костинбродска афера"}
{"url": "https://www.dnevnik.bg/video/2019/10/08/3973406_video_nad_100_tona_petrol_sa_se_razleli_po_bregovete/", "text": "Над 100 тона петрол са се разлели по североизточното крайбрежие на Бразилия от началото на септември, съобщи министърът на околната среда Рикардо ди Акино Салес, цитиран от \"Асошиейтед прес\" и БТА. Засегнати са 42 града, уточни той в туит. Бразилската полиция разследва произхода на замърсяването, което вече е убило седем костенурки и принуждава плувци и рибари да стоят далеч от замърсените райони. Държавният петролен гигант \"Петробраз\" заяви миналата седмица, че разлетият петрол не е от типа, който той произвежда. Очаква се тази седмица президентът Жаир Болсонаро да получи предварителен доклад за случая.", "date": "2019.10.08", "title": "Над 100 тона петрол са се разлели по бреговете на Бразилия за месец"}
{"url": "https://www.dnevnik.bg/evropa/regioni/2019/10/08/3973410_v_dobrich_shte_ima_transportna_sistema_s_umno/", "text": "В Добрич ще бъде изградена интелигентна транспортна система, в която чрез \"умно\" управление на светофарите ще се оптимизира движението на превозните средства и ще се осигурява предимство за градския транспорт. Нововъведението е част от проект, който очаква подкрепа по оперативната програма \"Региони в растеж\" и ще бъде обсъден на извънредно заседание на общинския съвет на 11 октомври. Системата за управление на трафика ще променя циклите на 21 светофарни кръстовища според натовареността им с превозни средства. Ще бъде изграден и център за управление на трафика близо до едно от възловите кръстовища. В рамките на проекта ще бъдат закупени електробуси, зарядни станции и трансформатор за градския транспорт, а един от булевардите в града - \"Добричка епопея\", и 30 спирки ще бъдат обновени. Общинският съвет трябва да даде съгласие на предстоящото си заседание, че ако проектът не получи пълно финансиране, общината ще осигури необходимите средства чрез поемане на общински дълг. /БТА", "date": "2019.10.08", "title": "В Добрич ще се изгради транспортна система с \"умно\" управление на светофарите"}
{"url": "https://www.dnevnik.bg/sviat/2019/10/08/3973400_sasht_i_iaponiia_skljuchiha_ogranicheno_turgovsko/", "text": "САЩ и Япония подписаха ограничено търговско споразумение, предаде \"Асошиейтед прес\". Сделката трябва да върне на американските фермери преимуществата, загубени, когато в началото на мандата си президентът Доналд Тръмп изтегли страната от Транстихоокеанското партньорство (ТТП). Оттогава те са в неблагоприятно положение в Япония спрямо останалите 11 страни - участнички в пакта, включително големите производители на селскостопански стоки Канада и Нова Зеландия, които продължиха без САЩ и се ползват с преференциален режим на японския пазар. \"Това е победа за американските фермери\", обяви Тръмп при подписването на сделката. Търговското споразумение обаче не разрешава противоречията между двете страни в търговията с автомобили. Според Тръмп Вашингтон и Токио трябва да продължат да работят за по-широкообхватно споразумение. Пактът включва и ангажимент за отваряне на пазара за дигиталната търговия между двете страни, на стойност 40 млрд. долара. Американският бизнес настоява за по-широка сделка, която да даде на американските компании достъп до сектори като застраховане и фармацевтика в Япония. Тръмп отдавна се оплаква от търговския дефицит на САЩ с Япония, който миналата година достигна 58 млрд. долара. Япония е третата по големина световна икономика след САЩ и Китай./БТА", "date": "2019.10.08", "title": "САЩ и Япония сключиха ограничено търговско споразумение"}
{"url": "https://www.dnevnik.bg/bulgaria/2019/10/08/3973416_biser_petkov_otnovo_uspokoi_strategiia_za_deteto_niama/", "text": "Стратегия за детето няма\", повтори за пореден път министърът на труда и социалната политика Бисер Петков по повод вчерашната истерия в няколко училища в Сливен и Ямбол.  Там родители масово изведоха децата си от класните стаи  заради слух, че ще им бъдат отнети от Агенцията за закрила на детето. Според министъра случващото се в училищата в Сливен и Ямбол е целенасочена атака срещу системата, която не почива на никакви реални данни. Петков отново повтори, че стратегия за детето няма. \"Такъв проект на стратегия е бил разработен в началото на годината от работна група към Съвета за закрила на детето. След като е бил на обществено обсъждане и е срещнал съпротива, несъгласие и отхвърляне, този проект е спрян и не е пускан за съгласуване в МС. Такъв документ няма и той не може да бъде основание за всяване на такива страхове\", подчерта Петков в интервю за БНТ. Министърът обеща, че държавата и институциите ще помагат на семействата, за да могат децата да израснат в семейна среда. По думите му има организации, които разпространяват слухове в социалните мрежи въз основа на \"Стратегия за детето\" с цел всяване на паника. Днес част от децата са в класните стаи, а учебните занятия са възобновени, показа репортаж на БНТ. Пред Би Ти Ви днес премиерът Бойко Борисов  обвърза паниката сред родители в Сливенско с наближаващите избори .", "date": "2019.10.08", "title": "Бисер Петков отново успокои: Стратегия за детето няма"}
{"url": "https://www.dnevnik.bg/bulgaria/2019/10/08/3973411_otnovo_protesten_marsh_-_za_neprimirimost_i_s/", "text": "Тази вечер от 18.30 ч. пред Съдебната палата сдружение Инициатива \"Правосъдие за всеки\" призовава гражданите на поредния протестен марш, този път с логото \"Нека бъде светлина и непримиримост в защита на Правото, независимостта на съда и опитите за налагане на прокурорска диктатура над крехката ни демокрация\". Призивът е продиктуван от нагнетената обстановка преди датата, определена за назначаване на новия главен прокурор, се казва в съобщението на сдружението за протеста. \"Вече игнорират Съда, вече заплашват съдии, вече игнорират адвокатите, вече уволняват журналисти и обясняват, че свободата на словото не била \"слободия\". Вече говорят за ръководната роля на прокуратурата в силната държава; Бивш и настоящ главен прокурор налагат следващия такъв, но сценаристите са едни и същи - тези, които преди избраха самите тях, а това е малка групичка олигарси, представлявани от властта на един корпулентен медиен магнат и депутат, който иска да получи цялата власт в държавата, а после да я превърне в мека диктатура\" - мотивират от сдружението призива към гражданите. Подчертано е също, че ако бъде позволено да завладеят Съда и да унищожат независимата журналистика, това ще е краят на полусъстоялата се правова държава, от която ще избягат със сигурност децата и внуците ни. \"Мракът може да бъде пробит само със светлина, която да освети сделките и зависимостите! И затова на 8 октомври няма да маршируваме, а ще запалим символично Светлината пред Съдебната палата и сградата на Висшия съдебен съвет, и ще кажем какво очакваме от кадровиците на съдебната власт при предстоящото изслушване на единствения кандидат и предстоящия \"избор\"... Затова организаторите призовават гражданите да си носят фенерчета, запалки, светещи тръби, лични послания на плакати, за да бъде пробит мракът, сред който е управлявана България.", "date": "2019.10.08", "title": "Отново протестен марш - за непримиримост и с фенерчета срещу мрака"}
{"url": "https://www.dnevnik.bg/sport/2019/10/08/3973434_amerikanec_prekaral_12_godini_v_zatvora_e_veroiatniiat/", "text": "Съперникът на Кубрат Пулев за мача му на 9 ноември в САЩ ще бъде сменен, съобщава ESPN, позовавайки се на информация от организаторите на галавечерта. Българският боксьор трябваше да се  изправи срещу австралиеца Марк де Мори  при завръщането си на ринга, но съперникът се е отказал. Така вероятният съперник на Пулев във Фресно, Калифорния, ще бъде американецът Райдел Букър. Договор между двамата не е подписан, но щабът на Пулев е \"дал устното си съгласие\". Букър е на 38 години и има 26 победи (13 нокаута) и две загуби на професионалния ринг. Американецът е считан за голям талант в началото на своята кариера, която стартира през 2001 г. През 2004 г., когато е в серия от 19 поредни победи, Букър губи за пръв път от Джеймс Туни, след което е уличен в притежание на наркотици и намерение за разпространение на над 1 кг кокаин. Боксьорът получава 12-годишна присъда, която изтърпява през 2017 г. Букър се завръща на ринга през 2018 г. и оттогава има баланс от четири победи и една загуба. Поражението му дойде по точки срещу непобедения на професионалния ринг Джърмейн Франклин през април. Последният мач на Букър беше през юни, когато победи Дюли Аристилд с технически нокаут. В кариерата на американеца и двете му загуби са по точки. Пулев е официален претендент на Международната боксова федерация (IBF) и очаква победителя от реванша между световния шампион  Анди Руис и Антъни Джошуа . Преди това обаче българинът трябва да спечели мача си в началото на ноември. Последният двубой на Пулев беше  победата му срещу румънеца Богдан Дину в Калифорния в края на март .", "date": "2019.10.08", "title": "Американец, прекарал 12 години в затвора, е вероятният нов съперник на Кубрат Пулев"}
{"url": "https://www.dnevnik.bg/gradska_sreda/2019/10/08/3973413_da_hodish_po_chorapi_iz_grada_-_idei_za_sofiia/", "text": "Тези засега 136 мерки са родени в разговори  във фейсбук групата \"Идеите за София\",  но те не са нито напълно представителни за позициите на участниците в тази група, нито са изчерпателна картина за всичко онова, което може да се направи в София. Идеите включват и неща, обсъждани извън групата на различни други форуми. Събирайки идеите за София, специално подбрах някои, които са противоречиви или непопулярни, поради което кандидатите естествено ще ги избягнат. Някои идеи са вече добре разработени и представени в предизборните програми или в изявленията на отделни кандидати за изборите на 27 октомври 2019. Други не. Идеите не са пряко свързани с изборите и ще продължат да се развиват и след тях. Документът не клони нито наляво, нито надясно, нито към някой конкретен кандидат или политическа група. Идеите са представени накратко, в стила на разговорен конспект. Документът е отворен и всякакви допълнения и коментари само ще го обогатят. Нека уточня два съвсем легитимни въпроса: власт и пари.  Не, нямат. Някои мерки зависят от националното законодателство, други от волята на институции, които не са подвластни на общината. Кметът обаче не е чиновник, който изпълнява инструкции, а политическа фигура, която трябва и да се бори от името на гражданите за неща, които са отвъд кметската власт. Затова текстът включва мерки, които вероятно ще предизвикат реакция \"ама законът не ми позволява\". Ами промени го.  Това е въпрос, който опоненти и избиратели трябва да задават постоянно и настоятелно, дори агресивно, на всеки кандидат. Програма, която не е бюджетирана, не е програма, а меморандум за намерения. Мерките, изброени тук, не са изчислени спрямо бюджета на общината, но са финансово реалистични, а някои са доходоносни. Това уверение, разбира се, не е достатъчно, за да превърне този текст в програма. И така: А. Първа част Как да се движим? Здравословно, с лекота  Или поне навсякъде, където има недостиг на места за паркиране. Ще видите, че платеното паркиране ще предизвика чудо. Както стана чудо, когато беше въведено в центъра на София, макар че не искаме да си спомняме какво беше.  Центърът и други чувствителни части на града ще се превърнат в нискоемисионни зони. В тях няма да се допускат коли под Евро 4, стари дизели, по-едри дизелови превозни средства. Постепенно режимът ще се затяга.  В комбинация с нискоемисионните зони. Влизането в центъра и други уязвими места ще се плаща. Може и да се въведе такса другоселец. Не изпадайте в антикомунистическа паника. Със съвременните дигитални технологии схемата може да се направи справедлива, разбираема, да бъде подкрепена от всички, а таксите да са адекватни на целта. Правото на свободно придвижване не е право на безплатно разкарване на кола и безплатно паркиране където ти падне.  Ще изградим цялостна система от зелени магистрали, които ще пресичат лъчево София и ще я свързват с два зелени ринга. По тях ще се движат пешеходци, велосипедисти, тротинетки, инвалидни колички, детски колички и ще има много зеленина. Ама много. Китайските градинари ще работят по този въпрос. Голяма част от тази инфраструктура съществува. . Това не е трудно, 50% от пътуванията в София са вече на ток. Електротранспортът е чист, по-чист от газ, евтин и тих. За сравнение с други горива да не говорим. Той отваря и пътя към по-висока енергийна сигурност на града. . Ама истински интегриран, с всички превозни средства, вело- и пешеходни маршрути, микромобилност. , за всички возила, електронен, с опция да се използва директно мобилен телефон или дебитна/кредитна карта. Очевидно.  Да, градският транспорт ще бъде пригоден да вози велосипеди.  От 2021 година всички новорегистрирани таксита ще са електрически. От 2025 година всички таксита в града ще бъдат електрически. Естествено ще изградим и зареждаща инфраструктура.  До 2022 година ще направим един маршрут с автономен електробус, без шофьор. Да се учим и свикваме.  София ще се договори с градове като Сандански, Солун, Пловдив, Скопие, Стара Загора, Букурещ, Белград, Варна и други за създаване на зареждаща инфраструктура за електромобили между градовете.  Електрически, разбира се. През 5 минути и без да чакаме концесията.  Ще се борим упорито срещу всички законови и лобистки пречки. Ще допуснем и други подобни компании, но при условие че осигуряват услуги за подобряване на градската среда - велосипеди, тротинетки, други мерки за въздуха. Само електрически UBER, разбира се.  с изцяло нов план, съобразен с развитието на градския транспорт. Ще отнемем лицензите на ненужните. Също ще бъдат електрифицирани. Всички.  Не, не забрана. Няма причина конските каруци да бъдат забранявани. Те могат да се регулират и развиват. Но регулацията и контролът ще са строги. . Качването с кола на Витоша ще се плаща. Впоследствие и до други планински дестинации. Таксата ще зависи от натовареността. Приходите ще се използват за облагородяване на достъпа до планината. Да дишаме  Ще забраним дизелови двигатели в София от 2030 и двигатели с вътрешно горене от 2040.  Ще забраним коли стандарт Евро 1-4 от 2025. После ще затягаме ограничението.  Ще забраним движението на дизелови автобуси в центъра на София от 2022.  Незабавно забраняваме закупуване на дизелови автобуси за градския транспорт. Подобна забрана на практика съществува, просто не е достатъчно категорично и явно заявена.  Забрана на въглища за битово отопление от 2022. Каквито и да било въглища. Това е отрова. Забрана на продажба на мокри дърва. Правителството работи върху такава забрана, тя може да влезе и по-рано.   Ще проведем и подкрепим обучения за това как се изгражда ракетна печка. Тази инициатива няма да замести другите мерки срещу енергийната бедност, горенето на нерегламентирани отпадъци, за енергийна ефективност и други, но ще бъде опит да се намали замърсяването на въздуха от определени квартали на София. Схемата ще е отворена и за други участници.  Ще подкрепим внедряването на соларно отопление в ромските махали. Три пилотни проекта, да видим как работи.  Ще разгърнем широка програма за повишаване на енергийната ефективност на сградите. В дългосрочен план енергийната ефективност е основната мярка, която ще доведе до подобряване на въздуха на София.  Ще ангажираме градските болници с проблемите на въздуха. София има пет общински болници. Те трябва да се включат в борбата с мръсния въздух. Персоналът ще бъде обучен, а в помещенията ще разположим нагледни информационни материали. Около общинските болници ще въведем нискоемисионни и ултраниско емисионни зони и ще ги превърнем в еталони за добър въздушен микроклимат.  Всички училища и болници ще бъдат снабдени с нискобюджетни монитори за въздуха в тясно сътрудничество с Airbg и други граждански инициативи.  Ще въведем RESET стандарт за всички обществени сгради, включително молове, големи магазини, гари и други. Това ще рече, че ще следим здравното въздействие на средата в тези сгради. Ние прекарваме 95% от времето си на закрито, не навън. Да е чисто  Това е мярка, която може да влезе почти във всеки раздел на всяка една кметска програма. Забраната за влизане в тревни площи ще е категорична, санкциите строги и тежки. Така ще намалим наполовина, че и повече мръсотията по улиците. Не, няма първо да строим големи паркинги, а едва после да вадим колите от тревата. Първо забрана и регулация, после строежи. В крайна сметка може да се окаже, че нямаме нужда от нови паркинг. Ще видим.  Никаква толерантност, никакви разговори за това кои графити са художествени, кои не са. На десет драскачи може да бъде хванем един, санкцията ще е за десет. Надяваме се Гражданите да помогнат. И WhatsApp.  Няма да ги избиваме, но ще ограничим присъствието им с хуманни методи. Гълъбите трябва да престанат да са масово присъствие по площади, исторически сгради, заведения.  Ще глобяваме мръсните коли, ще изградим екологично съобразени автомивки на места, където шумът им няма да дразни. Спирачният прах е сериозен замърсител на въздуха. Освен това колите разнасят мръсотия из града. Трябва да ги мием редовно.  Миенето ще зависи от цапането, но първо ще намалим цапането, а после ще решим колко да мием. Затова първо ще извадим колите от тревата.  Ще налагаме строги санкции на строители, които замърсяват града и не мият старателно техниката, която напуска обектите им. WhatsApp номер за нарушения.  на всяка форма на замърсяване на градската среда чрез групата Гражданите и други инициативи. И WhatsApp, разбира се.  Всяка сграда трябва да си почиства снега, както го правят служителите на швейцарското посолство в София. Ако трябва, ще ги ангажираме да ни научат. Учениците и децата в детските градини трябва да са първи в почистването на снега.", "date": "2019.10.08", "title": "Да ходиш по чорапи из града - идеи за София"}
{"url": "https://www.dnevnik.bg/sport/2019/10/08/3973463_kak_taisun_fjuri_se_ozova_na_ringa_v_kecha_video/", "text": "Бившият световен шампион Тайсън Фюри наскоро  постигна 29-ата си професионална победа  на ринга и вече очаква реванша с  Дионтей Уайлдър  в началото на 2020 г., но не си губи времето. Британецът се появи в шоуто \"Първична сила\", част от Световната федерация по кеч (WWE), и предизвика голям интерес сред публиката в САЩ. Боксьорът се сби на ринга с кечиста Броун Строуман, който впечатлява с габаритите си – 203 сантиметра и 175 килограма. След шоуто беше обявено, че е възможно Фюри да се появи в WWE още веднъж до края на годината и дори да запише официален мач, който да бъде срещу Строуман в  Саудитска Арабия . За интерес на британеца към развлекателната индустрия се говори отдавна. Дори през 2016 г. шампионът на Световния боксов съвет (WBC) Дионтей Уайлдър обяви, че Фюри трябва да се насочи към кеча, а не към професионалния бокс.", "date": "2019.10.08", "title": "Как Тайсън Фюри се превърна в кечист"}
{"url": "https://www.dnevnik.bg/bulgaria/2019/10/08/3973504_sotiv_cacarov_otkaza_na_vmro_da_iska_zakrivane_na/", "text": "Главният прокурор Сотир Цацаров обяви за неоснователно  искането на ВМРО  да започне производство за прекратяване на дейността на Българския хелзинкски комитет (БХК), както и за разследване за работата на правозащитната организация. Това съобщи прокуратурата. Искането на ВМРО бе внесено на 30 септември, като партията използва казуса около  предсрочното освобождаване на Джок Полфрийман  и изтъкна, че БХК е извършил \"недопустима намеса в съдебната система на България\". В мотивите се посочва, че принудителното прекратяване на дейност е възможно най-тежката санкция. Изтъква се, че в сигнала липсват твърдения за дейност на БХК, свързана с финансиране или подпомагане на тероризма - основания, при които единствено главният прокурор може да иска прекратяване на дейността на дадено юридическо лице. Няма и твърдения, че БХК не е учреден по законния ред или че е обявен в несъстоятелност, въз основа на които също може да се иска от съда да прекрати дейността му. Твърденията на ВМРО за оказан от БХК пряк и косвен натиск и влияние върху магистрати чрез организирани от правозащитниците обучителни семинари и осигуряването на съдебна защита на определени хора \"не сочат на забранена от конституцията и законите дейност, която подлежи на проверка\", се казва още в мотивите на Сотир Цацаров. \"В подадения сигнал на бланка на \"ВМРО Българско национално движение\" от Александър Сиди, народен представител в Народното събрание на Република България и Ангел Джамбазки, български представител в Европейския парламент, внесен на 30.09.2019 г. от Ангел Василев Чакъров в Информационния център, в Съдебната палата, бул.\"Витоша\" № 2, са направени искания за: 1) започване на разследване на дейността на Сдружение \"Български хелзинкски комитет\" поради съмнение за пряка и косвена намеса в работата на съдебната власт и нарушаване на принципа на независимост и безпристрастност на българските магистрати; 2) иницииране на производство пред окръжния съд, за прекратяване на Сдружението, поради нарушаване на разпоредбите на чл.117 от Конституцията на Република България и Етичния кодекс за поведение на българските магистрати, във връзка с чл. 13, ал. 1, т. 3, б. \"б\" ЗЮЛНЦ. Твърди се, че \"Сдружение \"Български хелзинкски комитет\" се намесва в независимата съдебна система на Република България, както пряко (чрез становища по дела, лобистки призиви до съда в полза на подсъдимите, осъществяване на процесуално представителство на подсъдими лица), така и косвено (чрез организирането на безплатни семинари и удостояване с награди). Разпоредбата на чл. 13 ЗЮЛНЦ урежда лимитативно хипотезите при наличието на които регистрацията на юридическо лице с нестопанска цел се прекратява, дори и в случаите когато то осъществява общественополезна дейност. Принудителното прекратяване на правен субект е възможно най – тежката санкция и затова предвидените хипотези в чл. 13 ЗЮЛНЦ следва да се прилагат ограничително. И това е така, тъй като юридическите лица с нестопанска цел, определени да извършват общественополезна дейност са създадени, за да подпомагат развитието и утвърждаването на духовните ценности, гражданското общество, здравеопазването, науката, културата, да подпомагат социално слабите, инвалидите и лицата, нуждаещи се от помощ, да защитават човешките права, околната среда и други цели (чл. 38 ЗЮЛНЦ). Сдружение \"Български хелзинкски комитет\" е възникнало с вписването му в регистъра за юридическите лица с нестопанска цел при СГС, с решение по ф. д. 3168/1993 г., VІ- 21 с-в. В Устава на сдружението не е предвиден краен срок на осъществяване на дейността, а в чл. 4 е посочено, че целите и задачите, които сдружението си поставя са свързани с организирането на системни наблюдения върху ситуацията с човешките права в България и чужбина; изготвянето на доклади за ситуацията с правата на човека и разпространението им в страната и чужбина; изготвяне, превеждане и разпространение на материали, свързани с теорията и практиката на правата на човека; организиране на конференции, семинари, публични акции и други законни форми на гражданска дейност, свързани със защита на човешките права, включително и защита правата на отделни физически и юридически лица на територията на РБ и в чужбина. В сигнала не се твърди осъществяваната от сдружението дейност да обуславя включването му в списъка по чл. 5 от Закона за мерките срещу финансирането на тероризма или да е насочена към подпомагане на тероризма – основания, при наличието на които единствено главният прокурор, съгласно разпоредбата на чл. 13, ал. 1 б. \"в\" ЗЮЛНЦ, е активно легитимиран да сезира съда по регистрация с искане за прекратяване на дейността на сдружението. Липсват твърдения и относно останалите две основания по чл. 13, ал.1, т.3, б. \"а\" и б. \"г\"[1]при наличието на които всяко заинтересовано лице, в т. ч. подателите на сигнала, а и съответния прокурор, може да поиска от съда по регистрация прекратяването на ЮЛ с нестопанска цел. В тези случаи, в съответствие с функционалната си компетентност, съгласно чл.127 от Конституцията, Прокуратурата е оправомощена да предяви конститутивен иск за прекратяване на юридически лица /търговци или такива с нестопанска цел/. Конституционното право на гражданите да се сдружават, прогласено в чл. 12 е ограничено единствено от забраната за извършване на политическа дейност, присъща за политическите партии и поставяне на политически цели (чл. 12, ал. 2 КРБ), както и от осъществяване на дейност, насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата на свободите на гражданите, създаването на тайни или военизирани структури, или такива, които се стремят да постигнат целите си с насилие (чл. 44, ал. 2 КРБ). Твърденията в искането за прекратяване на дейността на Сдружение \"Български хелзинкски комитет\" за оказан \"пряк и косвен натиск и влияние върху българските магистрати\" в нарушение на чл. 117, ал. 2 от Конституцията на Република България, с оглед осъществяваните дейности под формата на организирани безплатни обучителни семинари за магистрати и осигуряването на процесуална защита на определени лица, като част от легитимно заявените цели при регистрацията на сдружението, не сочат на забранена от Конституцията и законите дейност, която подлежи на проверка, с оглед и на вече предприетите действия по реда на чл. 424 НПК. Подателите на сигнала като активно легитимирани да предявят иск пред СГС, на основание чл. 13, ал. 1 т. 3 б. \"б\" от ЗЮЛНЦ, , могат да упражнят това си право, ако считат, че твърденията им обосновават постановяване на решение за прекратяване на дейността на Сдружение \"Български хелзинкски комитет.\" [1]Сдружението не е учредено по законния ред или е обявено в несъстоятелност", "date": "2019.10.08", "title": "Сотир Цацаров отказа на ВМРО да иска закриване на Хелзинкския комитет"}
{"url": "https://www.dnevnik.bg/evropa/2019/10/08/3973471_iztekli_dokumenti_razkrivat_vuzrajeniiata_na_es/", "text": "\"Пълните опустошителни\" възражения от страна на Европейския съюз срещу предложения от Борис Джонсън план за ирландската граница след Брекзит бяха обявени \"точка по точка\" в документи, с които разполага \"Гардиън\". Разкритията следват твърденията на премиера, че все още не е чул мнението на ЕС за текста, представен от \"Даунинг стрийт\", според който ще се създаде митническа граница на остров Ирландия. В плана, който Великобритания все още не е публикувала изцяло, се предвижда Северна Ирландия да остане в единния пазар на ЕС за стоки и електричество, ако  нейният регионален парламент  разреши. Съгласието му за продължаване на този режим ще е необходимо на всеки четири години, което на практика значи право на вето. Според конфиденциалния документ: - Британците са били предупредени, че предложеното на Стормонт (северноирландският парламент)   ще даде на северноирландската Демократична юнионистка партия (DUP) възможност да блокира дори и появата на регулаторната зона на целия остров Ирландия. - С предложенията за   се рискува сериозно нарушение на икономиката на целия остров. Представителите на ЕС посочват, че тя е била отхвърлена от групи, представляващи северноирландския бизнес. - Вътрешният пазар на блока ще бъде широко отворен за  , предупреди Европейската комисия в отказа си за предложението. - То оставя на съвместна комисия на ЕС и Обединеното кралство задачата да разработи начин за   близо до ирландската граница, след като се установят две митнически територии, без да предлага план Б, ако не се намери решение. - Великобритания призовава за реформа на , за да се избегне необходимостта от нова инфраструктура под формата на служби за транзит от всяка страна от границата за проверка на стоките, преминали през няколко територии. Брюксел отказва, защото това може да накара и други страни извън ЕС да поискат подобни изключения, застрашавайки вътрешния пазар. - Въпреки че се предлага   от мита и митнически процедури, липсват детайлни решения за борба с контрабандата. - За   на британските преговарящи е казано, че предложенията не предлагат никакви решения как да се избегнат плащания и проверки на границата. - Изтрити са всички , които Тереза Мей договори, за да се увери ЕС, че бизнесът в Северна Ирландия няма да има конкурентно предимство. Но северноирландски фирми все пак ще могат да се конкурират на единния пазар за електричество. - Великобритания ще има достъп до необявен брой  , за да може да контролира митническата граница на остров Ирландия и регулаторната граница между Северна Ирландия и останалата част от Обединеното кралство. Този достъп ще се запази дори и ако DUP наложи вето на синхронизацията с единния пазар. Според изтеклия доклад критиките на ЕС са били предадени на главния преговарящ на Джонсън, Дейвид Фрост, в петък и понеделник. Посланието е било предадено на Джонсън в няколко телефонни разговора с лидерите на ЕС през уикенда, в които на \"Даунинг стрийт\" е дадено да се разбере, че тези предложения не са основа за сериозни преговори. Говорител на Еврокомисията заяви, че според ЕС-27 Великобритания не е успяла да предложи алтернатива на ирландския предпазен механизъм, чиято цел е да избегне \"твърда\" граница, задържайки Северна Ирландия в единния пазар и в митническата територия на ЕС.", "date": "2019.10.08", "title": "Изтекли документи разкриват възраженията на ЕС срещу плана на Джонсън за Брекзит"}
{"url": "https://www.dnevnik.bg/razvlechenie/2019/10/08/3973465_rekorden_broi_filmi_shte_se_boriat_za_nominaciia_za/", "text": "Номинациите за наградите \"Оскар\" за чуждоезичен филм през 2020 г. ще бъдат избрани измежду предложенията на 93 страни, сред които попада и българският \"Áга\" на Милко Лазаров. Това е рекорден брой кандидати, отбелязва изданието IndieWire. Миналата година те са били 87, а досегашният рекорден брой бе от 2017 г., когато кандидатите са били 92. За отличието могат да се състезават пълнометражни игрални филми с дължина над 40 минути, произведени извън САЩ с диалог, който да е на преобладаващо различен от английски език. По-рано тази година бордът на управителите на Академията гласува не само за преименува категорията за чуждоезичен филм, но и да увеличи шортлиста за номинациите от девет на десет заглавия. За пръв път сред кандидатите са филми от Гана, Нигерия и Узбекистан, но Уганда не се класира. Китай и Сенегал са изпратили своите заглавия в последния момент на крайния срок 1 октомври. В началото на септември бе обявено, че  българското предложение в категорията  ще е филмът \"Ага\" на Милко Лазаров. Тази година за наградите на Академията ще се бори и  още едно българско заглавие - анимацията \"Задачи за деня\"  на Пета Златева, който получи правото да се състезава, но в категорията за късометражен анимационен филм, след като бе избран от журито на фестивала In The Palace във Варна. Сред конкурентните му в категорията вероятно ще е филмът на Теодор Ушев \"Физика на тъгата\", базиран на книгата на Георги Господинов, който обаче е канадска продукция. В историята на наградите най-много филми са пращани от Италия, Франция и Япония - по 65. Най-много номинации - 39 - са получавали заглавия от Франция, а най-много награди - общо 14 - са взимали италиански филми. Целият списък с кандидатите за номинация през 2020 г. е  тук . Шортлистът от десет филма ще бъде обявен на 16 декември 2019, а номинациите - на 13 януари. Церемонията по връчването на наградите е насрочена за 9 февруари 2020 г..", "date": "2019.10.08", "title": "\"Áга\" ще се състезава с рекорден брой чуждоезични филми за номинация за \"Оскар\""}
{"url": "https://www.dnevnik.bg/sviat/2019/10/08/3973477_sasht_sankcioniraha_kitaiski_tehnologichni_kompanii/", "text": "Съединените щати санкционираха 28 китайски организации заради злоупотреби срещу уйгури в северозападния район Синцзян, предаде Би Би Си. Сред тях са водещи технологични компании - \"Хиквижън\", \"Дахуа\" и \"Мегвии\" - които заедно с осем други са специализирани производители на технологии за лицево разпознаване. \"Хиквижън\", която стана известна с продажби на технологии за сигурност  в развиващи се държави , но и с доставките на считани за репресивни технологии в Синцзян, трябваше да влязат в \"черния списък\" на САЩ още преди няколко месеца  според публикации в световни издания . Списъкът с организации  включва и Бюрото за обществена сигурност на Синцзян заедно с още 19 правителствени агенции. На всички организации в списъка се налага забрана за купуване на продукти от американски компании без одобрение от Вашингтон. Американски или собствени технологии Гигантът в производството на телекомуникационно оборудване \"Хуауей\" е част от този списък още от май. Докато спорът на \"Хуауей\" със САЩ е заради обвинения в шпионаж в полза на Китай (и в случая с финансовия директор на компанията Мън Ванчжоу - заобикаляне на иранските санкции), аргументът на министерството на търговията за новите 28 организации е, че те са \"замесени в нарушения и злоупотреби с човешките права\". ООН обяви миналата година, че Китай държи милион мюсюлмани, предимно уйгури, в лагери. Пекин отхвърли тезата, като нарече помещенията \"центрове за професионално обучение\", а по-късно добави, че онези от тях, заподозрени в екстремизъм, се превъзпитават. Публикации от последните месеци твърдят, че много от тях са били пуснати. Тази забрана може да е проблем за онези от компаниите, които разчитат на американски технологии за алгоритмите си. Същевременно експерти предупреждават отдавна, че Китай все повече е подтикван да разработва собствени технологии. \"Хуауей\" вече е пример за това, след като разработи  собствена операционна система , която  да замени \"Андроид\" на \"Гугъл\" , и обяви, че ще създаде собствени чипове, за да намали зависимостта от американски доставчици.", "date": "2019.10.08", "title": "САЩ санкционираха китайски технологични компании заради правата на уйгурите"}
{"url": "https://www.dnevnik.bg/evropa/regioni/2019/10/08/3973499_za_ili_protiv_da_se_obvurjat_li_evrofondovete_s/", "text": "Продължаващите преговори за многогодишната финансова рамка на ЕС за периода 2021-2027 г. засилиха дебатите по въпроса дали върховенството на закона трябва да се обвърже с отпускането на еврофондове. Позициите се втвърдяват – в началото на октомври  унгарският премиер Виктор Орбан  определи идеята достъпът до европейски фондове да се обвързва със спазване на демократичните принципи и върховенството на закона като политическа фраза, използвана за атака срещу членки на евросъюза. Преди това финландският премиер Анти Рине, чиято страна е ротационен председател на Съвета на ЕС, каза, че всички държави в блока изглеждат готови да приемат, че уважението към демократичните принципи трябва да е условие за достъпа до евросредства, и това е един от няколко въпроса, по които всички страни в съюза се доближават до обща позиция. Орбан същевременно заяви, че би било контрапродуктивно да се създават съмнения за идеологическата ориентация на дадена страна и климат, в който тя може да бъде нападана. Това \"би довело до много неща, но не и до сътрудничество\". Според Рине обаче \"целта не е да се притиска до стената която и да било държава членка\" - въпросът е \"как да се защитят обикновените европейци от деспотизма и неспазването на принципите на върховенство на закона\". Явното безсилие на Европейската комисия да намери ефективен механизъм за овладяване на това, което смята за антидемократични подходи, ще бъде ключов тест за новия й председател Урсула фон дер Лайен, която тепърва предстои да разкрие как възнамерява да води предстоящите преговори за следващия седемгодишен бюджет на блока. Сред основните поддръжници на предложението са правителствата на Франция, Финландия и Холандия, както и влиятелни членове на Европейската комисия. Евродепутати уверяват, че в механизма за защита на върховенството на закона чрез спиране на евросредства е предвидена пълна защита на крайните бенефициенти. Голямата битка ще се състои между държавите - членки в Съвета на ЕС, като Варшава, Будапеща и други столици вече изразиха резерви или явна опозиция. Подкрепяте ли обвързването на върховенството на закона с отпускането на евросредства? Можете да се включите във втория етап на дебата на \"Капитал\" ( тук ), в който своите тези \"За\" и \"Против\" защитават евродепутатът Искра Михайлова (ДПС/\"Обнови Европа\") и Марк Лайтай, главен анализатор в унгарския институт \"Незьопонт Интезет\".", "date": "2019.10.08", "title": "\"За\" или \"против\": Да се обвържат ли еврофондовете с върховенството на закона"}
{"url": "https://www.dnevnik.bg/bulgaria/2019/10/08/3973508_ochakvanoto_uvelichenie_na_pensiite_ot_1_juli_2020_g_e/", "text": "Предварителните изчисления в правителството сочат, че увеличението на пенсиите от 1 юли 2020 г. ще е с 6.6%. Това съобщи пред БНТ министърът на труда и социалната политика Бисер Петков. Годишната актуализация на пенсиите, отпуснати преди края на предишната година, се изчислява по формула, включваща половината от ръста на осигурителния доход и половината от инфлацията и разчетите за бюджета за догодина дават този процент на нарастване. През тази година всички пенсии бяха повишени с 5.7%. Министърът не коментира други параметри на социалния бюджет с аргумента, че разчетите все още не са готови, но увери, че ще има увеличение на финансирането при политиките за хора с увреждания, както и за програмата \"Личен и социален асистент\".", "date": "2019.10.08", "title": "Очакваното увеличение на пенсиите от 1 юли 2020 г. е с 6.6%"}
{"url": "https://www.dnevnik.bg/biznes/2019/10/08/3973481_pri_dulgove_kum_durjavata_niama_da_moje_da_se_napuska/", "text": "Напускащите България трябва да декларират, ако пренасят в брой над 10 хил. евро. Това гласят предлагани от финансовия министър промени във Валутния закон. Той мотивира това с превантивни мерки за следене на паричните потоци при напускане на Европейския съюз. Със същата превантивна цел и възпиращ ефект е и предложението да не се допуска изнасянето на суми над 30 хил. лв. или тяхната равностойност в случаите, когато митническите власти са получили по служебен път информация, че съответният човек има публични задължения. В мотивите към проекта се посочва, че това ограничение не противоречи на европейските регламенти, отнасящи се до парите в брой и правото за свободно движение на капитали. Това е допълнение към влезлите вече в сила текстове, с които изискването за предоставяне на удостоверение за липса на публични задължения е заменено с получаване по служебен път на информация за това, се посочва в мотивите на проекта. При укриване на суми, подлежащи на деклариране, се предлага санкцията да не е конфискация, както е сега, а отнемане на една четвърт от нея или стойността на благородните метали, ако се изнасят такива. Това е санкцията, в случай че нарушението не е престъпление.", "date": "2019.10.08", "title": "При дългове към държавата няма да може да се напуска България с над 30 хил. лв."}
{"url": "https://www.dnevnik.bg/tehnologii/2019/10/08/3973618_nasa_otkri_dreven_oazis_na_mars/", "text": "Американската космическа агенция НАСА обяви, че е открила древен оазис на Марс. Твърдението е базирано на обработени снимки от марсохода \"Кюриосити\", на които се вижда мрежа от пукнатини в скалистата почва на планетата. Според учени това най-вероятно са водоеми, които са преминали през различни етапи на пресъхване и пълноводие. Т.нар. оазис се намира в кратера Гейл, който и е с диаметър 150 километра. Най-вероятно в района около кратера имало много езера, а водата от тях се стичала по стените му до основата. Така там се е образувал воден басейн. Данните от \"Кюриосити\" показвали още наличието на богати на минерални соли скални отломки. Това доказвало, че на повърхността на Марс e имало водоеми, които на периоди от милиони години пресъхвали или преливали с вода. Климатът на планетата обаче се е променил значително и в момента откритият оазис представлява замръзнала пустиня. Според учените от НАСА оазисът е съществувал преди около 3 млрд. години. Екипът, работещ с марсохода, иска да разбере за какъв период се е образувал и колко време след това е пресъхнал. Кратерът Гейл е геоложката структура, която \"Кюриосити\" изследва в детайли. Той се е формирал от силен удар, като е дълбок над 5 километра.", "date": "2019.10.08", "title": "НАСА откри древен оазис на Марс"}
{"url": "https://www.dnevnik.bg/istorii_na_denia/2019/10/08/3972368_ti_naistina_li_shte_izlezesh_s_tazi_kusa_pola/", "text": "                          Социалните мрежи са разковничето, що се отнася до осмислянето на външния вид на тийнейджърите. Чрез тях се случва гигантското разцепление на психиката, особено на момичетата – каква съм аз и как спешно чрез грим да стана по-голяма или по-красива, или с точно колко сантиметра грим да скрия тези три пъпки. Или как днес да изглеждам вулгарно, тъй че да ме забележат футболистите от класа, а пък утре да изглеждам като парижко момиче от 68-а, а вдругиден да изглеждам като тази, която ходи нонстоп на фитнес. Това са различни проби на идентичност и аз се утешавам да го разглеждам като игра, в която трябва да разбереш какво всъщност си ти. Хайде, на мен и жена ми тази игра не ни излиза толкова през носа, но на бабите й С този грим дъщерите ни искат да вземат петилетката за три години, ако може – и за три месеца. Освен социалните мрежи според мен голямо влияние върху начина на обличане оказват и социалните кръгове. Това какво харесват, носят и правят техните приятели, както и техните кумири. Моите момчета минаха през модата на скейт и графити субкултурата. Носенето на марки от тези субкултури са своего рода пропуск за тези приятелски кръгове. Дори ние, възрастните, малко или много сме подвластни на социалните мрежи. Това неизбежно връхлита и нашите деца. Този момент се превръща в проблем тогава, когато използването им излезе извън контрол. А той е налице, когато изчезне балансът между нас, децата и технологиите. Ако използването на социалните мрежи е възпитано и добре дозирано, всичко е наред. Тогава селфи културата е просто стандартна проява на суета, която може дори да е забавна, ако е подходено със стил и интелект. В стремежа да изглеждаш добре и да си привлекателен няма нищо притеснително, стига той е да е овладян и контролиран. Всички млади хора минават през различни идентичности, но мисля, че малък процент от децата се поддават на това – на гримирането и снимките. Аз следвам доста приятелски деца в социалните медии, както и собствените си – съвсем пасивно, за да не ги дразня. В този смисъл, наблюдавайки ги, виждам, че по някое време те успяват сами да си намерят мярата. Това с муцунките и селфитата е тренд, който, слава Богу, отминава. И това със свръхгримирането – сигурна съм, че е било и преди 10, и преди 20 години така : Според мен това е вид протест  Именно, то е част от протеста. Дъщеря ми е в другата крайност – сега навлече черните дрехи, харесва по-алтернативна музика, отряза си косата и я дари за перука, не си слага никакъв грим, не си прави селфита и ми забранява дори да я снимам. Тоест има и други, не са само всички с два тона грим и два часа пред огледалото. Всичко се модифицира, но аз си спомням, че като тийнейджър също исках да бъда харесвана и тъй като моите приятели слушаха класическа музика, го правех и аз. Дали ще е класическа музика или чалга, няма значение      Понеже работя с деца от добри училища от София и от страната, имам наблюдения, че те навсякъде слушат чалга, и то като протест към родителите си, които не слушат този жанр. А чалгата все пак говори за чувства, за силни чувства. Нашето поколение беше възпитано в обстоятелства, в които споделянето на личните чувствата не беше дотам прилично. Докато тийнейджърите чуват в чалгата това, което ние не казваме, или това, което те биха искали да си кажат. Друг е въпросът, че според мен самият жанр се стреми към \"Златния Орфей\".  Що се отнася до облеклото, аз винаги съм много спокойна, защото виждам, че тийнейджърите се поддават на модерните тенденции – тази година купихме карирани панталони, от които другата няма да има и помен. Така е и с късите поли или впитите панталонки, въпрос е на мода и всичко минава. На тази възраст и аз изпитвах нужда да експериментирам, да се показвам, да привличам вниманието. Не мога да кажа, че съм искала да бъда предизвикателна, по-скоро исках да бъда забелязана и да афиширам съществуването си. По някаква странна логика точно момичета, които са скромни и добри ученички, намират израз във външния вид – започват да ходят с безумно къси поли, ярки чорапогащи... Според мен не може да се извади еднозначен извод за тийнейджъра по дрехите му. По-големият проблем е неговата интерпретация от околните. Облеклото може да предизвика коментари, подигравки, конфликти...  Вчера имах поправителни изпити и почти всички девойки, които се появиха, бяха със съвсем къси панталонки... И си мисля: добре, тези умни момичета идват облечени по този начин, защото това е техният удължен тийн бунт – те не са се бунтували овреме или са се вкаменили в собствения си бунт и още не си дават сметка, че са попаднали в друга среда. Аз самият бях с дълги панталони и чорапи и се чувствах нещастен от края на ваканцията и изобщо лятото Аз гоня, ако някой влезе при мен с анцуг. Анцуг в университета – това е тотално неуважение. При момчетата също има суета. И синът ми, и племенникът ми на същата възраст минаха през пубертета с голям проблем с акнето. Сега и двамата ходят редовно на процедури, което по наше време беше тотално табу или въобще никой не мислеше за това Те сами инициират тази стъпка, знам и за други младежи на тази възраст, не само момичета, но и момчетата, които доста от рано – на 13-14-годишна възраст започват да ходят на процедури. Вече са осведомени, търсят информация и знаят, че трябва да отидат на дерматолог. Това е комплексно обаче, зависи от типа хранене, начина на живот, при някои е по-леко, при други по-тежко Дори и при по-леките случаи те пак предприемат действия, защото са по-осведомени. И по-толерантни. В момента това като че ли е едно от хубавите неща, които се случват – например момчетата имат по-добро отношение към момичетата. В детството си помня ужасни ситуации, подигравки заради очилата, които носех, криех ги, не можех да виждам. : Съученици на дъщеря ми забраняват на приятелките си да ходят с едно или друго облечени: това било твърде прозрачно, това било твърде късо Този консерватизъм за мой голям ужас често бива последван от тежък национализъм и тесногръди мачистки реакции. Но мисля и друго: много често толерантността я бъркаме с класическо безразличие.", "date": "2019.10.08", "title": "Ти наистина ли ще излезеш с тази къса пола?"}
{"url": "https://www.dnevnik.bg/sviat/2019/10/08/3973317_ruskata_propaganda_podvejda_bulgariia_po_morskiia/", "text": "Тролове на Москва използват проруските настроения на по-необразованите българи, но за разлика от бившите съветски републики като Грузия, Молдова или Армения тук ефектът от руската пропаганда е ограничен заради отсъствието на по-широки връзки с руските медии. Русия създава впечатлението, че предложеното удължаване на газопровода \"Турски поток 2\" може да превърне България в разпределител на руски природен газ. Но България не разполага с необходимите условия да бъде такава страна и може да стане само транзитираща държава. Разделянето чрез икономически и енергийни стимули на България и Турция от политиките на НАТО и ЕС е ключов елемент на руската стратегия. Информационните и медийни операции в тези страни се опитват да създават положителна нагласа към Русия и да омаловажават растящите ѝ военни способности. Западът трябва сериозно да обмисли отбранителна стратегия срещу действията на Русия в района на Черно море, като предвиди разполагане на модерни противовъздушни и противокорабни ракетни системи по морския бряг на България и Румъния. Това са част от препоръките след симпозиум от края на март, организиран в Букурещ от американската неправителствена организация RAND Corporation и местния офис на German Marshall Fund (GMF) в сътрудничество с Aspen Institute Romania. Диалогът е спонсориран от Руската стратегическа инициатива към Европейското командване на САЩ (EUCOM) и подпомогнат от Института на RAND за изследване на националната отбрана, както и от финансирани от федералния бюджет на САЩ институции към министъра на отбраната, Съвета на началник щабовете на американската армия, отбранителни и разузнавателни агенции. Той е озаглавен \"Русия, НАТО и стратегията за Черно море: Регионални перспективи\" и в него са участвали 24 експерти и бивши държавни служители от Европа и САЩ.  Доклад  с изводите от четирите основни теми, обсъждани в Румъния, бе разпространен тази седмица от RAND Corporation.  В него се обяснява, че интересът към Черно море е, защото \"районът е център на конкуренция между Русия и Запада за бъдещето на Европа\". \"Тук има две десетилетия на тлеещи конфликти още преди Москва да анексира Крим през 2014 г. От 2008 г. насам Русия е използвала 4 пъти военна сила срещу други държави от района и използва за целите си информационни, икономически, енергийни и нелегални инструменти. Другите страни имат и искат да защитават различни и понякога противоречащи си интереси, което затруднява разработването на цялостна западна стратегия за противопоставяне на руското предизвикателство\", се казва в доклада. \"Едно убедително отбранително разполагане на силите не е задължително да съответства военна на Русия. Разгръщането на изнесени защитни противовъздушни и противокорабни системи в Румъния и България за контриране на заплахата от нападателните руски ракети, разширяването на ученията на НАТО и продължаващата помощ от Запада за Украйна и Грузия в развиване на националните им отбранителни способности би могло да подсили сдържането [на Русия] в региона.\" Изводи от работната дискусия - Черноморският регион присъства отчетливо във всеобхватната цел на Русия да разшири влиянието и контрола си над своята периферия, които изгуби след рухването на бившия СССР, както и да ограничи западното влияние и интеграцията на страните от района в евроатлантическата общност; - окупирането на Крим и милитаризирането на Крим, модернизирането на Черноморския флот и разширените сили в Южния военен окръг на Русия засилиха влиянието ѝ в района и способността ѝ да действа в Източното Средиземноморие и Леванта (историко-географски термин, обхващащ в най-общ смисъл зона от Гърция до Иран и от Египет до Турция, но в по-тесен смисъл фокусиран върху Ливан, Израел, Сирия, Кипър и Йордания - бел. ред.); - по-широките цели на Москва са пригодени към спецификите на всяка държава в района, като задачата е да държи различни съседи в състояние на необвързаност и несигурност по отношение на Русия и Запада, както и открити за руско икономическо, политическо и злонамерено влияние; - различните и често разминаващи се интереси на страните от Черноморския район затрудняват очертаването на единна и устойчива стратегия на Запада за контриране злонамереното руско влияние и изнудване в района; - ефективната западна стратегия трябва да бъде по-успешна в контрирането на руските информационни операции, зловредно влияние и хибридни заплахи. - Москва се опитва да накара страни от ЕС и НАТО да се чувстват виновни за действията си в Украйна, като разпространява внушението, че западната намеса в украинската политика и тласкането на страната към членство в НАТО е това, което е провокирало руската военна интервенция преди повече от 5 години. В действителност през 2013 г., в края на която ескалира напрежението в центъра на Киев, под 15% от украинците подкрепяха членство на страната си в НАТО и никой от лидерите на т.нар. Майдан не е заявявал подобни симпатии. - руските действия в Азовско море са в подкрепа на стратегията ѝ в Черно море, действията ѝ спрямо Украйна и засилване контрола над Крим; неоснователното забавяне на търговското корабоплаване през Керченския проток и пленяването на украински военноморски съдове и служители имат за цел да изолират Източна Украйна, да пречат на търговията и да раздухват политическа и обществена нестабилност; освен това руските действия са подготвени с цел на заплашват Украйна със загуба на контрол над територии по източния бряг на Азовско море. \"България често отстъпва под руски натиск\" По време на дискусиите на симпозиума в Букурещ тази пролет един от участниците споделя, че често дори България и Румъния - страни от ЕС и НАТО - имат различни разбирания и интересите им се разминават. \"Докато Румъния активно блокира руското влияние в района, България често отстъпва под руски натиск\", се казва в доклада. \"Това пречи и на изграждането на единна и устойчива западна стратегия за защита на общите интереси и контриране на зловредното руско влияние и изнудване. Румъния гледа повече какво се случва на север и североизток в Украйна и Молдова, докато България се вълнува повече от събитията на юг, включително в Турция, миграцията от Сирия и възхода на заплахата от радикален ислям. (...) Отсъства общо възприятие за заплахата, каквото споделят балтийските и други северноевропейски страни. България например не подкрепи през 2016 г. инициативата на Румъния за разширяване на военноморските учения. Турция настоява да не се променя статуквото в района и действа сякаш е регионалният еквивалент на руската военноморска сила. Украйна и Грузия, които много добре знаят какво е руската заплаха, приветстват румънското предложение и настояванията за засилено натовско военно присъствие и разширяване на сътрудничеството в отбраната.\" \"Румъния и България не могат сами да противостоят на Русия, а турските ангажименти към алианса в бъдещи кризи с Русия станаха несигурни.\"", "date": "2019.10.08", "title": "Руската пропаганда подвежда България, по морския бряг са нужни модерни ракетни системи"}
{"url": "https://www.dnevnik.bg/evropa/2019/10/08/3973654_es_triabva_regulira_digitalnite_valuti_kato_libra/", "text": "Зам.-председателят на Европейската комисия по въпросите на еврото и социалния диалог Валдис Домбровскис обеща днес, че ако отново му бъде поверен еврокомисарският пост, ще предложи нови правила за регулиране на криптовалутите като  планираната от \"Фейсбук\" (Facebook) либра , предаде \"Ройтерс\". Франция и Германия заявяват, че либрата, чиито мащаби ще намалят влиянието на криптовалути като биткойна, ще ограничи паричния им суверенитет. \"Европа се нуждае от общ подход към криптоактивите като либрата. Възнамерявам да предложа нов закон в тази област\", каза на днешното си изслушване за поста на еврокомисар за финансовите услуги Домбровскис.  Той посочи, че при регулацията на криптовалутите ЕС ще трябва да реши въпроса за \"нечестната конкуренция, киберсигурността и други заплахи за финансовата стабилност\". В момента ЕС няма специална регулация за криптовалутите, които преди представянето на  либра  през юни се приемаха за не толкова важен въпрос, тъй като съвсем малък дял биткойни и други дигитални валути са обърнати в евро.  Домбровскис каза, че проектът \"Либра\", макар все още да не е действащ, може да носи риск за финансовата стабилност заради мащабите си, тъй като милиони потребители на \"Фейсбук\" в Европа ще могат да използват новата дигитална валута. Той заяви, че новите правила ще трябва да защитават финансовата стабилност, потребителите и да предотвратяват прането на пари чрез криптоактиви. Домбровскис, който е бивш премиер на Латвия, досега не е прибягвал до такива мерки въпреки поредицата скандали с банки в родината му и други северноевропейски държави и по-големи европейски страни. Той обаче заяви, че сега ЕС трябва да преразгледа механизмите си за борба с финансовите престъпления. Домбровскис каза още, че си струва да бъдат прехвърлени някои надзорни правомощия на орган на ЕС, без да разяснява дали това означава създаването на нова агенция за борба с прането на пари, или укрепване на съществуващите надзорни органи.  Пред евродепутатите днес Домбровскис обеща \"устойчив европейски инвестиционен план\" за деблокирането на 1 трилион евро (1.1 трилиона долара) частни и държавни \"зелени\" инвестиции през следващото десетилетие. Той уточни, че планът ще се основава на гаранции и средства от бюджета на ЕС и Европейската инвестиционна банка, макар че повечето пари се очакват от частния сектор. /БТА", "date": "2019.10.08", "title": "ЕС трябва регулира дигиталните валути като либра, заяви кандидат за еврокомисар"}
{"url": "https://www.dnevnik.bg/politika/2019/10/08/3973546_vupreki_zarukata_na_borisov_partiite_vzeli_visoki/", "text": "Министерството на финансите е изплатило третата част от годишните държавни субсидии за т.г. на партиите и коалициите, които на парламентарните избори на 26 март 2017 г. са получили повече от 1% от гласовете на избирателите - ГЕРБ, \"БСП за България\", \"Обединени патриоти\", ДПС, \"Воля\" и \"Възраждане\". Справка на предоставените суми вече е  публикувана на сайта на министерството . Оказва се, че за периода от 1 до 29 юли т.г. политическите партии са получили държавно финансиране, чийто размер е изчислен при 11 лева годишна субсидия за всеки действителен глас, а за периода от 30 юли до 30 септември т.г. - при един лев годишна субсидия за глас. За третото тримесечие на 2019 г. ГЕРБ е получила 1 200 728 лева при получени 1 147 292 действителни гласа на последните избори, ДПС - 330 692 лева при 315 976 гласа, \"Воля\" - 152 420 лева при 145 637 гласа, а \"Възраждане\" - 39 661 лева при 37 896 гласа. На партиите от формациите \"БСП за България\" (955 490 гласа) и \"Обединени патриоти\" (318 513 гласа) сумите са намалени наполовина, тъй като имат да връщат надвзети пари - първата коалиция е получила общо 503 246 лева, а втората - 166 674 лева, съобщават от министерството. След като \"Шоуто на Слави\" информира, че в продължение на години партиите са получавали повече от 11 лева на глас, първо по предложение на Министерския съвет  парламентът реши формациите да върнат надвзетите пари за три години назад . А след това в началото на юни  премиерът Бойко Борисов дойде в Народното събрание  и обяви, че е разговарял с парламентарната група на ГЕРБ да подкрепи предложена от правителството актуализация на бюджета за 2019 г., според която субсидията се намалява на 1 лев на глас.  Предложението на Министерския съвет  бе изменението да влезе в сила от 1 юли т.г. Заради  първоначалното несъгласие на коалиционните партньори на ГЕРБ - \"Обединени патриоти\",  промените в Закона за държавния бюджет бяха отложени, но приети окончателно на 4 юли т.г., а в изменението вече е записано, че те влизат в сила от деня на обнародването им в Държавен вестник. Това става близо месец по-късно - на 30 юли т.г., тъй като президентът Румен Радев налага вето на друга част от измененията - прокараната  след среща на ГЕРБ с Мустафа Карадайъ и Делян Пеевски от ДПС възможност партиите да бъдат финансирани от юридически лица . Ветото е отхвърлено на 24 юли, а ден по-късно държавният глава подписва указ за обнародване на промените в закона, сред които е и намаляването на годишната субсидия от 11 на 1 лев на глас. След това  измененията са публикувани в Държавен вестник  и на практика влизат в сила.", "date": "2019.10.08", "title": "Въпреки заръката на Борисов партиите взели високи субсидии и за юли"}
{"url": "https://www.dnevnik.bg/politika/2019/10/08/3973682_gerb_nareche_manolova_kandidatut_na_zadkulisieto/", "text": "В средата на предизборната кампания за предстоящите местни избори ръководството на ГЕРБ в София влезе в остър сблъсък със сочения за сериозен претендент за кметското място в столицата – независимия кандидат Мая Манолова. Провокирани от обвинения и медийни изяви в последните дни от страна на Манолова, ГЕРБ - София, свика извънредна пресконференция, на която обяви, че Манолова вместо идеи и решения подменя дневния ред и измества дебатите към фалшиви новини и провокации. \"Какъв модел ще променя Мая Манолова, та тя е кандидат за кмет на закулисието, човек, свикнал да мисли в схеми, да участва в схеми\", заяви председателят на групата на ГЕРБ в общинския съвет Малина Едрева. И допълни, че по данни в партията зад гърба на Манолова седи и екипът на бившия премиер Пламен Орешарски. От ГЕРБ - София, реагираха на медийните изяви на Манолова от последните дни, в които тя отново възрази срещу пускането на  обществени поръчки за чистотата  в София, за изграждането на  инсинератор за изгаряне на RDF отпадъци , за  атаки и натиск срещу нея  и нейни поддръжници, за нарязаната й шатра и др. \"Свидетели сме на подмяна на дневния ред на кампанията и искрено ядосани от това. В момента, в който кандидатите за кмет и техните екипи трябва да са по срещи, ние сме свидетели на това да сме принудени от Манолова да се занимаваме с лепенки по коли, шатри, манипулации, лъжи. Не е честно да се отвлича внимание от важните въпроси\", заяви Едрева. \"Днес, изплашена от това, че трябва да представи екип, да представи финансирането си, да излезе на светло, Манолова си измисля провокации и това е нейната тактика. Това не е честно и няма да допуснем да бъдем включени в поредния сценарий на задкулисието\", допълни тя. Досегашният председател на столичния общински съвет Елен Герджиков пък обяви, че \"това вече не е политика, а безскрупулна борба за власт\". \"Малко е да кажем, че сме ядосани. Много кампании сме виждали и сме участвали, за първи път виждам подобен театър на абсурда\", обяви той. По думите му Манолова прави три паралелни кампании, като първата е привидно позитивна. \"Внимателният поглед би открил множество бели петна в тази кампания – липса на екип, конкретни идеи, познание и компетентност за това как се управлява голям град. Тези дефицити поражда нуждата да се водят останалите две кампании – на фалшивите новини, неверни твърдени, поднесени по драматичен начин\", коментира Герджиков. Твърде много са тези фалшиви новини, всеки божи ден ги чуваме, твърде много са, за да ги отдадем само на незнание и некомпетентност, допълни той. Третата кампания на Манолова според ГЕРБ пък е опит да се изкара жертва. \"Стига толкова! Това са манипулации, подмяна на дневния ред, бягство от темите, които интересуват града и гражданите\", заяви още Герджиков. От ГЕРБ - София, за пореден път повториха, че обществената поръчка за това кой да чисти столицата ще се подписва и решава от следващия кмет. Но ако не е била пусната сега, това би застрашило живота и здравето на столичани, тъй като е възможно след изтичането на договорите да не остане кой да почиства София. От формацията заявиха, че тълкуванията на Манолова по темата показват юридическа некомпетентност за това как се пускат и придвижват обществени поръчки.", "date": "2019.10.08", "title": "ГЕРБ нарече Манолова \"кандидатът на задкулисието\", поддържана от екипа на Орешарски"}
{"url": "https://www.dnevnik.bg/sviat/2019/10/08/3973713_bulgarskata_poziciia_za_severna_makedoniia_e/", "text": "Президентът на Северна Македония Стево Пендаровски заяви, че е сигурен, че България няма да блокира даването на дата за начало на преговори на Скопие с Европейския съюз, предадоха агенция МИА и електронното издание МКД. Пендаровски каза, попитан от журналисти ден преди очакваната позиция на българското правителство за отношенията със Северна Македония, че разразилият се в края на септември спор е само вътрешнополитическа работа на страна - членка на ЕС, и въпросът със сигурност няма да бъде \"изнесен\" на предстоящия Европейски съвет. На 17 октомври европейските лидери ще вземат решението за начало на преговори както със Северна Македония, така и с Албания. Българският колега на Пендаровски Румен Радев и вицепремиерът Красимир Каракачанов поискаха София да обвърже с еврочленството на Скопие конкретни условия, а Каракачанов  дори заплаши да напусне кабинета , ако той окаже подкрепа за евроинтеграцията. На последвалата извънредна среща при президента външният министър Екатерина Захариева даде да се разбере, че  България все пак ще подкрепи започването на преговори , но ще има други условия пред Скопие, които вероятно ще бъдат обвързани с преговорната рамка. \"Първо да получим дата, а след това всички членки на съюза трябва да направя преговорната рамка от своя национален аспект. Ще си създадем преговорни позиции за това, което другите страни членки искат от нас\", каза Пендаровски. Той уточни, че времето за това би дошло едва в средата на идната година и е \"на практика невъзможно да коментирате преговорна позиция, чиито елементи все още не знаете\". Попитан от журналисти, Пендаровски обясни, че не е общувал с Радев след случилото се в президентството в София.", "date": "2019.10.08", "title": "Българската позиция за Северна Македония е \"вътрешнополитически въпрос\", заяви Пендаровски"}
{"url": "https://www.dnevnik.bg/razvlechenie/2019/10/08/3973710_lekcii_filmi_i_nov_pregled_na_bulgarskiia_dizain_za/", "text": "След като за дебюта си миналата година доведе в България интересни и актуални имена от света на дизайна, сред които бе и главният редактор на сп. Gentlewoman, второто издание на Melba Sofia Design Festival се готви за посрещне засиления интерес към събитието с повече и разнообразни събития и нова локация за еднодневния симпозиум в програмата му, съобщиха организаторите му от \"Студио Комплект\". Тази година фестивалът, който ще се проведе между 7 и 30 ноември, отново ще представи актуален \"Преглед на българския дизайн 2019\" под формата на изложба, чието откриване ще бъде в първия фестивален ден в \"Генератор\". В нея са селектирани примери от сферата на графичния, продуктовия, комуникационния дизайн, мода, иновации, илюстрация, анимация и социални кампании.      Новост ще е филмовата програма с шест тематични заглавия на тема дизайн, сред които попада и документалният филмов портрет  Rams  за един от най-влиятелните продуктови дизайнери в света - Дитер Рамс, създал дизайна на стотици електроуреди на марката \"Браун\".      Еднодневното събитие с лекции на представители от продуктовия, интерактивния и графичния дизайн, илюстрацията, медиите и визуалната комуникация вместо в \"Генератор\", където при засилен интерес миналата година беше неговото пилотно издание, тази година ще се проведе на 9 ноември от 10 до 19 ч. в зала 6 на Националния дворец на културата.  \"За второто издание на Мелба фестивала сме селектирали лектори, които следят и работят с темите устойчивост, иновация, бизнес и емпатия, разбивайки традиционни модели и предлагайки удачни решения с дълготрайно благотворно влияние в ежедневието\", казват организаторите от \"Студио Комплект\". Сред обявени засега имена в него са независимото швейцарското студио за създаване на шрифтове  Grilli Type , ирландският активист и мултимедиен артист Джо Каслин - автор на популярния социален проект  Volunteers ; руските специалисти по графичния дизайн и създаването на бранд идентичност  Shuka , както и Маартен Гилен от награждаваното белгийското студио  ROTOR  - автор на Белгийския павилион на Архитектурното биенале във Венеция през 2010 година. Предстои да бъдат обявени и останалите лектори в симпозиума.  Вече са пуснати в продажба и  ранните билети  за фестивала, които са на по-ниски от редовните цени. В момента цената за посещение на симпозиума е 80 лв., а в пакет с билети за пет филмови прожекции и откриващото парти на фестивала с гост-диджей е 100 лв. Подробности за фестивала се публикуват на  страницата му във фейсбук  и в официалния сайт на инициативата  Melba.", "date": "2019.10.08", "title": "Лекции, филми и нов преглед на българския дизайн за втората фестивална порция \"Мелба\""}
{"url": "https://www.dnevnik.bg/skorost/2019/10/08/3973756_avtosalonut_v_sofiia_e_edinstveniiat_v_evropa_bez/", "text": "Автомобилният салон в София, откриващ се в събота, ще е единственият в Европа, на които ще бъдат представени всички автомобилни марки, съобщиха днес организаторите от Асоциацията на автомобилните производители и техните официални представители (ААП) и \"Експо тийм\". Нещо повече - на него дебют в България ще направят четири нови бранда - италианската DR, испанската Cupra, индийската Mahindra и китайската Ora. Както е известно, и двете най-големи автомобилни изложения в Европа – тези в  Женева  и  Франкфурт , бяха белязани от отсъствието на знакови за индустрията марки. Софийският автосалон, който се провежда през година, няма този проблем и събира 250 експоната. Сред тях не липсват и новости, като премиерите за страната са 16, част от тях дебютирали преди по-малко от месец на автосалона във Франкфурт. Присъстват също 13 фейслифта и 18 нови модификации. Забелязва се сериозно присъствие на модели на алтернативни горива. Сред експонатите има 13 електромобила, 5 зареждащи се от контакта хибрида (плъгин), 17 меки хибрида и 4 коли на метан. Като цяло на 24-ото издание на автосалона присъстват 60 автомобилни марки, изложителите общо са 75, като те са ангажирали 12 хил. квадратни метра в \"Интер експо център\" на бул. \"Цариградско шосе\". Цялата зала 6 и част от зала 5 е ангажирана от търговци на автоаксесоари, резервни части, гуми, кемпери и други. Автосалон София отваря врати тази събота (12 октомври) и продължава до следващата неделя (20 октомври), като работното време в делнични дни е от 10.30 до 19.30 часа, а в събота и неделя от 10 до 20 часа. Цената на билетите е 10 лева през седмицата и 12 лева през уикенда, като след 17 часа те ще струват 8 лева. Деца до 8 години ще влизат безплатно, има отстъпки за групи. Билети ще могат да се купят и онлайн, като ще се предлагат и електронни пропуски. Сред атракциите на автосалона е възможността да се направи тест на над 150 автомобила, организирани в четири зони. Сред тях има и електромобили. На салона ще има също Формула 1 симулатор и състезание с макетни колички. По традиция има и томбола, като голямата наградата е нов автомобил по избор. При попълването на анкетна карта, която се получава с билета, всеки може да посочи един измежду 12 автомобила с цена от 28 хиляди до 63 хил. лв. Основните технически характеристики на всички изложени модели и техните цени могат да се открият в каталога на автосалона, който ще се продава на касите и по местата за разпространение на вестници и списания. В него има също интересни анализи за пазара на нови автомобили в България и Европа, отбелязани са любопитните тенденции, забелязани на изложението във Франкфурт, не липсват и тестове на актуални модели.  ", "date": "2019.10.08", "title": "Автосалонът в София е единственият в Европа без отсъстващи марки, отчетоха организаторите"}
{"url": "https://www.dnevnik.bg/sviat/2019/10/08/3973497_kontrolnata_zala_na_aec_chernobil_e_otvorena_za_turisti/", "text": "Контролната зала на избухналият през 1986 г. Четвърти блок на ядрената централа \"Чернобил\" край украинския град Припят ще бъде отворена за туристи, съобщи Си Ен Ен. От туристически компании, организиращи пътувания до мястото на най-тежката катастрофа в историята на ядрената енергетика, казват, че досега в помещението само инцидентно са попадали хора. Съобщенията за това колко силна е радиацията вътре са противоречиви, но желаещите да огледат останките от контролните пултове и апарати ще трябва да се обличат със защитни костюми, да носят каски и да си поставят филтриращи маски на лицето. След напускането на помещението ще бъдат подлагани на две измервания на радиацията. Това е част от ефекта от американския минисериал \"Чернобил\", съживил интереса към събитието и мястото. Създателят на сериала призова туристите при посещение да проявяват уважение към паметта на загиналите и страданието на хората. През юли с един от първите си укази новият президент Володимир Зеленски обяви Чернобил за официална туристическа забележителност. \"Досега Чернобил беше негативна част от репутацията на Украйна, време е това да се промени\", заяви той. В изпълнение на указа ще се разработят нови туристически маршрути, включително по вода, ще се построят нови контролни пунктове и ще се обновят вече съществуващите. Ядрената централа е в центъра на покриваща стотици километри зона с ограничен достъп. Значителна част от нея бе отворена за туристи през 2011 г., но имам места като \"гробището\" за автомобили и техника, използвани в разчистването след взрива, където все още е напълно забранено да се влиза.", "date": "2019.10.08", "title": "Контролната зала на АЕЦ \"Чернобил\" е отворена за туристи"}
{"url": "https://www.dnevnik.bg/evropa/2019/10/08/3973721_merkel_predupredi_djonsun_che_e_malko_veroiatno_da_se/", "text": "Германският канцлер Ангела Меркел предупреди днес британския премиер Борис Джонсън, че е много малка вероятността да се постигне споразумение за Брекзит заради липсата на нови предложения на Лондон за Ирландия, предадоха \"Франс прес\" и ДПА, като се позоваха на \"Даунинг стрийт\" 10. Двамата лидери са имали телефонен разговор, докато в Брюксел се водят тежки преговори за избягване на Брекзит без споразумение на 31 октомври въз основа на  проект , представен миналата сряда от Джонсън. Меркел даде да се разбере, че по-скоро е малко вероятно да се стигне до сделка и че Европейският съюз има право да наложи вето върху напускането на митническия съюз от Великобритания, заяви канцеларията на Джонсън. Германското правителство засега не е коментирало британското изявление. Според източник от \"Даунинг стрийт\", ако позицията на Меркел Северна Ирландия да остане в митническия съюз на ЕС е позицията на блока, тогава сделката е невъзможна.  Говорителят на британската Лейбъристка партия за Брекзит Киър Стармър обвини консервативното правителство на Джонсън, че се опитва да саботира преговорите за излизането на Великобритания от ЕС. По думите му \"Борис Джонсън никога няма да поеме отговорност за своя провал да представи вдъхваща доверие сделка\". \"Неговата стратегия още от първия ден е за Брекзит без сделка\", заяви той. Сега е по-важно от всякога парламентът да се обедини, за да не позволи на това безразсъдно правителство катастрофално да ни изведе от ЕС в края на месеца, каза Стармър. Quo vadis? Председателят на Европейския съвет Доналд Туск призова Великобритания да каже какво иска да стане с Брекзит, предаде ДПА, цитирана от БТА. \"Борис Джонсън, залогът не е кой печели в някаква глупава игра на обвинения. Залогът е бъдещето на Европа и Великобритания, а също сигурността и интересите на хората\", заяви Туск в туитър. \"Вие не искате сделка, не искате удължаване, не искате отмяна, quo vadis\", каза той, използвайки латинския израз, означаващ \"къде отивате\".  Говорителят на Европейската комисия Мина Андреева подчерта, че позицията на Брюксел не се е променила. \"Ние искаме сделка. Работим за сделка с Великобритания\", заяви тя и добави, че техническите преговори продължават.      Джонсън  обещава, че Великобритания ще напусне  ЕС на 31 октомври и че няма да иска допълнително отлагане. Миналия месец обаче  парламентът прие закон , който изисква премиерът да поиска отлагане, в случай че не успее да постигне сделка до 19 октомври, освен ако депутатите не одобрят напускане без споразумение. Джонсън казва, че ще спази закона, но същевременно се придържа към обещанието си да изведе Великобритания от ЕС до 31 октомври, без да обясни очевидното противоречие. В представения от него миналата седмица план се предвижда след Брекзит Северна Ирландия да се съобразява с правилата на ЕС за единния пазар за търговията с животни, храни и промишлени стоки. Провинцията обаче ще напусне митническия съюз на ЕС заедно с останалата част на Великобритания, така че страната ще може да сключва нови търговски сделки. Според предложението освен това законодателният орган на Северна Ирландия ще има правото да решава на всеки четири години дали иска да продължи да спазва правилата на ЕС за търгуваните стоки. Предложението бе прието хладно в ЕС, а Европейският парламент, чието одобрение за сделката за Брекзит е задължително, предупреди, че планът в сегашния му вид  не представлява  основа за постигане на споразумение. Подробности за възраженията на ЕС четете  тук .", "date": "2019.10.08", "title": "Меркел предупреди Джонсън, че е малко вероятно да се постигне сделка за Брекзит"}
{"url": "https://www.dnevnik.bg/evropa/zemedelie/2019/10/08/3973748_fond_zemedelie_zapochva_avansovo_plashtane_na_subsidii/", "text": "Фонд \"Земеделие\" ще започне авансово превеждане на субсидиите за животновъдите за кампания 2019, като то ще се случи до 18 октомври. Това е решил управителният съвет на фонда, съобщиха от институцията. За фермерите ще бъдат преведени до 35.63 млн. лв., които ще бъдат разпределени измежду животновъди, отглеждащи овце, кози и говеда. От решението става ясно, че до 19.4 млн. лв. ще бъдат насочени към схемата за преходна национална помощ за говеда. По другата схема - за овцевъди и козевъди, ще бъдат отделени останалите 16.23 млн. лв. Традиционно субсидиите на фермерите за годината се изплащат в периода между януари и юни на следващата. Възможността държавите членки да започнат авансово да превеждат средства от 18 октомври през 2019 г. обаче беше предложена от ЕК в края на лятото и получи одобрението на всички държави членки. Причината за това е сушата в различни региони на Европа, която създаде трудности за бранша, включително и за животновъдите, които предстои да купят фуражи за зимния сезон. За кампанията 2019 фермерите трябва да получат над 1.4 млрд. лв. субсидии, голяма част от които идват като директни плащания от Общата селскостопанска политика на ЕС.", "date": "2019.10.08", "title": "Фонд \"Земеделие\" започва авансово плащане на субсидии за животновъди"}
{"url": "https://www.dnevnik.bg/bulgaria/2019/10/08/3973695_sled_panikata_v_sliven_durjavata_e_v_akciia_da/", "text": "След масовата паника в Сливен, където вчера родители изтеглиха децата си от училища от общината заради страхове от принудителното им отнемане, държавата се впусна да разяснява, че няма нито такива намерения, нито такъв капацитет. От сутринта обяснения по темата дадоха и от Агенцията за закрила на детето, и министрите на образованието и на социалните дейности, и самият министър-председател. Вчера  за минути родители изпразниха три учебни заведения  с предимно ромски деца - сливенските Шесто основно и Осмо основно училище, както и училище \"Паисий Хилендарски\" в близкото село Тополчане. Повод станаха разпространявани в социалните мрежи и сред семействата фалшиви информации за предстоящо принудително отнемане на децата от социалните. Подобни слухове са разпространявани и в други градове, като по информация на БНТ миналата седмица сходни ситуации е имало и в столичния кв. \"Факултета\", Силистра, Ямбол, Карнобат и Сунгурларе. Още вчера хора от Сливен разпространиха във \"Фейсбук\" кадри как родители панически извеждат децата си от училище. Откъде тръгва паниката Същевременно министърът на образованието и науката Красимир Вълчев днес обясни, че до масовата паника се е стигнало заради кратки видеа, показващи отнемане на деца, които са разпространявани сред ромски семейства. \"Имаме роля на тролове, имаме роля на пастори в кв. \"Надежда\" (ромският квартал на Сливен – бел. ред.), заяви министърът и уточни, че не може да се каже дали това са евангелистки или протестантски пастори, а и не става въпрос за всички пастори. Той уточни, че просветното ведомство вече е инструктирало училищата как да действат в други подобни случаи и как да успокоят семействата. \"Определено някой се е изкушил и политически да използва това, в основата са групите, които са се организирали срещу несъществуващата стратегия за детето. Очевидно може около нещо несъществуващо цяла истерия да се получи\", каза Вълчев. И ДАНС разследва кой разпространява слуха По-късно днес Областната администрация на Сливен съобщи, че полицията и териториалната дирекция на Държавната агенция \"Национална сигурност\" (ДАНС) установяват инициаторите на фалшивите слухове, както и съпричастността на хората, които ги разпространяват. \"Събрани са данни, че напрежението в понеделник е било провокирано от майка в южната част на ромския квартал \"Надежда\", чийто дом е бил посетен от социални служители във връзка с раздялата със съпруга ѝ. Целта на посещението не е била да се отнемат децата й, а да се установи какви са условията за отглеждането им\", се казва в съобщението. Образувано е досъдебно производство, като органите на реда проверяват и други сигнали, свързани с авторството на слуховете, казват още от областната управа. От там информират и че децата, чиито родители ги изведоха от училище, днес са се върнали в клас. В някои учебни заведения, където има деца само от уязвими групи, днес отсъстват от 20 до 30% от записаните ученици, което е обичайно и за други дни от началото на учебната година, уточняват от областната администрация. Екипите за обхват и задържане на децата в образованието тръгват на обходи в семействата, като по време на срещите си с родителите ще извършват и подробни разяснения. Призракът на стратегията за детето Че Стратегия за детето не съществува, днес отново напомни и социалният министър Бисер Петков. Той заяви, че е налице целенасочена атака срещу системата чрез разпространяване на слухове, и увери, че институциите ще помагат на семействата. \"Такъв документ няма и той не може да бъде основание за всяване на такива страхове\", подчерта Петков в сутрешния блок на БНТ. Повече за казаното от него  тук . Темата за т.нар. Стратегия за детето е актуална от началото на 2019 г. и продължава да буди безпокойство у някои родителски групи, независимо че документът  беше оттеглен по нареждане на премиера Бойко Борисов  на фона на изразени масово страхове, че съществува план за отнемане на деца от семействата им. В Националната стратегия за детето 2019 - 2030 г. бяха заложени механизми за координация на институциите при грижата за деца в риск и се предвиждаха мерки като криминализиране на домашното насилие, забрана за телесни наказания за деца, достъп до образование и здравеопазване. По време на обществените обсъждания на документа обаче в социалните мрежи започнаха да се разпространяват твърдения, че стратегията ще направи възможно деца да бъдат лесно отнемани от семействата им, и се стигна до масови протести. Срещу стратегията се обявиха и политически партии, сред които коалиционните партньори в управлението ВМРО и \"Атака\". Стигна се дотам, че след като проектът беше оттеглен, премиерът  Борисов възложи на социалния министър \"сутрин като стане, обед и вечер да прави брифинг  и да казва, че такава стратегия няма\". Това обаче не спря спекулациите и темата продължава да бъде актуална, основно в социалните мрежи. Дори на парламентарния контрол преди две седмици се наложи вицепремиерът по демографската политика Марияна Николова да обяснява от трибуната в отговор на въпрос на \"Атака\", че в момента в българския правен мир не съществува дори проект на стратегията за детето. След премиера и ресорните министри, днес и Държавната агенция за закрила на детето (ДАЗД) успокои, че в законодателството не се предвиждат нови мерки за извеждане на деца от семействата, и увери, че твърденията за въвеждане на такива политики са фалшиви. Агенцията използва случая да каже, че няма и капацитет да бъде извършено масово отнемане на деца. \"В ДАЗД няма назначени социални работници, които да работят пряко с деца. Държавната агенция за закрила на детето има едва 66 служители в шест града в страната – София, Бургас, Варна, Враца, Пловдив и Русе\", се казва в съобщение на агенцията. Оттам добавят, че социалните работници се намесват в ситуации, когато детето се нуждае от закрила в случаи на престъпни действия и експлоатация, описани в Закона за закрила на детето. Случаят с трите деца от с. Балша Междувременно темата за отнемането на деца от семействата им бе експлоатирана и по конкретен случай – извеждането на три деца от с. Балша от семейството им, след като се установи, че живеят в много лоши условия в столицата. Децата – на 12 г., на 3 г. и на 3 месеца, бяха изведени от служители на отдел \"Закрила на детето\" в район \"Връбница\" през септември и са настанени в две приемни семейства, след като се установи, че те живеят в крайна бедност, сред отпадъци, в постройка на някогашен магазин, като голямото дете често не е ходело на училище, за да гледа по-малките. Случаят бе използван от Петър Низамов–Перата, който стана известен с участието си в т.нар. граждански патрули за лов на нелегални мигранти по границата през 2016 г. Вчера той разпространи в социалните мрежи  видеоинтервю с бабата и майката на децата , като обяви, че се отнемат \"бели, хубави деца, руси... и тези деца ще бъдат продадени в Западна Европа, защото там такива деца се търсят\". Низамов обяви, че негова организация ще обжалва заповедта за отнемане \"и ще я отменим в съда\", както и ще съди България в Европейския съд по правата на човека в Страсбург. \"Ние многократно връщаме деца, но душевната травма, която държавата причинява на семейството, на децата, е непоправима\", обяви той. Наложи се днес Агенцията за социално подпомагане да припомня в какви условия са намерени децата и да обяснява, че предприетите мерки за закрила са потвърдени с две определения - на Административния съд в Монтана, произнесъл се за двете по-големи деца, и на Административния съд - София-град - за бебето. С определенията са отхвърлени като неоснователни и подадени жалби срещу предварителното изпълнение на мерките за закрила. \"Съдът приема, че предварителното изпълнение на заповедите на ДСП - Връбница, спрямо двете деца е наложително, тъй като е налице висок риск за техния живот и здраве. Поради това Административния съд – Монтана, постановява, че незабавното прилагане на временната мярка за настаняване на две от децата в приемни семейства е правилно\", посочват от агенцията. По отношение на най-малкото дете съдът определя, че \"детето се отглежда в несъответстващи хигиенни условия, при липсата на спазване на минимални изисквания за изхранване съобразно възрастта му, при липса на средства от майката, както и неглижиране от страна на роднините във връзка с отглеждането му, което поставя под съмнение физическото му оцеляване\", добавят от агенцията.", "date": "2019.10.08", "title": "След паниката в Сливен държавата е в акция да успокоява, че няма да отнема деца"}
{"url": "https://www.dnevnik.bg/evropa/2019/10/08/3973765_polskiiat_kandidat_za_komisar_vze_popravitelniia_izpit/", "text": "Предложеният от Полша за следващ еврокомисар Януш Войчеховски взе днес поправителния изпит пред евродепутатите. След второто изслушване той е получил необходимата подкрепа от ресорната комисия, съобщи представителството на Полша в ЕС, цитирано от БТА. Войчеховски е предложен за еврокомисар по земеделието и бе разследван от европейската служба за борба с измамите със средства от бюджета на ЕС (ОЛАФ). Непосредствено преди първото изслушване проверката срещу него бе прекратена и той възстанови неправомерно осребрени средства от касата на Европейския парламент. При първото изслушване  Войчеховски не успя  да даде отговори на въпроси, свързани с бъдещите му задачи. Първоначално Полша предложи за еврокомисар Кшищоф Шчерски. В края на август Шчерски се отказа, след като новоизбраният председател на Европейската комисия Урсула фон дер Лайен предложи полският еврокомисар да отговоря за земеделието. \"Политико\" коментира, че Войчеховски на косъм е успял да убеди координаторите на политическите групи да го подкрепят. По думите на служител на Европейския парламент доста политически групи са изразили \"големи резерви\" за него по време на закрита среща след изслушването. Утре предстои ЕП да реши  дали ще свика второ изслушване на френския кандидат за еврокомисар  Силви Гулар. Еврокомисията очаква новите предложения за еврокомисари от Унгария и Румъния, след като първите кандидати от двете държави  бяха отхвърлени  от правната комисия на Европейския парламент. На 17 октомври Председателският съвет на ЕП ще вземе решение дали европарламентът е получил достатъчно информация, за да обяви процеса на изслушванията за приключил. Ако е така, пленарната зала ще проведе гласуване за цялостния състав на Европейската комисия на 23 октомври в Страсбург.", "date": "2019.10.08", "title": "Полският кандидат за комисар взе \"поправителния изпит\" пред европарламента"}
{"url": "https://www.dnevnik.bg/sport/2019/10/08/3973658_kak_tuit_v_podkrepa_na_honkong_spria_televizionnoto/", "text": "Китайската телевизия CCTV обяви, че спира излъчването на мачовете от Националната баскетболна лига (НБА), след като в страната се надигна недоволство срещу лигата. Причината е туит на генералния мениджър на \"Хюстън рокетс\" Дарил Морей в подкрепа на  протестиращите в Хонконг . От месеци жителите в китайския регион протестират срещу правителството. Заради изразената подкрепа от Морей НБА е под натиск не само от китайското правителство, но и търпи критики от много фенове. \"Хюстън\" е сред най-популярните отбори в страната, след като там дълги години играеше китайският център Яо Мин. Комисионерът на НБА Адам Силвър също коментира темата и защити правото на Морей да изразява личната си позиция. Въпреки това мениджърът на \"ракетите\" изтри своята публикация. В изявление CCTV обяви, че няма да излъчва мачовете от предсезонната подготовка на отборите и в момента \"преразглежда всички свои задължения като партньор на НБА\".", "date": "2019.10.08", "title": "Как туит в подкрепа на Хонконг спря телевизионното излъчване на НБА в Китай"}
{"url": "https://www.dnevnik.bg/gradska_sreda/2019/10/08/3973720_kandidati_za_kmet_na_sofiia_obsujdaha_budeshteto_na/", "text": "Кръгла маса за бъдещата съдба на Централна минерална баня събра трима от кандидатите за кмет на София: Мая Манолова - независима, подкрепена от БСП и други партии, Борис Бонев - независим от гражданска организация \"Спаси София\", и Борислав Игнатов от \"Демократична България\". Организаторите от инициативния граждански комитет \"Термално-нормално\" обявиха, че са поканили Йорданка Фандъкова и зам.-кметът по културата Тодор Чобанов, но те не присъстваха на дискусията в Чешкия културен център. Проявата не беше замислена като политическа, в нея участваха Тодор Кръстев, експерт на ЮНЕСКО и почетен член на Международния съвет за паметниците на културата, хидрогеолози от Българската асоциация по подземни води, представители на \"Визия за София\", на Камарата на минералните води, на Асоциацията на екскурзоводите в България, на инициатива за културен квартал \"КвАртал\" и др. Сградата на Централната баня започва да се строи през 1888 г. с два международни заема от 50 милиона лева и е по-голяма от Княжеския дворец. През 1986 г. е затворена, за да се извърши ремонт, когато се намерят пари. Оттогава тя не работи, като южното й крило бе преустроено в Регионален исторически музей на София през 2015 г. със 7 милиона лева, повечето осигурени по европрограма, разказаха биографията й организаторите от \"Термално-нормално\". Зам.-кметът Чобанов миналата година лансира нов проект, който цели музеят да обхване и останалата част от банята, но засега той е замразен, разказаха накратко биографията й организаторите. \"С пари от присъединителните фондове (за влизане в ЕС) се целеше да се спаси сградата, а и да се усвоят парите\", обясни Милка Христова, общински съветник от БСП, защо общината е избрала да има музей там. Мартин Заимов, бивш подуправител на Българската народна банка и бивш общински съветник, припомни, че тогава БСП, а и десните партии в Столичния общински съвет са гласували за музей в Централната баня. Виргиния Захариева от \"Термално-нормално\" отбеляза, че древната термална традиция на София трябва да се опази жива, защото тя е част от \"европейския термализъм и от европейската идентичност\". Участниците в кръглата маса изразиха убеденост, че не всичко е загубено и е важна позицията на кандидатите за кмет по темата, \"защото някой от тази маса може скоро да ръководи общината\". Мая Манолова първа изрази мнението си, че \"банята трябва да е баня\", и се зарече още в първата година на новия мандат кметът, \"който и да е той\", да отдели в бюджета средства за предпроектно проучване. Следващата крачка е да организира международен конкурс за Централната минерална баня. \"Няма значение кой ще е кмет, никой няма да позволи другата част на банята да стане музей\", обобщи тя. Борис Бонев проучил, че столицата на Унгария Будапеща печелила 40 милиона лева годишно от минералните си бани, а София \"реално хвърля тези пари в канала\". Той проверил посещаемостта на музея , който бил 80 - 100 души на ден. Само в Хасковски минерални бани посещаемостта е 400 души на ден, подчерта той. \"Това е от глупост. Столичната община доказа, че като вземе грешно решение, не смее да си признае и да се поправи\", каза Бонев. По повод оправданието на сегашното общинско ръководство, че нямало инвеститорски интерес към Централната баня, той обясни, че \"общинарите стоят в царските си тронове и чакат инвеститорите да дойдат и да им се молят\". \"От този манталитет на ГЕРБ – да чакаш някой да свърши работата, а ти само да печелиш, загуби София\", заключи той и подчерта, че не е срещу музея, а срещу мястото, където е разположен. За него по-подходящо е експозицията да е в Царските конюшни. \"Поемам ангажимент Централната баня да се възстанови, а София да се позиционира като СПА столица на Европа\", обеща той. Борислав Игнатов също обеща да развие \"банята като баня на световно ниво, защото има ресурс\". Неговата идея е тя да бъде и топлоцентрала като отточните води след СПА процедурите да се вкарват в топлообменници. В тях ще се отнема топлото от водата и ще се ползва за отопление на много съседни сгради. Една от тях е общинското направление \"Архитектура и градоустройство\", отбеляза той. Според него и другите минерални бани в София трябва да бъдат и топлоцентрали, като по този начин ще се самоиздържат. Игнатов е убеден, че наситеният с орнаменти интериор на банята не е подходящ за сегашните изложбени зали там, тъй като допълнително пресищали възприятията и експонатите се губели. Той посочи Княжеския дворец като най-подходящо място за музея, чиито експонати са предимно от колекцията на цар Фердинанд и цар Борис III. Игнатов заяви, че в записаното в програмата на Фандъкова по темата - \"ще възстановим второто крило на Централна минерална баня с международен конкурс\" - няма ангажимент и не се разбира тя каква позиция заема за бъдещето на сградата. Протодякон Любомир Братоев, който на кръглата маса представяше Асоциацията на екскурзоводите у нас, разказа как ежедневно чуждите туристи се възхищавали на безплатните чучури с минерална вода в центъра. \"Когато посещаваме музея в банята, им разказвам как като малък съм се учил да плувам там. Те не могат да се начудят как банята сега не е баня\", каза с усмивка Братоев. Мартин Заимов обобщи, че на кръглата маса са се очертали три варианта за бъдещето на банята - да е за масово посещение, за чуждестранните туристи и за богати клиенти. Той отправи пожелание към бъдещото общинско ръководство да си изясни кой път ще завие, преди да предприема конкретни действия.", "date": "2019.10.08", "title": "Кандидати за кмет на София обсъждаха бъдещето на Централната минерална баня"}
{"url": "https://www.dnevnik.bg/sport/2019/10/08/3973784_voleibolnata_federaciia_se_pohvali_s_poluchavane_na/", "text": "В момент на големи изпитания и колебливи спортни резултати Българската федерация по волейбол (БФВ) се похвали с получаване на поредно домакинство. Следващото лято страната ще приеме финалите на Златната европейска лига за жени. Българският отбор ще играе в тази надпревара, след като загуби мястото си в Лигата на нациите. Воденият от Иван Петков състав  завърши на последното 16-о място след две победи и 13 загуби в силния турнир . \"България продължава да се радва на доверието на Европейската конфедерация по волейбол - ЦЕВ, като усилената и ползотворна работа на Българска федерация по волейбол в организацията на международни форуми дава своите положителни резултати. Така след домакинството на турнир от първи кръг на европейските квалификации при юношите U18 през януари сега страната ни заслужи поредно престижно домакинство на международен форум от най-високо ниво\", пишат от федерацията. Предстои ръководството ѝ да определи мястото и дати на провеждане на финалите. От федерацията посочват, че Златната лига е турнир от изключителна важност за женския волейбол в България, тъй като победителят ще играе в допълнителен турнир, от който може да се класира за Лигата на нациите през 2021 г. По този начин  българките вече стигнаха до участие в най-силната надпревара преди година . \"Сега \"лъвиците\", водени от селекционера Иван Петков, са изпълнени с амбиция за завръщане в Лигата на нациите, като ще направят всичко възможно за спечелване на турнира и утвърждаване сред най-добрите през 2021 година\", добавят от федерацията.", "date": "2019.10.08", "title": "Волейболната федерация се похвали с получаване на ново домакинство"}
{"url": "https://www.dnevnik.bg/evropa/2019/10/08/3973796_sudut_v_strasburg_zashtiti_jurnalist_na_kogoto/", "text": "Достъпът на журналист в център за настаняване на мигранти с цел описание на материалните условия в него е съществена част от свободата на медиите и следва да бъде гарантиран. Това постанови Европейският съд по правата на човека в Страсбург (ЕСПЧ) по дело срещу Унгария, съобщи Българският хелзинкски комитет. Според решението Унгария е нарушила правото на свобода на изразяване по чл. 10 от Европейската конвенция за правата на човека заради отказ на унгарските власти да представят достъп на журналист до центъра за настаняване на мигранти в Дебрецен. Жалбоподателят Ийеш Суровец е журналист, който работи за интернет сайта abcug.hu. През септември 2015 г. той подава молба до имиграционните власти да му предоставят достъп до центъра с цел да напише доклад за условията на търсещите убежище. В молбата си уточнява, че ще провежда интервюта и ще прави снимки, но само на тези лица, които изразят предварително писмено съгласие да бъдат снимани. Искането му е отхвърлено по причини, свързани с личния живот и сигурността на лицата, търсещи убежище. По-специално отхвърлянето е аргументирано с това, че много от хората в центровете за настаняване са избягали от някаква форма на преследване и следователно могат да бъдат изложени на риск, ако бъдат показани в медиите. Суровец обжалва решението, но административният съд обявява жалбата му за недопустима, тъй като отказът не е индивидуален административен акт съгласно съответното вътрешно законодателство и поради това не подлежи на съдебен контрол. ЕСПЧ приема, че осигуряването на възможността на журналистите да извършват изследователска работа е съществена част от правото на свобода на медиите. Създаването на пречки пред техния достъп до информация би могло да ги обезкуражи или дори да им попречи да предоставят точна и достоверна информация на обществеността и с това да играят своята жизненоважна роля на \"куче пазач\". В такова положение е бил жалбоподателят, когато не му е било позволено да провежда интервюта и да прави снимки в центъра за настаняване на мигранти, тъй като той е бил възпрепятстван да събира информация от първа ръка и да наблюдава условията на задържане на настанените лица. Съдът констатира, че намесата в ограничаване на неговото право на свобода на изразяване е била законосъобразна, но не е била необходима в едно демократично общество, тъй като мотивите за такова ограничение, макар и относими, не са били достатъчни. Що се отнася до необходимостта от защита на личния живот на лицата, търсещи убежище, имиграционните власти очевидно не са обърнали внимание на аргумента на жалбоподателя, че той ще ги снима само с предварително и, ако е необходимо, писмено съгласие. Съдът също така отбелязва, че докладването за условията на живот в центъра, макар и по необходимост да засяга личния живот на търсещите убежище, не е насочено към търсене на сензации, а към публично обсъждане на въпроси от обществен интерес. На второ място, нито местните власти, нито правителството са посочили как точно безопасността на търсещите убежище лица може да бъде застрашена на практика, особено ако разследването се провежда само с тяхно съгласие. На трето място, съдът не се съгласява с унгарското правителство, че жалбоподателят може също толкова успешно да прави снимки и да провежда интервюта извън центъра и да използва информация, публикувана от международни организации и/или НПО. Тези алтернативи по никакъв начин не могат да заменят живия диалог лице в лице и придобитите от първа ръка впечатления за условията на живот. В очите на обществеността данните от втора ръка могат да нямат същата тежест или да изглеждат надеждни. Освен това националният съдебен орган не е извършил балансиране на различните интереси, които могат да бъдат засегнати, като е приел, че решението за отказ на достъп не подлежи на съдебен контрол.", "date": "2019.10.08", "title": "Съдът в Страсбург защити журналист, на когото Унгария отказа достъп до мигрантски център"}
{"url": "https://www.dnevnik.bg/detski_dnevnik/2019/10/08/3973783_v_angliia_otkrivat_purvata_klinika_za_lechenie_na_deca/", "text": "Националната здравна служба в Aнглия открива първата в страната специализирана клиника за лечение на деца и младежи, пристрастени към компютърни игри, подобни на Fortnite, Candy Crush и Call of Duty, пише \"Гардиън\". В клиниката ще работят психолози, сестри, терапевти и психиатри, които специализират в лечението на деца и младежи. Те ще следят състоянието на лица на възраст между 13 и 25 години, които прекарват голяма част от живота си в електронни игри. От днес личните лекари, както и други медицински специалисти в Англия ще могат да пренасочват към услугата пристрастените, а лечението там ще може да започне след около месец. Клиниката е основана заради притеснително нарастващия брой деца и младежи, при които прекомерната употреба на видеоигри се отразява на здравето им, най-вече на психическото. Клиниката ще е част от Националния център за поведенчески зависимости в Лондон. Пациентите, насочени към нея, ще могат да я посещават лично или да правят консултации онлайн чрез \"Скайп\". Според Саймън Стивън, изпълнителен директор на Националната здравна служба в страната, здравните нужни постоянно се менят. \"Тази нова услуга е отговор на един нововъзникващ проблем, част от нарастващото напрежение, на което децата и младежите са изложени в наши дни.\" Миналата година Световната здравна организация за пръв път призна \"гейминг разстройство\" за медицинско състояние. То е включено в нейното обновено издание на Международната класификация на заболяванията, което служи като указател за докторите в цял свят за това кои са състоянията, признати официално за болест от организацията. Според д-р Хенриета Боудън-Джоунс, директор на новия център за лечение на зависимости и говорител на Кралския колеж по психиатрия, \"гейминг разстройството\" е психично състояние, което може да има много сериозни последствия върху живота на хората - както този на пациентите, така и на техните семейства. Тя допълва, че това е психично заболяване, което не трябва да се подминава с лека ръка. \"Говорим за случаи, в които някой може да прекара по 12 часа на ден, играейки компютърни игри, и накрая да се окаже социално изолиран или да загуби работата си като резултат.\" Редица страни в света вече взимат мерки срещу нарастващия брой пристрастени към игрите и интернет. В Южна Корея например бе въведена забрана деца под 16 години да играят онлайн игри от полунощ до 6 сутринта. В Китай технологичната фирма Tencent ограничи броя часове, които децата могат да прекарват с нейната най-популярна игра, припомня \"Гардиън\". ", "date": "2019.10.08", "title": "В Англия откриват първата клиника за лечение на деца, зависими от видеоигри"}
{"url": "https://www.dnevnik.bg/ot_vas/novini_ot_vas/2019/10/08/3971536_bibliiata_v_muzeia_v_tulcha/", "text": "Това е музейният експонат от регионалния и исторически музей в град Тулча. До обединението на Влашко и Молдова в средата на 19 век в земите на днешна Румъния се пише на кирилица,", "date": "2019.10.08", "title": "Библията в музея в Тулча"}
{"url": "https://www.dnevnik.bg/sport/2019/10/08/3973810_v_razgara_na_krizata_botev_plovdiv_naznachi_firario/", "text": "Ботев\" (Пловдив) назначи Ферарио Спасов за старши треньор в търсене на изход от тежката криза. Това е втори негов период начело на отбора, след като през 2012 г. Спасов води тима за кратко. В краткото съобщение от клуба не дадоха информация около положението на досегашния треньор Желко Петрович. В неделя собственикът Георги Самуилов го призова да подаде остава, като според информация на \"Дневник\" целта е била да се избегне плащане на неустойка. След загубения финал за купата през миналия сезон Самуилов изгони Николай Киров, под чието ръководство \"Ботев\" играеше добре и имаше успехи. \"В трудната ситуация, в която се намира отборът, на новия спортно-технически щаб се възлага като основна задача да подобри неговия игрови облик, както и да предприеме реални и последователни действия за утвърждаване на играчи от клубната школа при мъжете\", пише в съобщението. Помощници на Спасов ще бъдат Диян Божилов и Лилчо Арсов, както и досегашният кондиционен треньор Тодор Георгиев. \"Ботев\" се намира в серия от четири поредни загуби в първенството. Тимът е 13-и с едва девет точки от 12 мача. При последната загуба от \"Ботев\" (Враца)  в гнева си феновете на пловдивчани накараха футболистите да свалят фланелките си  след края на двубоя. В началото на декември играчите на тима  минаха през детектор на лъжата , което породи остри реакции сред футболистите.", "date": "2019.10.08", "title": "В разгара на кризата \"Ботев\" (Пловдив) назначи Фeрарио Спасов"}
{"url": "https://www.dnevnik.bg/photos/2019/10/08/3973776_snimka_na_denia_novata_stara_cheshma_v_gradinata/", "text": "Една от емблематичните чешми на София - в градината \"Кристал\", е възстановена и отново работи. Възстановяването ѝ бе поверено на \"Марковстудио\", което работи по реставрацията на паметниците на \"Лъвов мост\", \"Цар освободител\", \"Шипка\" и фигурата на Алеко Константинов. Възстановяването на чешмата е част обновяването на градината \"Кристал\" в рамките на ремонта на т.нар. Зона 4 на Централната градска част, финансиран с 21.47 млн. лв. по оперативна програма \"Региони в растеж\". Заради некачествено полагане на настилките в градинатафирмата изпълнител  .", "date": "2019.10.08", "title": "Снимка на деня: Новата стара чешма в градината \"Кристал\""}
{"url": "https://www.dnevnik.bg/sviat/2019/10/08/3973873_turciia_zapochna_udari_po_granicata_na_siriia_s_irak/", "text": "Турската армия обяви, че е извършила удари по сирийско-иракската граница, за да попречи на кюрдски бойци да получат подкрепление при началото на предстоящата операция на Анкара. Това съобщи \"Ройтерс\", като цитира представители на въоръжените сили с думите: \"Така преминаването в Сирия и веригите за подкрепа са прекъснати.\" Новината следва решението на Съединените щати да започнат да изтеглят войски от граничен район в Сирия,  за да създадат възможност за ограничена турска операция  в северната част на страната - трета за три години. Решението за тихата подкрепа (каквато Вашингтон отрича, но потвърждава, че няма да се меси в операцията) ядоса сирийските кюрдски бойци, които бяха съюзници на САЩ в коалицията срещу \"Ислямска държава\", но които Турция смята за сирийско разклонение на Кюрдската работническа партия (ПКК). Готовност за преговори Отчасти срещу тях е насочена операцията на Турция, която обаче иска да си осигури и терен за т.нар. безопасна зона, където да върне до 2 млн. сирийци, потърсили убежище в северната съседка заради продължаващата 8 и половина години война. В отговор кюрдските бойци дадоха сигнал, че може да започнат преговори с Дамаск и Русия, за да запълнят вакуума, оставен след изтеглянето на САЩ от границата. Разговори с режима на президента Башар ал Асад (срещу когото е Турция, но чиито съюзници са Русия и Иран) имаше и при предишната военна операция миналата пролет, както и преди малко повече от година, когато в Дамаск пристигна официална делегация. Диалогът обаче не даде резултат. Междувременно американският президент Доналд Тръмп настоя, че САЩ не са изоставили кюрдите, и похвали Турция като съюзник в НАТО - часове след като  заплаши, че ще \"унищожи и заличи\" икономиката ѝ , ако бъдат прекрачени граници. Критики Турското министерство на отбраната заяви отново, че армията \"никога няма да толерира установяването на терористичен коридор на границите\" и че подготовката за операцията е готова. Очевидци обаче разказват за \"Ройтерс\", че все още няма знаци на активност край турския граничен град Акчакале, срещу град Тел Абяд. Единствената промяна там е струпване на военна техника с оръдия, насочени към Сирия. Тел Абяд и Рас ал Айн са два от постовете, изоставени от американските войници от вчера насам. Решението за изтегляне от част от границата предизвика гняв както сред демократите, така и сред републиканци в Камарата на представителите и Сената - включително сред считани за съюзници на Тръмп като Мич Макконъл и Линдзи Греъм. Междувременно иранският външен министър Мохамад Джавад Зариф обяви, че в разговор с турския си колета Мевлют Чавушоглу е осъдил предстоящата операция. По думите му, цитирани от ирански агенции, трябва да бъдат уважавани териториалната цялост и националният суверенитет на Сирия.", "date": "2019.10.08", "title": "Турция започна удари по границата на Сирия с Ирак, за да отцепи кюрдите"}
{"url": "https://www.dnevnik.bg/sviat/2019/10/08/3973879_kristalina_georgieva_ikonomikata_navsiakude_se_zabavia/", "text": "Две години след като световната икономика беше в състояние на \"синхронизиран възход\", изпълнителният директор на Международния валутен фонд Кристалина Георгиева обяви в специална реч, че новото състояние е \"синхронизирано забавяне\". Според нея основната причина за това са търговските конфликти, които само към края на 2019 г. вероятно ще струват поне 700 млрд. долара. Ако през 2017 г. почти 75% от икономиките по света са ускорявали растежа си, днес 90% го забавят, допълни тя. Следващата седмица МВФ ще представи икономическата си оценка и прогноза малко преди съвместната годишна среща със Световната банка. В тях ще има ревизиране на досегашните прогнози за 2019 и 2020 г. надолу, обяви Георгиева. В  първата си голяма реч , откакто оглави МВФ, тя каза, че тази година темпото на растеж ще е най-слабото от началото на десетилетието. Това означава, че страни в затруднение, включително онези, на които фондът помага, ще се изправят пред още проблеми. Не навсякъде се сгъстяват облаци - почти 40 възникващи и развиващи се пазари ще постигнат реален растеж от над 5% от БВП, като половината от тях са в Африка на юг от Сахара. В САЩ и Германия безработицата е на исторически ниски равнища. Но в някои от големите развиващи се пазари като Индия и Бразилия забавянето е съвсем видимо, в Китай то върви назад след години на силен растеж, а еврозоната би могла да се представи по-добре, допълни управляващият директор.      Причините за икономическото забавяне са различни, но общото между тях е, че се отварят разломи, смята Георгиева. Според нея ръстът на глобалната търговия почти е замрял и след като толкова пъти е предупреждавано за опасностите, започва плащането на цената за търговските войни. Значително отслабнаха производствената и инвестиционната дейност по света. Скоро има опасност да бъдат засегнати услугите и потреблението. А разломите се разширяват и несигурността расте, включително заради Брекзит. Обхватът на споровете преминават отвъд няколко държави и навлиза в нови сектори. Валутите отново са в центъра на вниманието и поради това, че икономиките са толкова обвързани, още много държави скоро ще усетят ефекта. Дори тенденцията да бъде обърната догодина и през 2020 г. да започне ръст, сегашните разногласия може да предизвикат промени, които ще продължат цяло поколение - прекъснати вериги за доставки, съсипани търговски сектори и \"дигитална Берлинска стена\", принуждаваща държавите да избират между различни технологични системи. Георгиева смята, че цел на МВФ и страните членки трябва да бъде запълване на тези разломи с координирани действия, започвайки от разгръщане на потенциала за създаване на растеж в търговията. И трябва да се действа сега - включително по легитимни тревоги, свързани с търговски практики, субсидии, трансфер на технологии и защита на интелектуални права - защото вторичните ефекти като загуба на доверие и реакции на пазара ще причинят загуби на всички. Споменатите 700 млрд. долара са около 0.8% от глобалния БВП, или колкото е размерът на швейцарската икономика. \"Когато става дума да подобрим стандарта на живот на хората, трудната работа започва от собствените ни страни. Лично научих този урок от израстването ми отвъд Желязната завеса. Видях високата цена на лошите политики, но и как бързото преминаване към добри политики с международна помощ може да помогне на една държава и народа ѝ да се върнат по пътя на просперитета.\" В заключение Георгиева уточни, че ако последва по-рязко от очакваното забавяне на световната икономика, може да се наложи предприемане на координирани фискални мерки. \"Но нека го заявя ясно - все още не сме достигнали такъв етап. Обаче в подготовката на възможността за координирана реакция да помним съвета на Шекспир: \"По-добре 3 часа по-рано, отколкото минута по-късно.\"", "date": "2019.10.08", "title": "Кристалина Георгиева: Икономиката навсякъде се забавя, 2019 г. ще е най-слабата от десетилетие"}
{"url": "https://www.dnevnik.bg/bulgaria/2019/10/08/3973880_polfriiman_ima_novi_dokumenti_no_shte_gi_poluchi_sled/", "text": "Джок Полфрийман има издадени документи за самоличност, но те няма да му бъдат дадени от австралийското посолство, докато не приключат съдебните процедури в България. Това се разбра от прессъобщение на министерството на правосъдието след среща на министър Данаил Кирилов с временно управляващия посолството на Австралия в Атина Н.пр. Джон Филп. По-късно дипломатът е провел и среща с главния прокурор Сотир Цацаров, на която Цацаров е обяснил защо е поискал Полфрийман да бъде върнат в затвора, а процедурата по условното му предсрочно освобождаване да се възобнови, съобщиха от държавното обвинение. Малко по-късно министър Кирилов коментира пред журналисти в парламента, че най-вероятно Полфрийман ще остане в центъра за временно настаняване на чужденци в \"Бусманци\", докато се произнесе Върховният касационен съд. Заседанието пред съда мина вчера, а срокът за произнасяне е два месеца. \"И за него е по-благоприятно в този момент да не бъде нито със затворническата администрация, нито да бъде пуснат на свобода в България\", заяви Кирилов. Той подчерта, че институциите \"полагат неимоверни усилия да убедят партньорите в независимостта на българския съд\". \"Вярвам в независимостта на българския съд\", е заявил днес Филп пред министъра на правосъдието, съобщиха от министерството. От своя страна Кирилов го уверил, че българският съд ще вземе правилно решение по повод искането на прокуратурата за възобновяване на делото за условното предсрочно освобождаване на Полфрийман. Н. Пр. Филп е изразил благодарности на българската затворническа администрация, която е откликвала бързо и адекватно през годините във връзка със сигурността и безопасността на австралийския гражданин, излежаващ присъда у нас. \"Австралийската страна е наясно, че и в момента всичко се развива според българското законодателство и няма отклонения в процесите на съдопроизводството\", е казал временно управляващият посолството на Австралия в Атина. От прокуратурата съобщават, че срещата с Цацаров е била по молба на австралийския дипломат, а темата на разговора е искането на главния прокурор Полфрийман да бъде върнат отново в затвора. Пред Н.пр. Джон Филп главният прокурор е заявил, че освобождаването на Полфрийман е било постановено от незаконен състав, като за двама от съдиите са съществували безспорни основания за отвод. Защо отвод не е поискан по време на съдебното заседание обаче от прокурора, който се е явил в залата, не става известно. Сотир Цацаров е подчертал, че е отправил искането до съда, без да се влияе от факта, че Полфрийман е чужд гражданин. Цацаров е припомнил, че австралиецът е осъден за тежко престъпление против личността, и е заявил отново, че липсват убедителни доказателства за поправянето му при изтърпяване на наказанието лишаване от свобода в затвора в София. Освен това е заявил, че Полфрийман не е изплатил дори минимална част от обезщетението, присъдено на пострадалите. Обезщетението и изплащането на присъдените граждански искове не са причина за отказ от условно предсрочно освобождаване, посочва тричленният съдебен състав на Софийския апелативен съд в мотивите си. Цацаров е обяснил, че тези обстоятелства са причината да откаже трансфер в Австралия на Полфрийман още преди години и все още няма промяна. \"Отхвърлени бяха всякакви съмнения за политическо влияние в действията на държавното обвинение, като бе изрично подчертано, че те са съобразно законовите правомощия на прокуратурата, в защита на обществения интерес и на правата на пострадалите\", пишат в съобщението до медиите от прокуратурата. Вчера в открито съдебно заседание Върховният касационен съд (ВКС) изслуша искането на прокуратурата, както и твърдението на защитата - че то е неоснователно. Самият Джок Полфрийман не присъстваше. Докато магистратите заседаваха, пред сградата на съдебната палата партия ВМРО бе организирала протест. Първоначално заседанието бе насрочено за 23 октомври , но заради големия обществен интерес по казуса  Върховният касационен съд  реши да заседава по-рано. Миналата седмица казусът  окончателно се заплете  и заради няколко паралелно течащи процедури, които предизвикаха объркване и оставиха висящи въпросите дали австралийският гражданин Полфрийман има действаща забрана за напускане на страната, има ли правно основание да е задържан в центъра в Бусманци и може ли да си тръгне от България. Според защитника му Калин Ангелов  нито една от забраните за напускане на страната вече не е валидна, а Полфрийман е задържан незаконно в \"Бусманци\". Има и издадена заповед за експулсиране, а австралиецът е заявил, че доброволно иска да напусне България, след като му бъдат издадени документи. С решение на Софийския апелативен съд на 19 септември Полфрийман беше  условно предсрочно освободен от затвора , след като излежа почти 12 от наложената му присъда от 20 години затвор за убийството на Андрей Монов. Развитието по този казус доведе до безпрецедентна атака към  съдебния състав , отекна и в парламента и стана повод за протести и разделение в обществото. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора.", "date": "2019.10.08", "title": "Полфрийман има нови документи, но ще ги получи, след като съдът се произнесе"}
{"url": "https://www.dnevnik.bg/video/deniat_s_veselin_dremdjiev/2019/10/08/3973874_vladislav_panev_greta_provokira_chuvstvo_na_sram_u/", "text": "\"Ако не беше Грета Тунберг, някое друго дете, тийнейджър, щеше да поведе протестите в защита на климата в Северна или Западна Европа, където темата наистина е мейнстрийм. Там потребителските нагласи вече са съвсем различни от нашите. Тази голяма тема – за промяната им – идва и в България. Бизнесът вече се адаптира, защото искането на потребителите е еко. В Швеция намаляха продажбите на самолетни билети – заради чувството за срам, което Грета провокира у маса потребители, след като пътува до Ню Йорк с яхта със слънчеви батерии.\" Това каза Владислав Панев – финансист, съпредседател на Зелено движение, кандидат за общински съветник в София от \"Демократична България\", в предаването \"Денят с Веселин Дремджиев\" по TV+ и TV1.", "date": "2019.10.08", "title": "Владислав Панев: Грета провокира срам у маса потребители"}
{"url": "https://www.dnevnik.bg/bulgaria/2019/10/08/3973851_protokolite_i_bjuletinite_ot_izborite_v_sofiia_otnovo/", "text": "Въпреки  хаоса и скандалите около приемането на протоколите и бюлетините от местните избори през 2015 г. в София  Общинската избирателна комисия (ОИК) отново  реши  книжата от всички секции в столицата да се приемат в зала \"Арена Армеец\". Според решението в залата ще има три пункта за предаване на протоколи и бюлетини, в които да се приемат книжа от близо 1600 секционни избирателни комисии във всичките 24 административни района в София. Предложението на Централната избирателна комисия (ЦИК) бе секционните избирателни комисии в София да бъдат разделени на три групи според административните райони, като изборните книжа от всяка от групите да се приемат в определен пункт на различно място. Целта на препоръката бе да се избегне хаосът от предишни избори. Според Общинската избирателна комисия обаче това не е възможно, тъй като комисията трябвало да заседава в своята цялост и членовете й не могат да бъдат поименно разпределени на три отделни места, а трябва да имат достъп до всички пунктове. Освен това не всички политически формации имат поне трима представители в комисията, поради което отделянето на пунктовете на различни места би попречило те да имат представител във всеки един от тях. Председателят на ОИК - София, Полина Витанова каза, че ще се направи максимална организация, за да протече приемането на протоколите и бюлетините без проблеми. Пред БНТ тя апелира секционните избирателни комисии да установяват и нанасят внимателно и без бързане резултатите от изборите, за да няма грешки в протоколите и голямо изчакване. Предстоят обучения на членовете на комисиите, за участието в които те ще получат допълнителни възнаграждения (още за възнагражденията в комисиите четете  тук ). Резултатите от изборите и протоколите трябва да бъдат публикувани до 48 часа след приключване на изборния ден.", "date": "2019.10.08", "title": "Протоколите и бюлетините от изборите в София отново ще се приемат само в \"Арена Армеец\""}
{"url": "https://www.dnevnik.bg/bulgaria/2019/10/08/3973946_sukratenoto_sudebno_sledstvie_otpada_v_sluchaite_na/", "text": "Подсъдими за умишлени убийства няма да имат възможност с признаване на фактите и обстоятелствата от обвинителния акт да се ползват от намаляване на наказанието с 1/3. Това гласуваха и приеха днес на второ четене депутатите в правната комисия в парламента с с 9 гласа \"за\", трима \"против\" и трима \"въздържал се\". Промяната се въвежда в Наказателно-процесуалния кодекс (НПК) и първоначалният вариант бе по идея на БСП, \"Обединени патриоти\" и \"Воля\". От днешното заседание отсъстваха депутатите от ДПС. Той предвиждаше съкратеното съдебно следствие да не може да се прилага в случаите не само на умишлени убийства, но и умишлено причиняване на тежка телесна повреда. По предложение на ГЕРБ обаче редукция на наказанието ще има и в случаите на причиняване на тежки телесни повреди. Още утре депутатите ще го обсъждат като първа точка на заседанието си в пленарната зала. На заседанието в комисията днес бяха поканени министърът на правосъдието Данаил Кирилов и заместникът на главния прокурор Милена Шишкова. Красимир Ципов от ГЕРБ посочи, че са поискали справка от прокуратурата за това колко подсъдими за убийства и колко за тежка телесна повреда са се възползвали от сегашната възможност, която дава законът – да признаят факти и обстоятелства и да получат намаляване на наказанието с 1/3. Данните показват, че за последните 5 години от 567 осъдени за двата вида престъпления 156 са поискали съкратено съдебно следствие. От ползвалите възможността в закона 156 души само един е бил подсъдим за телесна повреда. Най-често от намаляване на наказанието с признаване на факти и обстоятелства от обвинителния акт са се възползвали подсъдими за най-тежките престъпления – квалифицирани убийства. По думите на Шишкова обаче тази статистика не е достатъчно точна, тъй като в нея не се включват други престъпления, като например грабеж, придружен с убийство. Освен това тя обясни, че има две възможни процедури за съкратено съдебно следствие и не е сигурно дали съдът е уважил искането на подсъдимите във всички тези случаи. \"Тази цифра – 156 лица с влезли в сила присъди, фактически отразява всички осъдени по съкратено съдебно следствие, което обаче не е задължително да е обвързано с редукция на наказанието. Най-голямата цифра на осъдените по реда на съкратеното съдебно следствие са за умишлени убийства и квалифицирани убийства с наказание доживотен затвор и с доживотен затвор без право на замяна\", поясни Шишкова. Няколко пъти депутатите я питаха какво е становището на прокуратурата по тези промени, а тя няколко пъти посочи, че няма основание прокуратурата да отстъпва от първоначалното си становище, както и че решението е на законодателя. Данните от прокуратурата станаха повод министърът на правосъдието Данаил Кирилов да призова депутатите да не пренебрегват първоначалното решение, което той и ГЕРБ предложиха за съкратеното съдебно следствие. По думите му трябва с промени, но този път в Наказателния кодекс, да се предвиди възможност съдът да преценява дали да намали наказанието на подсъдимия и дали това да стане с 1/3 или с 1/5. Такъв законопроект бе внесен от ГЕРБ, но дебатът по него бе отложен и ще се поднови след изборите, за да не бъде \"натоварен с емоции и да не е се взема решението в предизборна обстановка\", посочи Кирилов. Дебатът за баланса между справедливост и достатъчно бързо правораздаване продължи с изказвания на Явор Нотев от \"Атака\", който посочи, че за обществото е неприемливо подсъдимите за най-тежки престъпления да имат възможност с признаване на фактите да намалят наказанието – а санкциите са определени в Наказателния кодекс. Министър Кирилов посочи, че трябва да се балансира, а не да се вземат крайни решения заради конкретни казуси. Повод за започналия дебат и внесените проекти за промени в законодателството бе последният случай с детето в с. Сотиря, който предизвика недоволството както на обществото, така и на представителите на политически партии. Близки на детето и роднини на жертви присъстваха на първото заседание на комисията по правни въпроси и призоваваха за справедливост и отпадане на съкратеното съдебно следствие.", "date": "2019.10.08", "title": "Съкратеното съдебно следствие отпада в случаите на умишлени убийства"}
{"url": "https://www.dnevnik.bg/sviat/2019/10/08/3973723_telefonniiat_razgovor_s_trump_veche_ne_e/", "text": "Доскоро уреждането на телефонен разговор с президента на САЩ се смяташе за дипломатическа победа. Те обаче все по-често са съпътствани от сериозни рискове, от изтичане на стенограми до вътрешнополитическа критична реакция и съветниците стават все по-предпазливи. Последиците от телефонния разговор от 25 юли между президента на САЩ Доналд Тръмп и украинския президент Володимир Зеленски още отекват в Киев и доведоха до започване на  разследване за импийчмънт  във Вашингтон. Водещите разследването американски конгресмени сега искат достъп до телефонните разговори на Тръмп с руския президент Владимир Путин и някои други световни лидери, като председателят на комисията за разузнаването на Камарата на представителите се аргументира с безпокойства, че Тръмп може да е изложил на опасност националната сигурност. \"Хората трябва да свикнат с факта, че телефонен разговор с Тръмп не е като телефонен разговор с някой нормален лидер\", каза Жерар Аро, който до юни беше посланик на Франция във Вашингтон и е помагал при организирането на редица телефонни разговори между президента Еманюел Макрон и Белия дом. За всеки световен лидер, който е разговарял с Тръмп, мисълта, че дословни стенограми може да бъдат публикувани, е тревожна и това вероятно ще се отрази на начина, по който подобни разговори, които са важна съставна част на международната дипломация, ще протичат занапред. Аро все пак намекна, че изтичането на информация е може би най-малката грижа за лидерите, и спомена склонността на Тръмп да се отплесва в неочаквани посоки, обърквайки събеседника си. \"Ако искате да постигнете напредък в политиката, това е същински проблем. Всеки държавен и правителствен ръководител е трябвало да се приспособи към тази липса на диалог. Всичко подготвено отива по дяволите\", каза той. Ще се внимава повече Може да се каже, че предупредителните знаци присъстваха от самото начало. Няколко дни след встъпването в длъжност на Тръмп през януари 2017 г. той разговаря по телефона с тогавашния австралийски премиер Малкълм Търнбул. По едно време в напрегнатия разговор  Тръмп каза на Търнбул  \"вие сте по-лош от мен\" и се оплака, че от сключено между САЩ и Австралия миграционно споразумение \"излиза, че съм тъпак\". Стенограмата изтече във вестник \"Вашингтон пост\" и създаде на Търнбул проблеми у дома заради твърдата му позиция против имиграцията. Миналата седмица Държавният департамент на САЩ потвърди, че Тръмп е разговарял и с други лидери освен Зеленски с молба да помогнат на министъра на правосъдието Уилям Бар за разследването на произхода на извършеното от Робърт Мюлър разследване на ролята на Русия в президентските избори от 2016 г. Лидерите не бяха посочени поименно, но австралийският премиер Скот Морисън потвърди, че е обсъдил темата с Тръмп. Британското правителство каза, че Тръмп е разговарял с премиера Борис Джонсън ден след разговора си със Зеленски, но изброи други теми на обсъждане. Телефонен разговор с президента на САЩ преди беше като да спечелиш джакпота за световните лидери, но Тръмп обърна тази мисъл наопаки, каза международният директор на аналитичния център Кралски обединен институт за изследвания в областта на отбраната Джонатан Аял. \"Да говориш с президента по телефона е много рисковано. Много е трудно тези обаждания да бъдат избегнати, но сега правителствените ръководители ще внимават повече какво казват на Тръмп\", каза той. Не е толкова добре да се говори За разговорите между лидери са необходими часове на предварителна подготовка и брифинг, като съветници изготвят встъпителни изказвания, теми за обсъждане, отговори на проблемни въпроси, които биха могли да изникнат, и конкретни политики, по които се търси сътрудничество. Редица хора слушат тези разговори, като някои водят записки и изготвят стенограма, която се раздава на заинтересованите правителствени ведомства, за да може да се предприемат действия. Бивш премиер на страна от ЕС каза, че ако разговаряше с Тръмп сега, щеше много да внимава да не се отклонява от темата, дори ако това значи, че няма да успее да изгради добри лични отношения с Тръмп, който е склонен да търси допирни точки, като говоренето за голф, и използва много разговорен език. \"Разбира се, че човек иска да е в добри отношения с президента на САЩ, но в сегашната обстановка най-добре да се придържа към сценария и да запазва съвсем официален тон\", каза бившият лидер, който пожела анонимност, за да няма отражение върху отношенията на страната му със САЩ. Високопоставен дипломат, който често планира и присъства на телефонни разговори между своя премиер и други световни лидери, каза, че изтичането на информация винаги е повод за безпокойство, но партийната политика е нов риск. \"Това са важни подготвени събития. Човек иска разговорът да премине както трябва, да изложи становищата си и да постигне напредък в отношенията. Това става по-трудно (с Тръмп). Не е толкова предвидимо. Грижливото планиране може да бъде отклонено от неочаквана забележка\", каза той. Дипломатът каза, че събеседниците на Тръмп трябва да са делови и да се придържат \"само към фактите\", избягвайки разговори като този със Зеленски, в който украинският президент на моменти звучи почти като подмазвач. Аро наблегна на този елемент и каза, че е посъветвал Макрон да не реагира на провокациите на Тръмп. \"Съветът ми към Макрон беше да не реагира, поне в туитър, защото Тръмп ще отвърне с нови и нови туитове и накрая другият човек ще загуби\", каза той. Отношенията на Великобритания със САЩ още страдат от изтичането през юли в британски вестник на силно критична към Тръмп дипломатическа грама на бившия британски посланик в САЩ  Ким Дарък . В отговор Тръмп нарече в туитър Дарък \"чалнат\" и \"много глупав\". Посланикът подаде оставка няколко дни по-късно. \"Дипломатите не могат да си вършат работата, ако има съществен риск техните честни, неподправени преценки да изтекат в медиите\", каза бившият британски посланик във Вашингтон и Париж Питър Уестмакот. \"Дипломатите имат нужда да знаят, че това не е станало новата норма\", добави той. /БТА", "date": "2019.10.08", "title": "Телефонният разговор с Тръмп вече не е дипломатическа победа"}
{"url": "https://www.dnevnik.bg/sport/2019/10/08/3973947_video_magiiata_na_federer_v_shanhai/", "text": "Да гледаш играта на Роджър Федерер е забавление за сетивата. Швейцарският тенисист продължава да изумява със спортното си дълголетие, като на 38 години поддържа високо ниво. Федерер започна участието си в турнира от сериите \"Мастърс\" в Шанхай с победа с 6:2, 7:6 (5) срещу Алберт Рамос-Винолас от Испания. В мача швейцарецът показа впечатляващи волета и минаващи удари от основната линия. Федерер ще търси своята трета титла в турнира. Той спечели надпреварата през 2014 и 2017 г., като игра финал и през 2010 г.", "date": "2019.10.08", "title": "Магията на Федерер в Шанхай"}
{"url": "https://www.dnevnik.bg/bulgaria/2019/10/08/3973932_strah_i_lipsa_na_otgovori_v_romskiia_kvartal_fakulteta/", "text": "Страх, притеснения, недоверие, липса на каквито и да било отговори и публичност, съмнения за пренебрегване на проблемите. Такава е ситуацията днес в ромския столичен квартал \"Факултета\". В петък в махалата е имало и мирен протест заради  опасенията на местните жители , че от 1 януари догодина се затягат законовите изисквания към родителите и децата ще бъдат лесно отнемани от семействата. Според свидетели и участници в събирането на него са присъствали голяма част от хилядите жители на \"Факултета\". Въпреки притесненията засега  децата ходят редовно на училище , то е пълно и в ранния следобед във вторник, а родители идват да прибират най-малките. Охраната на училището, който е и ромски медиатор, обаче коментира, че все повече са родителите, които търсят съвети и споделят тревогите си, че децата им ще бъдат отнемани. Обясняваме им, че няма от какво да се притесняват, че никой няма да им ги вземе, че няма причина това да се случи, но те са силно разтревожени, допълва той. Информирани от \"Фейсбук\" група Все повече хора бързали да прибират децата си веднага след часовете, често по улиците съседи предупреждавали родителите, ако видели босо или недобре облечено дете, ако някой повиши тон или си позволи да удари, разказват и местните. Никой не е идвал от вън, никой не ни плаща, не ни провокира, ние обаче не сме неграмотни, четем, четем и в Държавен вестник, има \"Фейсбук\", има клипове в \"Ютюб\", там ясно е казано, че от догодина всяко дете може да бъде отнето от семейството си, и то без основателна причина, казва в отговор на въпрос млада майка на няколко деца от квартала. Основната информация хората от \"Факултета\" казват, че черпят от \"Фейсбук\" групата \"Родители, обединени за децата\". И знаят – да,  Стратегията за детето наистина е оттеглена . Но твърдят, че знаят и друго – в законите за социалните услуги и за закрила на детето са влезли множество промени, които ще са в сила от 1 януари догодина, които ще поставят децата им под сериозна заплаха да им бъдат отнемани по всевъзможни причини. Местните казват, че се информират, включително и от Държавен вестник, за промените. Но в същото време показват по-скоро тълкувания по законови текстове, които четат в социалните мрежи, получават в пощенските си кутии, получават като съобщения в месинджър и други. Хората не знаят кой точно е направил тези тълкувания. Но смятат, че ако те бъдат сравнени с реалните законови текстове, интерпретациите са верни.      Навсякъде в махалата говорят като един за заплахите – социалните, които вече ще могат да бъдат плащани и от чуждестранни неправителствени организации и правителства, ще могат да манипулират докладите си и без основания да взимат децата. Ще ни проверяват хладилниците \"Ще ни проверяват какво имаме в хладилниците, ще ни гледат дали имаме добра семейна среда, а какво значи добра семейна среда никъде не пише\", казва разпалено млада жена, която прибира детето си от училище. \"Без причина ще влизат в домовете ни, без съдебна заповед, могат и да излъжат в доклада си, а после ако имаме пари за адвокати, ще можем да обжалваме чак след месец\", допълва още тя. На въпрос за какво й е на държавата да взима децата и какво ще прави с тях всички в квартала отговарят, че ще бъдат давани и на еднополови двойки в чужбина. \"Сменят ЕГН, сменят имена, всичко, после не можем да си ги върнем\", коментира майка. И добавя, че някой е взел милиони, за да прокара стратегията. Има и хора, които се притесняват, че къщите им няма да отговарят на някакви нови европейски изисквания за жизнена площ. Или че няма да могат да се скарат на детето си. Без минимално насилие няма как да го възпитам \"Да, понякога без да приложа някакво минимално насилие, няма как да го възпитам, но не е да го бия често или да излизам извън нормалното. Сега обаче ще ми вземат детето, ако ме видят да го правя\", казва и Виолета Атанасова, която е с образование за начален учител. Случвало й е се е да предупреждава свои съседи, че вече трябва да са много внимателни, защото всеки може да подаде анонимен донос срещу тях. За това къде в чужбина ще бъдат водени децата, повечето казват Норвегия. Те са гледали много клипове, виждали са и телевизионни репортажи, както и разкази на адвокати от Норвегия за отнети там деца и тяхната съдба. Това, което искаме, е дебат - да седнат и да обяснят, да опровергаят точка по точка, да кажат кое не е вярно и да спрем това, което влиза в закона от 1 януари, казва Виолета Атанасова. Тя е изненадана от това, че никой не говори по същество по поставяните проблеми. Че никой не е отговорил конкретно дали е вярно, че тези законови промени, които е виждала обнародвани в Държавен вестник, ще доведат до безразборно извеждане на децата от семейството. Липсващите отговори Единственото, което ни казват, е, че няма стратегия за детето, ние знаем, че няма, но тя е внесена в законите, просто я няма думата стратегия, допълва жената. И повтаря – защо е това мълчание, това затъмнение, защо не се чуят всички страни и не се говори с аргументи. Нейна приятелка, която отказва да се представи, също обяснява, че хората са много разтревожени, но не получават никакви отговори извън това, което четат в социалните мрежи. Показва телефона си – всички търсения във \"Фейсбук\" и в \"Ютюб\" са на една и съща тема - \"Отнемане на децата от семейството\". Тя казва, че така е и с телефоните на повечето хора в квартала. Някои дори са си направили \"Фейсбук\" профили наскоро, за да могат да следят тези информации и групи. Местните казват, че извън тези \"Фейсбук\" групи, никой външен не е идвал открито да ги агитира в махалата. На протеста в петък също е нямало непознати лица. Изказвали са се местни хора, които са излагали притеснения и опасения. В същото време всички четат едно и също и от пуснати из пощенските кутии листовки. В които се казва, че всяко дете е в риск да бъде отнето, а домовете не са защитени, че родителите са виновни, че ще могат да си потърсят правата чак след месец и др. Кой е пуснал листовките обаче не знаят. На тях пише, че повече информация и подкрепа може да бъде дадена на \"Фейсбук\" страницата на \"Български родителски централен комитет за София\". Страхът няма да помогне, трябва да сме спокойни, водим си децата на училище, заявява Атанасова. Но иска конкретни отговори, повече аргументи и открит дебат. А не само да се повтаря, че стратегия няма. И да се спре затъмнението, да се спре с представата, че проблеми няма.", "date": "2019.10.08", "title": "Страх и липса на отговори в ромския квартал \"Факултета\" в столицата"}
{"url": "https://www.dnevnik.bg/sviat/2019/10/08/3973933_pone_132_rusnaci_umirat_na_den_zaradi_alkoholizum/", "text": "През 2018 г. от злоупотреба с алкохол са умрели поне 48 000 граждани на Русия. Това е отбелязано като причина в смъртните актове и означава 2.6% от всички смъртни случаи, сочи  анализ  на информационната група РБК. За сравнение - в транспортни произшествия са загинали 1%, в убийства - 0.4%, а в самоубийства - 1%, т.е. алкохолът е убивал повече от трите причини, взети заедно. При това анализът използва много по-тесния критерий на държавната статистика (Росстат), отколкото този на Световната здравна организация, включваща още жертви на катастрофи, убийства или самоубийства, извършени в състояние на алкохолно опиянение. По данни на СЗО за 2016 г. този дял е 21.6% от всички смъртни случаи в Русия. Но по оценката на световната организация има държави, които са по-зле: Беларус (24%), Литва (24.5%) и Молдова (26.1%). СЗО измерва и \"пагубна употреба на алкохол\" сред населението над 15 години и тук Русия е втора в света с 11.6% дял, изпреварвана съвсем малко от Унгария (11.7%). В Русия алкохолът убива най-често мъже в работоспособна възраст - 4-5%, и 1.5% от жените над 20 години си отиват заради алкохолна кардиомиопатия (сърдечна недостатъчност, предизвикана от употребата на спиртни напитки), отравяне с алкохол и свързани с пиенето хепатити и цироза. На всяка от изброените причини се пада по около една трета от смъртните случаи. Алкохолът е свързан с причиняването на доста други, включително ракови, заболявания, а също така задълбочава депресивни разстройства, водещи до самоубийства, казват експерти пред РБК. Водещи по смъртност са райони в Далечния изток на Русия - води Чукотка с почти 13 на 10 000 жители, или всеки девети, починал през миналата година тук, официално е регистриран като жертва на алкохола. Втора е Магаданска област с 10 на 10 000, но както в Чукотка, така и тук не вписват случаите на отравяне с алкохол. Следват Ивановска, Новгородска и Ярославска области с по близо 10 на 10 000. По данни на Росстат до края на юли 2019 г. само от алкохолно отравяне са починали около 5500 души, което е увеличение на годишна база със 17%. Истински бум е регистриран в Татарстан - от 5 на 70 смъртни случая. Не само предразположеността на местното население в крайния Север, но също и работата - една трета от мъжете са на смени и далеч от семействата, а между смените няма кой знае какво да се прави - са причини тук да има много случаи на хроничен алкохолизъм. През тази година Росстат провери и защо пият руснаците. Според 73% това е традиция да се празнува, следват пиенето за удоволствие (27.8%) и успокоението, което носи (25.3%). А 2.4% са дали отговор \"защото без това просто не може да се живее\".", "date": "2019.10.08", "title": "Поне 132 руснаци умират на ден заради алкохолизъм"}
{"url": "https://www.dnevnik.bg/evropa/2019/10/08/3973694_za_katastrofa_s_jertvi_v_germaniia_veche_iskat/", "text": "                         550 конски сили, 300 километра в час, от нула до сто за 4.2 секунди, оглушаващ шум от ауспуха... 20-годишният Мерт отдавна мечтаел да покара спортна кола от този клас и да покаже на приятелите си на какво е способен. И наел един Jaguar F-Type за 149 евро на ден. Тази сума била напълно в неговите възможности, независимо че още се учи за автомеханик. Вечерта на 6 март 2019 г. Мерт подкарал колата в центъра на Щутгарт и вдигнал 165 км/ч на улица, където максимално разрешената скорост е 50 км/ч. За да избегне удара с движеща се насреща кола, Мерт навил волана наляво, но не успял да овладее колата и помел излизащ от подземен гараж малък \"Ситроен\". Двамата пътуващи в него - 25-годишно момче и 22-годишната му приятелка - загинали на място. В края на септември в Окръжния съд на Щутгарт започна делото срещу Мерт Т., обвинен в убийство. Първоначално повдигнатото от прокуратурата обвинение било за нарушение на Правилника за движение и причиняване на смърт по непредпазливост. До неотдавна подобно деяние в Германия се наказваше със затвор до 5 години. Мерт обаче го грози доживотна присъда. Данните от анализа на бордовия компютър на ягуара показали, че подсъдимият е натискал докрай педала на газта до последния момент, т.е. до фаталния удар. За следователите това означава едно: водачът напълно съзнателно е приел риска, че може да убие случаен човек. Затова и обвинението е за предумишлено убийство, а не за причиняване на смърт по непредпазливост. Законът бе променен, наказанията са вече по-строги Ако има късмет, съдът ще вземе предвид факта, че Мерт още не е навършил 21 години и поради това може да получи по-мека присъда - от максимум 15 години. Но 20-годишният обвиняем може да бъде третиран и като възрастен и тогава присъдата може да е доживотна. Това няма да е първият случай в Германия, при който шофьор бива съден за предумишлено убийство, а не за нарушение на Правилника за движение по пътищата. Такъв е например случаят с 26-годишния Хамди Х. и 24-годишния Марвин Н., устроили си гонка на един от централните булеварди в Берлин, където вдигнали скорост от 170 километра в час. На едно кръстовище Хамди се блъснал в преминаваща на зелено кола, управлявана от 69-годишен мъж, който загинал при удара. Адвокатите на обвиняемите искали клиентите им да бъдат съдени за причиняване на смърт по непредпазливост, но съдът постановил най-тежкото наказание - доживотни присъди. През 2017 година в Наказателния кодекс беше добавено и деянието \"участие в нелегални автомобилни гонки с причиняване на смърт на случайни хора\". В обосновката на съда, обявил доживотни наказания за двамата автомобилни джигити, се казваше, че те са видели червения сигнал на светофара и все още са можели да натиснат спирачка, но вместо това те направили точно обратното - натиснала газта. Низки подбуди И още един пример: през февруари 2018 окръжният съд в Хамбург осъди на доживотен затвор един мъж, който в опит да избяга от полицията се надпреварвал с нея. Носейки се със скорост от 155 км/ч, той изгубил управлението на автомобила и челно се ударил в едно такси в насрещното платно, причинявайки смъртта на един от пътниците и тежки наранявания на другия пътник и на шофьора. Причинителят на катастрофата също бил съден за убийство, а не за непредумишлено деяние. Съдът приел, че шофьорът е навлязъл в насрещната лента, макар да е осъзнавал, че може да причини смърт. Именно този аспект - дали деянието е съзнателно или не - е водещ за германските съдилища в преценката им по подобни дела за нелегални автогонки. Освен това за присъда по \"доживотния\" 211-и член от Наказателния кодекс на Германия се изисква убийството да е било извършено от алчност или други низки подбуди, какъвто е случаят с автогонката от Берлин.", "date": "2019.10.08", "title": "За катастрофа с жертви в Германия вече искат доживотна присъда"}
{"url": "https://www.dnevnik.bg/sviat/2019/10/08/3973957_rumuniia_zapochva_da_izgrajda_purviia_si_muzei_na/", "text": "Над 70 години след края на Втората световна война президентът на Румъния Клаус Йоханис даде днес зелена светлина за изграждането на първия в Румъния национален Музей на Холокоста. Процесът ще бъде координиран от Института \"Ели Визел\" за изследване на Холокоста в Румъния и има за цел да представи историята, културата и традициите на евреите в страната, както и да опише ролята им за модернизиране на румънското общество, разказва \"Ройтерс\". Той ще се разположи в 8-етажна сграда с площ от 8000 кв. м на централния булевард Calea Victoriei, издигната през 1943-46 г. от производителя на автомобилни гуми Banloc-Goodrich. Преди войната в Румъния живеят близо 750 000 евреи, но днес от тях са останали едва 8-10 хиляди. Международна комисия, предвождана от нобеловия лауреат за мир Ели Визел, установи през 2004 г., че на румънска територия и в земите, които съюзникът на нацистка Германия е контролирал по време на войната, са били убити между 280 хиляди и 300 хиляди евреи от Румъния и Украйна. Официалното признание от страна на държавата, че страната е участвала в Холокоста, дойде чак през 2003 г.", "date": "2019.10.08", "title": "Румъния започва да изгражда първия си Музей на Холокоста"}
{"url": "https://www.dnevnik.bg/sviat/2019/10/08/3973923_republika_srubska_shte_stroi_svoi_uchastuk_na_turski/", "text": "Босненската Република Сръбска ще получава природен газ през специална тръба на газопровода \"Турски поток\", чието изграждане започва догодина. Това съобщи министърът на енергетиката на населената предимно със сърби съставна част на Босна и Херцеговина Петар Докич, цитиран от ТАСС. \"Република Сръбска е готова за проекта и сме взели нужните решения за него,\" продължи той. По думите му вече е избрано и мястото - успоредно на магистралата, която ще свързва Белград и Република Сръбска. Заради това решение изграждането ще започне едва следващата година, тъй като полагането на газовата инфраструктура в този случай е обвързано със строителството на магистралата. Освен Биелина, Зворник и Източно Сараево (в последните два случая газопреносната система е от 70-те години на миналия век) Република Сръбска като цяло няма такава мрежа и това прави проекта, на който се възлагат \"големи надежди\", много важен за страната, допълни Дочик. Според него изграждането на разклонението на \"Турски поток\" би трябвало да започне веднага след завършването на сръбския участък (също предвидено за догодина\" Република Сръбска по-рано сключи споразумение с \"Газпром\" за доставки по бъдещия газопровод. При посещение на изпълнителния директор на руския енергиен гигант Алексей Милер бе обсъдено и изграждането на газова инфраструктура в столицата Баня Лука, както и на захранвана с газ електроцентрала. Въпросите за \"Турски поток\" ТАСС отбелязва още, че по план проектът за разклонение до Република Сръбска трябваше да започне тази есен. Газопроводът, идеята за който се появи след края на \"Южен поток\" през 2014 г., според сегашните планове  трябва да преминава през България . Сръбските власти обаче обявиха, че няма да чакат изграждането на българския участък, което тепърва предстои  заради забавянето с избора на изпълнител  и процедурите по обжалване. На теория сръбският участък трябва да започне да снабдява Сърбия с газ преди края на април 2020 г. Смесеното дружество на \"Газпром\" и \"Србиягас\", \"Гастранс\", ще отговаря за изграждането от района на град Зайчар, недалеч от българската граница, до Хоргош, при унгарската. С \"Турски поток\", както и със \"Северен поток 2\", \"Газпром\" се надяваше да заобиколи Украйна и транзитът през двата газопровода, изместващ този през съседната държава, да стане факт до края на годината. Освен Унгария, Сърбия и България руската компания разглежда Гърция и Италия като потенциални пазари. Все още има въпросителни за това какво потребление ще иска Европа през този газопровод, чието преминаване през държави, членки на ЕС, очаква и последната дума на Еврокомисията. Към момента Брюксел, Москва и Киев все още са ангажирани и със спешни преговори колко ще продължи бъдещият нов договор за транзит между Русия и Украйна, тъй като сегашният изтича в края на годината.", "date": "2019.10.08", "title": "Република Сръбска ще строи свой участък на \"Турски поток\" догодина"}
{"url": "https://www.dnevnik.bg/sviat/2019/10/08/3973967_nju_iork_taims_sekretna_chast_na_gru_stoi_zad/", "text": "Елитното поделение 29155 на военното разузнаване на Русия за диверсия, саботажи и убийства действа от поне 10 години за дестабилизиране на държави в Европа и част от дейността му е покушението срещу Емилиян Гебрев в България. Служителите му, част от които са отличени ветерани от войните в Афганистан, Чечения и Украйна, пътуват напред-назад из Европа. Те са сплотена група и са толкова секретна част от ГРУ, че вероятно дори е неизвестна на останалите структури в управлението. Но дейността им е част от координирана и продължаваща кампания за разклащане на стабилността в Европа. Това  съобщи днес \"Ню Йорк таймс\"  в обширен репортаж, позоваващ се на направени неотдавна заключения на няколко западни разузнавателни служби. Те са успели да свържат в едно наглед откъслечни събития като кампания в Молдова, опита за отравяне на Гебрев в България, предотвратения опит за преврат в Черна гора и покушението срещу Сергей и Юлия Скрипал миналия март. Служители от разузнаването в 4 западни държави казват за изданието, че не е ясно колко често бива задействано поделение 29155 и е невъзможно да се знае къде и кога ще ударят хората му. \"Ню Йорк таймс\" твърди, че досега не е било съобщавано за съществуването на тази руска част, която само показвало колко активно президентът Владимир Путин води срещу Запада т.нар. хибридна война в комбинация с открита военна конфронтация. \"Мисля, че забравихме колко органично безпощадни могат да бъдат руснаците\", казва Петер Зуак, бивш служител на военното разузнаване и бивш военен аташе на САЩ в Москва. По думите му той не е знаел за съществуването на тази част от ГРУ. В репортажа като началник на 29155 е посочен генерал-майор Андрей В. Аверянов. Той е бил сниман на сватбата на дъщеря си с полк. Анатолий Чепига, един от обвинените от Лондон за извършители на покушението срещу Скрипал и първоначално известен като Руслан Боширов. В различна степен акциите на групата привличат общественото внимание, но след това става ясно, че те са подготвяни старателно, като в случая със Скрипал трима са пътували до Великобритания за предполагаема подготовка на удара. Двама от тях - \"Сергей Павлов\" и \"Сергей Федотов\" - са били част от екипа, опитал на два пъти да отрови Гебрев през 2015 г. Други известни на европейските служби имена са \"Иван Лебедев\", \"Николай Кононихин\", \"Алексей Никитин\" и \"Данил Степанов\". Идеята, че зад изброените събития стои една и съща група, оформила се след проваления пуч в Черна гора през 2016 г. През февруари 2019 г. на Мюнхенската конференция за сигурност Алекс Янгър, директорът на МИ6, британското разузнаване, заяви пред журналисти: \"Можем да видим, че има координирана програма за действия и, да, те често включват едни и същи хора.\" Но той не говореше за конкретна част. \"Оценката ни е, че е налице заплаха от ГРУ и други руски разузнавателни агенции и че почти нищо не е извън репертоара им.\" През 2006 г. Путин узакони убийствата зад граница от страна на руски държавни структури. Това е и годината, в която в Лондон бе убит по особено мъчителен начин с полоний Александър Литвиненко. Източниците на \"Ню Йорк таймс\" казват, че поделение 29155 не е единственото с лиценз за подобни операции. Лондон смята, че Литвиненко е ликвидиран от Федералната служба за сигурност, руското контраразузнаване. През 2012 г. министерството на отбраната в Москва награждава с премии три поделения \"за особени постижения във военната служба\" - 29155, 74455 - посочено по-късно от американско разследване като участвало в хакерската намеса в президентските избори от 2016 г., и 99450, за което се смята, че участва в спецоперациите за анексиране на Крим през 2014 г. Бивш офицер от ГРУ, чието име не се посочва в статията, твърди, че в арсенала на 29155 са \"диверсии, взривявания, убийства, всичко\" и че \"там служат много сериозни хора, работещи нелегално и като агенти в чужбина\". От снимки на членове на поделението се вижда, че те тренират не само ръкопашен бой, но и боравене с всякакви видове оръжие, включително френски снайпери FN-30, германски G3A3s, австрийски Steyr AUG и американски M16. За началника ген. Аверянов се смята, че е завършил през 1988 г. военно училище в Ташкент, почти сигурно се е сражавал в двете войни в Чечения, награден с орден \"Герой на Русия\" през 2015 г. Но той живее в скромен апартамент в панелен блок и кара от 1996 г. стара лада ВАЗ 21053. Бюджетът на това поделение, изглежда, не е много голям, хората му често пътуват в икономична зона на самолетите и си споделят стаи в хотелите. Що се отнася до наглед немарливата им работа зад граница, не е изключено това да се прави умишлено. \"Не че станаха по-агресивни, те искат да ги усещаме, това е част от играта\", коментира Еерик-Нийлс Крос, бивш директор на разузнаването в Естония.", "date": "2019.10.08", "title": "\"Ню Йорк таймс\": Секретна част на ГРУ стои зад покушението срещу Гебрев и Скрипал"}
{"url": "https://www.dnevnik.bg/bulgaria/2019/10/08/3973970_noviiat_sabotaj_v_bnr_e_falshiva_novina/", "text": "Националното управление на радио и телевизионните системи (НУРТС) опроверга информация за подготвян саботаж чрез профилактика в Българското национално радио. По-рано днес сайтът ПИК, който атакува журналистите от БНР, които се оплакаха от натиск, разпространи информацията, че преди дни в радиото е подготвян саботаж, но той е бил осуетен от екипа на генералния директор Светослав Костов. Според сайта е бил направен нов опит за спиране на сигнала на БНР по схема, като тази от 13 септември, когато  сигналът на радиото спря за 5 часа  под предлог за извършвана профилактика. Информацията е разпространена ден преди заседание на  Съвета за електронни медии, посветено на въпроса за оставката  на генералния директор на БНР. Малко след публикуването на това твърдение Костов съобщи пред сайта dariknews.bg, че на 3 октомври е бил информиран с писмо от НУРТС за предстояща през целия следващ ден профилактика в БНР, но управителният съвет на БНР се е събрал и решил, че \"спираме всички профилактики\". \"Датите за профилактика на отделните предаватели, чрез които се разпространяват програмите на БНР, са известни на БНР от 30.11.2018 г., когато НУРТС България ЕАД е изпратило на БНР  окончателния график за профилактика през 2019 г.  Не са постъпвали възражения и/или коментари от страна на БНР\", се казва в позицията на НУРТС България ЕАД, разпространена до медиите. От НУРТС посочват, че са задължени да извършват периодични профилактични прегледи и настройки на предавателните съоръжения поне веднъж годишно и по определен график. Целта на профилактиката е да не се допуска спиране на сигнала на излъчваните в ефир радио- и телевизионни програми поради авария или дефектирали съоръжения. \"Графикът за профилактики е съставен по такъв начин, че да няма прекъсване на излъчването в големи райони, като се има предвид и припокриването от отделните предаватели. Ето защо профилактиката на дадено съоръжение по графика, не означава пълна липса на приемен сигнал на програма \"Хоризонт\" в зоната на обслужване на съответния предавател\", посочват от НУРТС. От там добавят, че са уведомили БНР за предстоящата на 4 октомври профилактика с писмо от предходния ден, но това писмо е задължение, описано в договора с БНР. \"До БНР е изпратено потвърждение, че планираната профилактика ще бъде извършена на 04.10.2019 г. на КРТЦ Витоша, така, както е предвидено в одобрения през 2018 график. След получаване на искане от БНР за отлагане на профилактиката, от страна на НУРТС България ЕАД е изпратено потвърждение, че искането на БНР ще бъде отчетено и профилактиката ще бъде отложена. Искането на БНР е изпълнено, въпреки че в резултат на отлагането на профилактиката възниква необходимост от ново координиране и взимане на съгласие на всички оператори, разположени на съответния обект\", се казва в позицията.", "date": "2019.10.08", "title": "Новият \"саботаж\" в БНР е фалшива новина"}
{"url": "https://www.dnevnik.bg/photos/2019/10/08/3973433_fotogaleriia_svetovnite_snimki_na_denia_-_8_oktomvri/", "text": "Папагал Ара, сниман на пазар за птици в Пешавар, Пакистан.", "date": "2019.10.08", "title": "Фотогалерия: Световните снимки на деня - 8 октомври 2019 г."}
{"url": "https://www.dnevnik.bg/sport/2019/10/08/3973959_na_35_godini_shvainshtaiger_prekrati_futbolnata_si/", "text": "Бившият футболист на \"Байерн\" (Мюнхен) и \"Манчестър юнайтед\" Бастиан Швайнщайгер прекрати състезателната си кариера. 35-годишният германец, който в последните три години игра за американския \"Чикаго файър\", обяви, че е готов за следващата стъпка в живота си. \"Сбогуването ме кара да се чувствам малко носталгично, но гледам напред към вълнуващите предизвикателства, които ме очакват скоро. Ще остана верен на футбола. Много, много благодаря за времето, което изкарахме заедно. Винаги ще има специално място за вас в сърцето ми. Ваш, Басти\", написа Швайнщайгер в социалните мрежи. Той благодари на \"Байерн\", \"Юнайтед\" и \"Чикаго\", които бяха единствените клубни отбори в кариерата му. Швайнщайгер остави следа с непримиримия си дух и борбения стил на игра, като спечели 20 титли. 18 от тях дойдоха по време на престоя си в \"Байерн\". За 13 години с екипа на баварците Швайнщайгер изигра 500 мача, като спечели осем пъти Бундеслигата и седем купи на Германия. Най-големият му успех с \"Байерн\" дойде през 2013 г., когато воденият от Юп Хайнкес отбор грабна Шампионската лига. За националния отбор на Германия Швайнщайгер се отличи с 121 мача и 24 гола. Той беше в основата за спечелването на световната титла на Бундестима през 2014 г. след паметната си игра във финала срещу Аржентина. Традиционно \"Байерн\" назначава на свои бивши футболисти, които са оставили голяма следа в тима, на ръководни позиции в клуба. Директорът на баварците Карл Хайнц-Румениге заяви, че вратата пред Швайнщайгер е широко отворена.", "date": "2019.10.08", "title": "На 35 години Швайнщайгер прекрати футболната си кариера"}
{"url": "https://www.dnevnik.bg/zdrave/2019/10/08/3973926_obshtinskite_bolnici_ne_se_vpisaha_v_zdravniia_model/", "text": "Големият проблем в здравната система са общинските болници, които не можаха да се впишат в модела, каза днес по Би Ти Ви директорът на Националната здравноосигурителна каса Дечо Дечев. Той посочи, че те не могат да продължат да съществуват като търговски дружества, защото изпълняват социални функции. \"Никоя партия не е в състояние да оправи нещата сама. Решението е консенсус между партиите за обща политика\", поясни Дечев. Според него сегашното решение НЗОК да осигурява бюджети за болници, в които работата е малко е сбъркан. \"В центъра трябваше да е пациентът, а ние станахме бюджетна организация, финансираща болници, нямащи дейност\", допълни Дечев. По повод протестите на медицинските сестри, той поясни, че те не протестират на правилното място, защото здравният министър не е техен работодател. \"Министърът обаче е работодател на директорите на тези хора и той трябва да поправи грешките на неговите предшественици. Те не взимаха мерки срещу директорите на болници, които трупаха загуби. Първият ход е да се сменят ръководствата на болници, които не мога да осигурят обективно заплащане\", обобщи директорът на НЗОК. В понеделник на национален протест стотици здравни работници поискаха минималната заплата за всички медицински сестри да е 900 лева и да имат по-добри условия на труд.", "date": "2019.10.08", "title": "Общинските болници не се вписаха в здравния модел, смята директорът на здравната каса"}
{"url": "https://www.dnevnik.bg/bulgaria/2019/10/08/3973976_avstraliiskiiat_vunshen_ministur_poiska_garancii_che/", "text": "Австралия ще продължи да оказва помощ на Полфрийман и ще подкрепя бързото му напускане на България, веднага след като бъде освободен, пише в своя позиция до БНТ австралийският външен министър Марис Пейн. Тя посочва, че иска гаранции, че Джок Полфрийман получава справедлив процес, в съответствие с българското законодателство. Австралийският външен министър изразява загриженост, че осъденият за убийството на Андрей Монов е задържан в миграционен център, след като е освободен условно от затвора. Подчертава също, че ще бъде разтревожена, ако незаконови причини забавят освобождаването на австралийския гражданин. В писмото си Марис Пейн заявява, че продължава да следи отблизо съдебния процес по случая с Джок Полфрийман. Писмото до БНТ идва в деня, в който временно управляващият посолството на Австралия в Атина Н.пр. Джон Филп беше в България и  разговаря с министъра на правосъдието Данаил Кирилов и главния прокурор Сотир Цацаров . Гостът посочи, че Джок Полфрийман има издадени документи за самоличност, но те няма да му бъдат дадени от австралийското посолство, докато не приключат съдебните процедури в България. Дипломатът получи гаранции, че срещу австралиеца има честен процес, който не зависи от това дали подсъдимият е българин или чужденец. Вчера в открито съдебно заседание Върховният касационен съд (ВКС) изслуша искането на прокуратурата, както и твърдението на защитата - че то е неоснователно. Самият Джок Полфрийман не присъстваше. Докато магистратите заседаваха, пред сградата на съдебната палата партия ВМРО бе организирала протест. Първоначално заседанието бе насрочено за 23 октомври , но заради големия обществен интерес по казуса  Върховният касационен съд  реши да заседава по-рано. Миналата седмица казусът  окончателно се заплете  и заради няколко паралелно течащи процедури, които предизвикаха объркване и оставиха висящи въпросите дали австралийският гражданин Полфрийман има действаща забрана за напускане на страната, има ли правно основание да е задържан в центъра в Бусманци и може ли да си тръгне от България. Според защитника му Калин Ангелов  нито една от забраните за напускане на страната вече не е валидна, а Полфрийман е задържан незаконно в \"Бусманци\". Има и издадена заповед за експулсиране, а австралиецът е заявил, че доброволно иска да напусне България, след като му бъдат издадени документи. С решение на Софийския апелативен съд на 19 септември Полфрийман беше  условно предсрочно освободен от затвора , след като излежа почти 12 от наложената му присъда от 20 години затвор за убийството на Андрей Монов. Развитието по този казус доведе до безпрецедентна атака към  съдебния състав , отекна и в парламента и стана повод за протести и разделение в обществото. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора.", "date": "2019.10.08", "title": "Австралийският външен министър поиска гаранции, че Полфрийман получава справедлив процес"}
{"url": "https://www.dnevnik.bg/video/2019/10/08/3973943_plamen_georgiev_ima_kachestva_za_konsul_shte_napredne/", "text": "Бившият шеф на антикорупционната комисия КПКОНПИ Пламен Георгиев има нужните качества, за да е генерален консул на България във Валенсия, каза днес пред Би Ти Ви министърът на външните работи Екатерина Захариева. Георгиев твърди, че знае испанския език, въпреки че  сертификатите , които има, потвърждават само ниво В1, много далеч от професионалното (C1 и C2). \"Няма изискване генералния консул да говори езика на приемащата държава, имаме редица дипломати, които не говорят езика на държавата, в която са, стига да знаят други два. Той знае руски и английски език. Пое ангажименти да напредне бързо и с испанския език\", допълни тя. Както е известно, номинацията на Пламен Георгиев предизвика недоволството на стотици българи във Валенсия заради разследването срещу него по т.нар. \"Апартаментгейт\". Вчера  испанското издание \"Ел Конфиденсиал\"  разказва казуса с назначението на Георгиев и посочва, че е предвидено той да поеме новата си работа тази седмица, замествайки Цветан Цолов, който бе преместен в Барселона след две години като консул. Подкрепата за Македония ще е при определени условия България ще подкрепи започване на преговори между Европейския съюз и Северна Македония, но при няколко условия, каза днес пред Би Ти Ви външният министър Екатерина Захариева. Тя допълни, че България е твърдо решена да брани националния си интерес. Според министъра най-важните условия за подкрепа на Северна Македония са прекратяване на всякакви претенции за малцинствата в България, заличаване от табели с антибългарска идеология и спиране на езика на омразата, постигане на съгласие по историческите въпроси и поемане на ясни ангажименти за времето, до което ще бъдат изпълнени условията. \"Ние ще подкрепим започване на преговори, но с ясно включване в преговорната рамка на тези условия. Те са и критерии за присъединяване. В 35-а глава трябва да се включат всички тези ангажименти. Искането ни е тази глава да бъде отворена в началото и да бъде затворена последна\", посочи Екатерина Захариева. Утре правителството ще обсъди и приеме на т.нар. пакет \"Разширяване\", който включва всички условия на страната ни към Северна Македония. Казусът \"Полфрийман\" не трябвало да пречи на отношенията с Австралия По въпроса за бъдещето на австралиеца Джок Полфрийман Захариева каза, че България има независима съдебна система, в която процедурите все още не са приключили. \"Изчаква се решението, защото Полфрийман има забрана за напускане на страната от 2011 г. Не бива това да влияе на двустранните отношения между България и Австралия\", допълни тя. Днес временно управляващия посолството на Австралия в Атина Н.пр. Джон Филп  се срещна последователно  с правосъдния министър Данаил Кирилов и главния прокурор Сотир Цацаров, като получи уверения, че българският съд ще вземе правилно решение по повод искането на прокуратурата за възобновяване на делото за условното предсрочно освобождаване на Полфрийман.", "date": "2019.10.08", "title": "Пламен Георгиев има качества за консул, ще напредне с испанския, смята министър Захариева"}
{"url": "https://www.dnevnik.bg/sviat/2019/10/08/3973982_rusiia_prizova_da_ne_se_podkopava_mirnoto_urejdane_na/", "text": "Русия призова днес да не се подкопава мирното уреждане на конфликта в Сирия, където кюрдите са под заплаха от турска офанзива, след като президентът на САЩ Доналд Тръмп обяви изтегляне на американските военни от северната част на страната, предаде \"Франс прес\", цитирана от БТА. Руският президент Владимир Путин и неговият Съвет за сигурност подчертаха на съвещание \"важността в настоящия момент да се избягва всякакво действие, което може да създаде препятствие за мирното уреждане\" на конфликта в условията на неотдавнашното формиране на конституционен съвет, каза президентският говорител Дмитрий Песков, цитиран от ТАСС. По-рано днес Песков заяви, че Русия, която следи \"много внимателно развитието на ситуацията\", не е била информирана за американското изтегляне, като същевременно изрази съмнение, че това изтегляне наистина ще бъде осъществено, съобщи АФП. Турция обяви днес, че е готова да започне нова офанзива в Сирия срещу сирийската кюрдска милиция \"Сили за защита на народа\", която американският президент увери, че няма да изостави, след като беше казал обратното. Русия е основен съюзник на режима в Дамаск и нейната намеса в Сирия през септември 2015 г. позволи на силите на президента Башар Асад да постигнат победи и да си върнат контрола върху големи части от сирийската територия, припомня агенцията.", "date": "2019.10.08", "title": "Русия призова да не се подкопава мирното уреждане на конфликта в Сирия"}
{"url": "https://www.dnevnik.bg/sport/2019/10/08/3973975_tradiciiata_ili_presmetlivostta_da_izbegnesh_ol_bleks/", "text": "Няма отбор, който да е ставал световен шампион по ръгби, след като е губил мач в групите. Едва ли обаче има и тим, който да иска да се изправи срещу шампиона Нова Зеландия. Това поставя труден избор пред Англия и Франция. Двата отбора се срещат в събота в мач, който може и да искат да загубят. Победителят измежду Англия и Франция го очаква най-вероятно среща с Австралия на четвъртфинал и с Нова Зеландия в полуфинала, докато на пътя на загубилия ще застанат Уелс и евентуално Южна Африка. \"Ол Блекс\", които спечелиха последните две световни, са считани за големите фаворити  и страхът е основателен. Англичаните нямат успех в последните си шест двубоя срещу Нова Зеландия, докато французите са в серия от 14 поражения от страховития си съперник. \"Дали ще победим или загубим, това ще повдигне някои въпроси. Нямаме предпочитания с кого ще играем в четвъртфинала. Няма да предадем мача, защото сме във важно състезание. Ще се борим здраво, за да спечелим\", казва френският състезател Максим Менар.  Преди година на световното по футбол Англия и Белгия бяха изправени пред подобен избор. Сега англичаните са уверени, че ще дадат всичко от себе си в мача срещу Франция. \"Искаме да играем добре във всеки мач. Отчаяно искаме да завършим тази фаза по най-добрия начин и вярваме, че надграждаме спрямо последните двубои\", каза англичанинът Джо Лънкбъри.", "date": "2019.10.08", "title": "Традицията или пресметливостта да избегнеш \"Ол блекс\" - това е въпросът"}
{"url": "https://www.dnevnik.bg/video/deniat_s_veselin_dremdjiev/2019/10/08/3973996_iliian_vasilev_aec_belene_triabva_da_e_krasiv_proekt/", "text": "АЕЦ \"Белене\" трябва да е красив проект за пред Запада, но към момента единствените, които го подкрепя са Русия и под условие Китай. Това обаче не е приемливо за САЩ и Запада, каза в предаването \"Денят с В. Дремджиев\" по TV+ и TV1 Илиян Василев. Той коментира още протеста на малките търговци на горива, защо не се чува нищо за газовия хъб, както и напрежението в Украйна от споразумението на Киев с Москва за прилагането на формулата Щайнмайер в Донбас.", "date": "2019.10.08", "title": "Илиян Василев: АЕЦ \"Белене\" трябва да е красив проект за пред Запада"}
{"url": "https://www.dnevnik.bg/biznes/2019/10/08/3973984_sasht_obiaviha_oficialno_vurhu_koi_stoki_ot_es_shte_se/", "text": "Екипът на постоянния търговски представител на САЩ Робърт Лайтхайзър публикува днес списъка със стоките и услугите от страните от ЕС, върху които ще бъдат наложени мита от 18 октомври. Съобщението за това бе поместено на сайта с официалните документи на американското правителство (Федералния регистър), предаде ТАСС, цитирана от БТА. В списъка попаднаха британските, германските, испанските и френските самолети, като митата за тях са 10%. Единственото изключение е за военната техника. Митата върху селскостопански продукти за голяма част от страните в съюза са 25 на сто. Включени са млечни продукти: сирената чедър, ементал, гауда, грюер, едам, пармезан, проволоне, синьо сирене, сирене колби, стилтън и сирената от овче мляко. Освен това в списъка влизат портокалите (пресни и сушени), хибриди от групата на мандарините, прасковите, лимоните (пресни и сушени), вишните и сокът от тях, плодовите сокове (с изключение на доматения и сока от круша и слива), мидите, ядливите мекотели, продуктите от свинско месо, маслините и зехтинът. Мита ще има и за британските, германските, испанските и френските вина, британските, германските, ирландските, испанските, италианските тинктури и ликьори, германските и британските курабии, бисквити и вафли, кафето, произведено в Германия, включително разтворимото и безкофеиновото. Ще бъде обложено и уискито от Великобритания. Мита от 25% се налагат също върху брадви, секири, ножове, плоски клещи, отвертки и други подобни инструменти, микровълнови печки и обективи от Германия. Подобни мерки се вземат и срещу печатна продукция, както и багери, лопати и електромеханично оборудване от Великобритания. Митата от 25% засягат и британските пуловери, жилетки, анораци, вълнено облекло, текстилни продукти, бански, а също и спално бельо. На 2 октомври Световната търговска организация разреши на Вашингтон да наложи мита върху европейски стоки за близо 7,5 милиарда долара (6.8 милиарда евро) годишно. Това са наказателни мерки заради незаконно отпуснатите от ЕС субсидии за \"Еърбъс\".", "date": "2019.10.08", "title": "САЩ обявиха официално върху кои стоки от ЕС ще се наложат мита"}
{"url": "https://www.dnevnik.bg/politika/2019/10/08/3973568_borisov_kazah_na_plamen_georgiev_da_izbira_terasata/", "text": "\"Пламен Георгиев работи добре, умен човек е, но миналия четвъртък или петък казах на външния министър да го предупреди, че ако не си оттегли жалбата и не изпълни решението незаконната част от терасата му да бъде съборена, ще го отзова, така както съм го пратил\". Това каза премиерът Бойко Борисов по повод скандала с незаконната тераса на бившия шеф на антикорупционната комисия КПКОНПИ и бъдещ консул във Валенсия Пламен Георгиев.  Цялото интервю в сутрешния блок на БиТиВи вижте във видеото.", "date": "2019.10.08", "title": "Борисов: Казах на Пламен Георгиев да избира терасата или консул във Валенсия"}
{"url": "https://www.dnevnik.bg/analizi/2019/10/08/3973819_isteriiata_s_otnemaneto_na_deca_v_sliven_niakoi/", "text": "                         Слухът, че ще им вземат децата, накара стотици български роми да спрат децата си от училище. Две училища в ромския квартал \"Надежда\" в Сливен бяха опразнени, а в по-малка степен засегнати бяха и учебни заведения в Карнобат, Сунгурларе, Ямбол, Асеновград и др. Организирана провокация чрез и в социалните мрежи създаде паника сред родители, че социалните служби ще прибират деца, които не са припознати от бащите си - каквито са голяма част от родените в ромския етнос. Демонстрацията на сила от все още неназовани от държавата зловредници показа колко настървена е този път кампанията за местни избори. Но наред с това се видя колко е голяма пропастта между тези, които иронизират в социалните мрежи насажданата със Стратегията за детето паника, и онези, които действително се поддават на масовата истерия за отнемане на деца. Различни експерти увериха многократно, че по самата Стратегия, изтеглена преди пет месеца заради организираната срещу нея съпротива, не се работи. Насадените с нея тревоги и боязън обаче остават. Необходим е само един спусък, за да бъдат задействани. Както се случи сега. Просветният министър Красимир Вълчев съобщи, че засега не е ясен източникът на дезинформация в случая с училищата в Сливенско и Ямболско. Но той достатъчно ясно назова подбудителите - \"в основата са групите, които се организираха срещу Стратегията за детето, става въпрос за злоупотреба със страхове\". За целта са били използвани социалните мрежи. Красимир Вълчев посочи, че и през 2015 година, пак по време на предизборна кампания, е имало опит за такава манипулация. В сутрешно интервю по bTV премиерът Бойко Борисов определи случая като поредната \"Костинбродска афера\" и съобщи, че е разпоредил ДАНС и МВР да проверят и установят виновните. \"И ще ги хванат разни пастори в кавички, партийни, които отиват и просто лъжат хората. Дойдат ли избори, насаждат, има си такива стратегии, 100 души да повярват, хиляда да повярват все е плюс\", каза Борисов. По време на протестите срещу Стратегията за детето, организирани от същите тези дезинформатори, Борисов обаче не беше толкова смел. Подплашен да не изгуби гласове на избори, той я оттегли - така, както \"отказа\" и държавата от Истанбулската конвенция. Не, това не е подобие на \"Костинбродската афера\", която бе огласена през 2013 от тогавашната соцдепутатка Мая Манолова в съдружие с Николай Бареков и TV7 - и то точно в деня за размисъл преди парламентарните избори. Ставаше дума за надпечатани 400 000 бюлетини в частна печатница. Сега е по-сериозно. Защото се дърпат най-тънки струни - децата. Случилото се сега може да се тълкува и като предупреждение какво може да направят организаторите на подобни хибридни заплахи. По телевизии и радиа очевидци разказаха как за броени минути училищните дворове са били пълни с гневни и изпаднали в истерия мъже и жени, трудни за усмиряване, дошли да приберат децата си, за да не им ги вземат. Нещо подобно се случи преди 18 години, когато таксиметрови шофьори се организираха за броени минути пред парламента с искане за оставка на тогавашния премиер Иван Костов, предизвикани от изчезването на детето на техен колега - 3-годишния Пепи Терзийски. Манипулацията със слухове е стара като света, но социалните мрежи я направиха оръжие за масово поразяване. Ако в зората на демократичните промени ДПС плашеха и страхуваха избирателите си, че ей сега пак ще им сменят имената, а БСП пращаха активисти по опашките да говорят, че \"Костов е циганин\", то сега социалните мрежи станаха едновременно инкубатор и разпространител на страховити заблуди. Според психолози, слуховете-плашила отразяват негативните очаквания на средата, в която възникват и се разпространяват. Те се появяват обикновено в периоди на социално напрежение. Известни са масовите психози през 1974 година в Мексико, а по-късно и в Индия, когато заради кампанията за ваксинации били пускани слухове, че стерилизират децата с цел да ограничат раждаемостта. Но сега е 2019 година! А този контролиран взрив унищожи значителни усилия на просветното министерство и други институции да върнат ромски деца в училище. Само преди ден министър Вълчев се похвали с 44 000 такива ученици за две години. Този процес е бавен и труден. Европейската комисия за първи път от 6 години насам отбеляза, че има намаление в дела на преждевременно напусналите обучение млади хора между 18 и 24 години, но въпреки това България остава в Топ 5 на ЕС по отпаднали от училище деца. Нещо повече, влошава се обхватът на децата до 7 години в предучилищна подготовка - от 86.5% през 2017 на 83.9% през 2018. Средният показател за ЕС е 95.4%. Дори и МВР и ДАНС да разкрият сегашните \"подпалвачи\" на слуховете, кладата си остава. Само една клечка кибрит е достатъчна.", "date": "2019.10.08", "title": "Истерията с \"отнемането на деца\" в Сливен – някой постигна целта си"}
{"url": "https://www.dnevnik.bg/video/2019/10/08/3973966_protestirashti_sreshtu_geshev_za_glaven_prokuror/", "text": "Стотици хора се събраха тази вечер на поредния протест пред сградата на съдебната палата срещу Иван Гешев, който е единствената номинация за главен прокурор след изтичането на мандата на Сотир Цацаров. С включени светлини на телефоните и десетки лампи и под звуците на \"Нека бъде светлина\" на \"Подуене блус бенд\", протестиращите призоваха за прозрачна процедура за избор. Председателят на инициатива Правосъдие за всеки Велислав Величков призова за свобода и пожела \"да има светлина\". Той припомни, че процедурата по избора е към края си и ако на 24 октомври Висшият съдебен съвет избере Гешев за главен прокурор, то последната дума в процедурата има президентът Румен Радев, който може да наложи вето.      Около час след началото на протеста хората тръгнаха към сградата на ВСС на ул. \"Екзарх Йосиф\". Протестното шествие мина със скандирания \"Мафия\", \"Свобода\", \"Гешев е позор\" и без напрежение и без провокации.      \"От толкова много прокурори в цялата страна, само Гешев ли е най-достойният? Вижте как беше избрана Лаура Кьовеши за европейски прокурор и каква е процедурата тук\", каза още Велислав Величков.", "date": "2019.10.08", "title": "Протестиращи срещу Гешев за главен прокурор поискаха прозрачна процедура за избор"}
