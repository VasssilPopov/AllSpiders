{"url": "https://www.dnevnik.bg/sviat/2018/07/18/3283802_i_v_ispaniia_e_predlojen_nov_zakon_za_seksualnoto/", "text": "Испанският премиер Педро Санчес съобщи, че правителството му ще предложи нов \"закон за сексуалното съгласие\" с цел да се премахне неяснотата в сегашния, предаде Би Би Си. Представяйки мярката, той обяви, че секс без изрично съгласие ще бъде считан за изнасилване подобно на  закона, който влезе в сила в Швеция  по-рано този месец. Поводът за новата наредба е групово изнасилване, предизвикало  масови протести в Мадрид и други испански градове . Пo време не ежегодния фестивал \"Сан Фермин\" в Памплона през 2016 г. петима мъже насилват 18-годишно момиче, след което крадат телефона ѝ. Двама от нападателите заснемат видеоклипове, които споделят в група на име \"Глутницата\" (La Manada) в социална мрежа. С това име стават известни мъжете, когато избухва скандалът. Жертвата завежда дело за изнасилване, но членовете на \"Глутницата\" твърдят, че е било групов секс по взаимно съгласие, а жената е направила обвиненията от страх, че видеоклиповете могат да бъдат видени от други хора. Въпросните записи са използвани в полицейското разследване и съдебния процес. Петимата мъже са осъдени на 9 години затвор за сексуално посегателство вместо сексуално насилие, за което се присъждат 12 до 15 г. Решението не е финално и членовете на \"Глутницата\" са освободени на 22 юни 2018 г. под гаранция от 6 хил. евро, а в групата са държавен охрана и военен, които са върнати на служба. Според полицейските доклади жертвата е показала \"пасивно или неутрално\" отношение по време на атаката, което двама от съдиите интерпретират като съгласие, а друг коментира, че тя дори изглежда сякаш се наслаждава, припомня британският вестник \"Гардиън\". Друг аргумент за намаляването на присъдата е, че е имало \"минимално насилие\".  В момента испанското законодателство приема за изнасилване само случаи, в които има насилие или заплаха за жертвата. А според новото предложение \"може да се приеме за изнасилване дори ако жертвата не се съпротивлява\". \"Ако тя е гола, активно участва и се наслаждава, очевидно има съгласие. Ако плаче, скована като кукла и явно не се наслаждава, тогава няма\", казва адвокат, който участва в изготвянето на предложението. \"За да бъде ясно, госпожи и господа, ако те кажат \"не\", означава \"не\", и ако не кажат \"да\", това също означава \"не\", заяви Санчес пред парламента.", "date": "2018.07.18", "title": "И в Испания е предложен нов \"закон за сексуалното съгласие\""}
{"url": "https://www.dnevnik.bg/evropa/2018/07/18/3283748_liliana_pavlova_sled_kraia_na_predsedatelstvoto_shte/", "text": "България вече не е председател и ще има възможност по много по-активен начин да отстоява българските позиции на предстоящите заседания. Това каза пред журналисти министърът за българското председателство на Съвета на ЕС Лиляна Павлова, след като информира депутатите от Комисията по европейски въпроси за изпълнението на приоритетите на българското председателство, предаде агенция \"Фокус\". \"Това, което е важно да кажем за България през следващите шест месеца, е, че ние вече влизаме в по-активна фаза. И вече като не сме председател, ще имаме възможност по много по-активен начин да отстояваме българските позиции на предстоящите заседания\", коментира Павлова. Тя посочи, че основните приоритети на България са няколко. \"Първият е темата сигурност и миграция – също като на  австрийското председателство . Това, което предстои, е много важно за нас. Срещата на върха на 20 октомври, която се планира по време на австрийското председателство, ще бъде с тема сигурност, Дъблинско споразумение и реформи. Идеята е да довършим започнатото от нас – затягане на граничния контрол, въвеждане на такъв информационен обмен и регистрация на данните, че да бъдат регистрирани тези, които са икономически или други мигранти, а не търсещи убежище, и инвестиции в страни извън ЕС. И това трябва да бъде прието\", коментира министърът. Павлова обясни, че втората тема, която е основен приоритет за правителството, е пакетът \"Мобилност\". \"Защото ние успяхме с командированите работници и извадихме от там  пакета \"Мобилност\"  - това е първият голям успех. От септември планираме много активно участие на България във всички формати – и на експертно, и на политическо ниво, и на ниво Европейски парламент да отстояваме интересите на българските превозвачи, да търсим съмишленици в останалите по-отдалечени държави и да предлагаме такива текстове, които да ни удовлетворяват нас, така че да защитим интереса на превозвачите – за отпадането на текста за задължителното връщане на три седмици и въобще текстовете, които ще ни гарантират, че интересите на българските превозвачи няма да бъдат засегнати\", каза още Павлова. По думите й има две приоритетни линии, по които България ще работи във връзка с пакета \"Мобилност\". 'Едната е текстовете, които се гледат в Европейския парламент, а другата е Европейският съвет, за да може те да стигнат до единна позиция. Искаме да постигнем и на двете места консенсус, за да може да бъде прието това предложение\", обясни Павлова. Като трета тема, която България вдигна високо в дневния ред, Павлова посочи темата за двойния стандарт при храните. \"Трябва да се разгледат законодателните текстове, с които да се въведат единни правила и много строги санкции за тези производители, които предлагат на пазара храни с двойно качество. Така че това е другата тема, по която ще можем да участваме много активно в заседанията с вече натрупан опит\", каза още тя. Другата тема е тази за единния цифров пазар, цифровизацията и законодателството, което ние приехме – девет от 13 законодателни пакета за въвеждането на единния цифров пазар. Четири остават за австрийското председателство и ние ще участваме дейно, тъй като за нас е много важно той да заработи до края на годината – какъвто ангажимент сме поели\", коментира Павлова. Тя посочи, че приоритет за страната продължава да бъде и темата за Западните Балкани. \"Така че активно ще участваме във всички формати, за да подкрепяме тези държави да вървят по пътя си\", обясни Павлова.", "date": "2018.07.18", "title": "Лиляна Павлова: След края на председателството можем по-активно да отстояваме позициите си"}
{"url": "https://www.dnevnik.bg/gradska_sreda/2018/07/18/3284058_priemaneto_na_edna_ot_nai-vajnite_naredbi_za_sofiia_se/", "text": "Гласуването на  наредбата за обществения ред в София , с която ще се въведат глоби за редица дейности, като създаване на шум между 22 и 08:00 часа, използване на фойерверки и музикални изпълнения на обществени места без разрешение, се отлага най-рано за септември. Предвижда се общинските съветници да я приемат на последното си заседание на 26 юли, след като работата по документа започна в края на миналата година. Причината за новото забавяне е постъпили нови предложения, като някои от тях си е важно да бъдат включени в документа. \"Това е една от най-важните наредби, които ще приемем в този мандат, за това е важно да го направим както трябва\", каза Орлин Иванов,председател на комисията по местно самоуправление, при гласуването на решението за отлагането днес. Новите зелени зони са на път Промените в наредбата за движението в София обаче няма да се забавят и ще бъдат гласувани на 26 юли. С тях  се въвежда зелена зона за платено паркиране  в районите \"Възраждане\" и \"Красно село\", както и разширяване на съществуващите в \"Лозенец\" и \"Оборище\". С документа ще се забрани паркирането до кофите за смет, пред входове на площадки за игри, в пешеходни зони, пред зарядни станции за електрически автомобили и на местата за таксиметрови коли. Ще се забрани и паркирането в междублокови пространства и други терени, предвидени за пешеходно движение, зелени площи или други терени в платените зони за паркиране, като санкцията ще е \"задържане\" на автомобила. Денонощен служебен абонамент Днес се прие и в наредбата да се допълни с нова услуга - нощен служебен абонамент. Той ще важи в часовете между 19:00 и 08:00, като цената за наем ще е като настоящата - 650 лева за \"синя зона\" и 450 за \"зелена зона\". Причината е, че вечер хотели и заведения си запазват неопределен брой места за своите гости, без да имат право на това, като остават несанкционирани. Ако бъдат одобрени промените в наредбата за движението на заседанието в края на юли, новите правила ще започнат да важат от началото на октомври.", "date": "2018.07.18", "title": "Приемането на \"една от най-важните наредби\" за София се отлага за след лятото"}
{"url": "https://www.dnevnik.bg/photos/2018/07/18/3284082_fotogaleriia_spasenite_boini_znamena/", "text": "Днес в Националния военноисторически музей беше открита изложбата \"Спасените бойни знамена на българската армия\".", "date": "2018.07.18", "title": "Фотогалерия: Спасените бойни знамена"}
{"url": "https://www.dnevnik.bg/sviat/2018/07/18/3284085_ruski_miliarder_e_dal_stotici_hiliadi_evro_za/", "text": "Руският милиардер  Иван Савиди , който е бивш депутат в Държавната Дума в Москва и от години живее в Гърция, където е собственик на футболния отбор ПАОК, е превел стотици хиляди евро на структури в Македония, които се борят с промяната на името на страната. Сред получателите са и футболни хулигани, които неотдавна предизвикаха безредици по улиците на Скопие. Това  разказва Сашка Цветковска  по повод разследването на Проекта за репортажи за организирана престъпност и корупция (OCCRP) - международно сдружение на разследващи журналисти, които участваха и в разкриването на т.нар. Досиета от Панама. В публикацията от вторник се казва, че македонският премиер е обвинил \"гръцки бизнесмен\" със симпатии към интересите на Русия, за това, че е финансирал безредици срещу промяната на името, от което зависи и това дали страната ще може да влезе в ЕС и НАТО. Документи на вътрешното министерство на Македония, с които се е запознала Лабораторията за разследващи репортажи в Скопие (партньор на OCCRP), разкриват, че Савиди (той е наричан още Саввиди и Савидис) е източникът на поне част от плащанията. Те са отишли при повече от десет македонски политици от различни партии, при членове на основани неотдавна организации на радикални националисти, както и при футболните хулигани на клуб \"Вардар\". Споразумението за признаването от страна на Гърция на Република Македония, но след промяна на името на Северна Македония и някои корекции в Конституцията, бе подписано и одобрено от двата парламента преди броени седмици. Веднага след това Македония получи и покана за преговори за членство от НАТО. Но за окончателно уреждане на продължилия над четвърт век спор трябва да има референдум в Македония в края на септември и дотогава битката продължава. В деня на подписването на споразумението около 1500 души протестираха пред парламента в Скопие с призиви премиерът Зоран Заев да подаде оставка. Срещу сградата на парламента бяха хвърлени коктейли \"Молотов\" и в сблъсъците с полицията бяха арестувани 26 души. Миналата седмица Гърция изгони двама руски дипломати заради това, че са плащали на противници на споразумението, за да излязат на протести. Москва отрича да има нещо общо със събитията. Парите са прехвърлени в серия трансфери. Част са били пренесени на ръка през границата. Пари са получили ултраси, свързани с фен клуба \"Комити\", участвали в протестите. Десетина от тях са били арестувани и някои са потвърдили, че са получили в брой от парите на Савиди, но други са отричали подобна операция. Цветковска обяснява, че \"Комити\" са известни с връзките си с опозиционната ВМРО-ДПМНЕ на бившия премиер Никола Груевски и че са били използвани в миналото за провокиране на \"политическо насилие\". Собственик на \"Вардар\" е руският милионер Сергей Самсоненко. Той, подобно на Савиди, е живял в Ростов на Дон, а сега живее в Скопие и е почетен консул на Русия в Битоля. На Александар \"Зути\" Колевски, лидерът на \"комитите\", е забранено от няколко дни да влиза в Гърция, защото представлява \"заплаха за общественото спокойствие и ситурност, вътрешната сигурност и международните отношения на Гърция\", показват документи, цитирани от Лабораторията за разследващи репортажи в Скопие. Той отрича да е получавал пари и настоява, че не заплашва никого и че е просто един фен на \"Вардар\".", "date": "2018.07.18", "title": "Руски милиардер е дал стотици хиляди евро за кампания срещу смяна на името на Македония"}
{"url": "https://www.dnevnik.bg/zelen/2018/07/18/3284090_tezata_na_valeri_simeonov_che_junesko_e_zad/", "text": "Коалиция от природозащитни организации \"За да остане природа в България\" определят като спекулации  твърденията на вицепремиера Валери Симеонов, че ЮНЕСКО разрешава строителство в национален парк \"Пирин\".  Природозащитниците се позовават на  официално публикуваното решение на Комитета  на световното наследство на организацията, свързано с Пирин. От него става ясно, че ЮНЕСКО продължава да настоява да не се предприемат действия в Пирин, без ефектът им да бъде внимателно оценен. Какво реши ЮНЕСКО 1. Комитетът за световното наследство изисква от държавата каквото и да се изгражда в буферната зона (ски зони Банско и Добринище) на обекта (където е основният интерес за изграждане на ски писти), то да бъде водено и предшествано от стратегическо планиране. 2. При изменението на сега действащия план за управление задължава държавата спешно да подложи на стратегическа екологична оценка (според българските закони \"екологична оценка\") устройственото планиране, според измененията от декември 2017 г. Комитетът посочва, че държавата трябва да изпрати копие от екологичната оценка. 3. Комитетът конкретизира по аналогичен начин своите изисквания и към подготвяния нов план за управление на парка, като изрично посочва, че е необходимо за неговото приемане да бъде завършена процедура по стратегическа екологична оценка. Освен това комитетът посочва, че до нейното приключване и приемането на плана не следва да се правят каквито и да е било нови изменения на сега действащия план. 4. Комитетът посочва, че следва да се спазват решенията на съда свързани със стратегическата екологична оценка на подготвяния нов план за управление по течащото в момента дело. По този начин органите на конвенцията показват своето уважение към българската държава и нейнaта съдебна система, коментират от екокоалицията. 5. След окончателните решения на съда, държавата да гарантира, че новият план за управление адресира в пълнота всички потенциални заплахи за изключителната универсална стойност на обекта и ясно описва как целите на управление, зонирането и ползването на териториите в Пирин ще допринесат за увеличаване на изключителната универсална стойност на обекта и за предотвратяване на увреждане на неговата цялост. Така както изисква докладът на IUCN  след мисията си от март 2018 г . Във връзка с взетото  решение на Комитета за световното природно наследств о, от коалиция \"За да остане природа в България\" подчертават, че стратегическото планиране в националните паркове се определя от Закона за защитените територии, който казва, че водещи за всички дейности са плановете за управление (чл.11 и чл.21 от закона). Еколозите коментират още, че ски-зоните се явяват буферна зона за ЮНЕСКО, но са част от националния парк и от две Натура 2000 места и съответно изискванията на българското и европейското законодателство няма как да не бъдат спазвани там. В рамките на делото пред втората инстанция на Върховния съд, по което трябва да се реши дали актуализацията на плана за управление на парка подлежи на екологична оценка, жалбоподателите от страна на Коалиция \"За да остане природа в България\" поискаха от съда да изпрати запитване до съда на ЕС по този въпрос.", "date": "2018.07.18", "title": "Тезата на Валери Симеонов, че ЮНЕСКО подкрепя строителство в Пирин е спекулция, обяви екокоалицията"}
{"url": "https://www.dnevnik.bg/sport/2018/07/18/3284091_gerant_tomas_specheli_11-iia_etap_v_tura_i_obleche/", "text": "Уелсецът Герант Томас спечели 11-ия етап в Обиколката на Франция и облече жълтата фланелка в състезанието. Вторият лидер на \"Скай\" затвърди отличната си форма и беше най-добър във втория алпийски етап – 108.5 км между Албервил и Ла Розиер. Той измина дистанцията за 3:29.36 часа със средна скорост 31.06 км/ч. Победата е втора за Томас в \"Тур дьо Франс\", след като преди година той спечели пролога в Дюселдорф и носеше жълтата фланелка в продължение на четири дни. Уелсецът от \"Скай\" атакува на последната височина от първа категория Ла Розиер. Той задмина в последните 500 метра бившия си съотборник Микел Ниеве и по този начин спечели 10 секунди бонификация. Втори след Томас завърши Том Дюмулен (\"Сънуеб\"), а четирикратният шампион Крис Фрум беше трети. Двамата пристигнаха на 20 секунди след Томас. Успехът изкачи лидерите на \"Скай\" на първите две места – води Томас с 1.25 минути пред съотборника си. Дюмулен е трети на 1.44 минути зад Герант Томас. Топ 10 допълват Винченцо Нибали (+2.15 минути), съотборниците в \"Лото Йъмбо\" Примож Роглич (+2.23) и Стивън Краусвай (+2.40), Микел Ланда (+2.56), Ромен Барде (+2.58), Найро Кинтана и Дан Мартин (+3.16). \"Да спечелиш този етап е невероятно и съм много щастлив. Решението ми да тръгна беше по-скоро инстинктивно и тогава отборът ни вече се беше пръснал. Когато видях Ниеве реших, че трябва да тръгна за победата. Жалко за Ниеве, защото той е голям мой приятел, но такъв е животът\", каза Томас след етапа. Уелсецът определи носенето на жълтото трико като голяма чест и отговорност. \"Очаквахме много атаки в етапа, но продължихме да караме по плана, който имаме\", добави 32-годишният състезател. Етапът в Тура беше копие на шестия етап от \"Критериум Дофине\" преди малко повече от месец, когато Томас стана втори в изкачването до Розиер. В последното подгряващо състезание преди Обиколката на Франция Томас спечели крайната победа. Още след началото на етапа Петер Саган започна с атаките и успя да се откъсне. Идеята на световния шампион беше да стигне до междинния спринт, за да спечели точки и да увеличи преднината си в класирането за зелената фланелка. Саган премина пръв и взе 20 точки пред Дамиано Карузо и Уорен Баргил. След това обаче световният шампион намали темпото и се върна в основната група. Със започването на сериозните изкачвания в етапа се оформи група от 30 колоездачи, като най-сериозните имена в нея бяха на носителя на фланелката на червени точки Жулиан Алафилип, Микел Ниеве, Марк Солер, Тиджей ван Гардърен, Уорен Баргил и Горка Исагире. Победителят от 10-ия етап Алафилип премина прев през височината от висша категория Монте де Бисан и добави 20 точки към актива си. Основната група се водеше от отбора на \"Скай\", който пусна бегълците на повече от шест минути без да се притеснява. След средата на изкачването Кол дю Пре тимът на \"Мовистар\" започна да води групата, което редуцира броя на колоездачи в нея. Първият, който предприе атака беше Алехандро Валверде. Испанският ветеран бързо се откъсна и близо до върха на изкачването застигна съотборника си в \"Мовистар\" Марк Солер, който започна да му помага. Отзад \"Скай\" се организираха и започнаха да догонват 38-годишния ветеран. Пръв през височината Кол дю Пре премина Бaргил, докато Валверде вече имаше 1.15 минути пред основната група. Колоездачите започнаха веднага да се катерят по изкачването от втора категория Корме дьо Роселен, което беше от втора категория. В него Баргил отново беше пръв и взе пет точки, докато авансът на Валверде започна да се топи заради активната работа на \"Бахрейн Мерида\" в основната група. Там ветеранът Франко Пелидзоти задаваше здраво темпо за лидера си Нибали. На спускането изненадващата атака дойде от Том Дюмулен, който бързо настигна Валверде, но испанецът нямаше сили да продължи. В изкачването \"Скай\" поеха нещата в свои ръце и редуцираха още повече групата. Герант Томас направи атака и бързо се хвана за Дюмулен, като пред тях остана единствено Микел Ниеве. Отзад Крис Фрум също направи атака и след два опита се откъсна от Ромен Барде, Найро Кинтана, застигайки Дан Мартин. В последните 500 метра Томас ускори, подмина Ниеве, с което взе и етапната победа. Дюмулен и Фрум, които бяха втори и първи в Джирото, пристигнаха след етапния победител. \"Страхотна работа на Герант и Крис. Определено планът ни не беше такъв, но на последната височина се възползвахме от ситуацията. Изръсихме много хора посредата на височината, благодарение на изумителната работа на Квятковски. Момчетата изиграха ситуацията много добре\", каза спортният директор на \"Скай\" Никола Портал. Той добави, че двамата състезатели на \"Скай\" са се разбрали на шосето за поведението си. В четвъртък предстои 12-ият етап, който е трети пореден в Алпите. Колоездачите ще преодолеят 175.5 км между Бурж Сен Морис и Алп д'Юез, който завършва на митичната височина от висша категория. Преди това колоната ще се качва и по други две височини от висша категория – Кол де ла Маделен и Кол де ла Кроа дьо Фер. Освен това има и височина от втора категория Ласет де Монверние.", "date": "2018.07.18", "title": "Герант Томас спечели 11-ия етап в Тура и облече жълтата фланелка пред Фрум"}
{"url": "https://www.dnevnik.bg/sport/2018/07/18/3284097_stadion_plovdiv_shte_bude_rekonstruiran_s_15_mln_leva/", "text": "Тънещият в разруха стадион \"Пловдив\" ще бъде реконструиран с 15 милиона лева общински пари. Това обявиха кметът на Пловдив Иван Тотев и арх. Валентин Маринов, които днес представиха техническото задание за възстановяването на спортното съоръжение. Реконструкцията ще започне през 2020 г. Обявените от Тотев 15 млн. лева трябва да покрият три от предвидените 11 стъпки на модернизация - ремонт на тревното покритие и лекоатлетическата писта, изграждането на нови стоманобетонни трибуни на мястото на земнонасипните, както и изграждането на ВИП ложа. Планът е първите три етапа да приключат през 2021 г. и след тях стадионът да може да приема мачове от Първа лига и състезания по лека атлетика. \"Имаме одобрено задание от експертния съвет в общината и започваме същинското проектиране\", каза Тотев, цитиран от PlovdivNews. Останалите осем подобекта на реконструкцията включват козирка над ВИП ложата, мултифункционална сграда на мястото на зала \"Чайка\", изграждането на останалите трибуни и поставянето на козирки над тях, многоетажен паркинг и благоустрояване на района. Идеята е след приключването на първите ремонтните дейности стадионът да има 15 хиляди седящи места, а след реконструкцията на всички трибуни - 45 хиляди седящи места. Заради липсата на акт \"16\" на стадион \"Пловдив\" (бивш \"Девети септември\") не се провеждат футболни срещи и големи обществени мероприятия от 1996 г. с изключение на концерта на \"Металика\" през 1999 г. През годините имаше различни планове за съоръжението, включително и за събарянето му. През 2011 г. Христо Стоичков доведе испански инвеститори в България, които да изградят  три ултрамодерни стадиона в България.  Един от тях беше стадион \"Пловдив\", който трябваше да носи името \"Олимпийски съкровища\" и да бъде невиждан за страната. Скоро след това въпросните инвеститори се отказаха. Година по-късно  беше обявено, че има интерес от катарски инвеститори . В крайна сметка стадионът остана с неясно бъдеще и в ръцете на общината, която в последните години се  чудеше как да \"изгради каквото и да е\".", "date": "2018.07.18", "title": "Стадион \"Пловдив\" ще бъде реконструиран с 15 млн. лева от общината"}
{"url": "https://www.dnevnik.bg/sviat/2018/07/18/3283879_boing_poluchi_39_mlrd_za_dva_novi_samoleta_na/", "text": "Компанията \"Боинг\" (Boeing Co) е получила договор за построяване на два нови официални самолета за президента на САЩ, известни като Air Force One. Срещу 3.9 млрд. долара тези летящи версии на Белия дом трябва да бъдат предадени до декември 2024 г. и ще се отличават и с това, че са боядисани в червено, бяло и синьо - цветовете на националния флаг на страната. Новината бе съобщена от Пентагона във вторник с обяснението, че това е продължаване на вече спечелена поръчка. С нея на базираната в Сиатъл компания се възлага да изработи дизайна, модификациите и завършването на два готови за експлоатация модела 747-8. Договорът за уникалния самолет бе остро критикуван като прекалено скъп от президента Доналд Тръмп. В профила си в \"Туитър\" той написа, че е против цената от 4 млрд. долара, че разходите били излезли извън контрол и че сделката трябва да се анулира. \n     Но през февруари между Белия дом и \"Боинг\" бе постигнато неформално споразумение. Тогава от администрацията обявиха, че са спестили на данъкоплатците 1.4 млрд. долара, но няма независимо потвърждение на това твърдение. Също през февруари бяха разпространени документи от бюджета на военновъздушните сили на САЩ за 2019 г., според които програмата за двата нови Air Force One е за 3.9 млрд. долара.  В интервю за CBS президентът Тръмп каза, че новият модел на самолета ще е модернизиран и отвътре и ще е с различни цветове отвън. От времето на президента Джон Кенеди Air Force One винаги е бил с два нюанса на синьото.                     ", "date": "2018.07.18", "title": "\"Боинг\" получи $3.9 млрд. за два нови самолета на президента на САЩ"}
{"url": "https://www.dnevnik.bg/politika/2018/07/18/3284106_karakachanov_uspokoi_che_s_principen_kompromis/", "text": "Без \"Обединени патриоти\" не може да има управляваща коалиция, а НФСБ е част от \"Обединени патриоти\", коментира пред журналисти вицепремиерът и лидер на ВМРО Красимир Каракачанов, помолен да коментира заявената от Валери Симеонов (вицепремиер и лидер на НФСБ) позиция, че ако промените в закона за приватизация в полза на бизнесмените Кирил и Георги Домусчиеви бъдат приети, което се случи днес,  НФСБ ще напусне управлението.  \"За мен голямата цел е да успокоим ситуацията и да търсим нещата, които трябва да свършим за държавата. Иначе нещата, по които можем да се разделяме, са хиляди - като почнете от джендърските конвенции и стигнете до току що гласуваните промени в закона за приватизацията\", коментира Каракачанов, цитиран от БТА. \"Животът е компромис, всеки от нас го знае. Всеки ден правим компромиси, въпросът е, че все пак, когато водим някакъв диалог, трябва да го водим на базата на принципи\", коментира Каракачанов, който смята, че нещата ще се успокоят. \"Както виждате по този закон имаше, както между другото по всеки един закон в парламента, винаги има две тези, някой път и повече. Не мисля, че това е основание за някакви сериозни сътресения\", коментира Каракачанов, който добави, че е апелирал към колегите си на политическия съвет на \"Обединени патриоти\" за малко повече спокойствие, разум и диалог. \"Аз съм човек, който се опитва да търси диалога, да намираме общите пътища\", коментира Каракачанов пред медиите при откриването на изложба във Военноисторическия музей.", "date": "2018.07.18", "title": "Каракачанов успокои, че с принципен компромис управляващата коалиция ще се запази"}
{"url": "https://www.dnevnik.bg/bulgaria/2018/07/18/3284109_zdravnata_komisiia_odobri_decho_dechev_za_shef_na/", "text": "Парламентарната здравна комисия единодушно одобри кандидатурата на д-р Дечо Дечев за управител на Националната здравноосигурителна каса (НЗОК). Освен управляващите и съсловните организации в негова подкрепа се изказаха и депутати от опозицията, съобщи  capital.bg. Дечев обеща да предложи мерки за оздравяване на бюджета на касата, така че да не се наложи актуализация. Между тях са намаляване на плащанията за лекарства, контрол от пациентите за покриваните от касата услуги и намаляване на разходите за лечение в чужбина. Една от идеите е вместо пациентът да пътува в чужбина, да се канят специалисти да оперират в България.", "date": "2018.07.18", "title": "Здравната комисия одобри Дечо Дечев за шеф на касата"}
{"url": "https://www.dnevnik.bg/sport/2018/07/18/3284053_san_antonio_i_toronto_razmeniha_kauai_lenard_i_demar/", "text": "Сан Антонио спърс\" и \"Торонто раптърс\" постигнаха споразумение за размяна на звездите си Кауай Ленард и Демар Дероузън, съобщи ESPN. Това е третата голяма лятна сделка в НБА след  преминаването на Леброн Джеймс в \"Лос Анджелис лейкърс\"  и това на  Демаркъс Къзинс в шампиона \"Голдън стейт уориърс\". Ленард и стрелящият гард Дани Грийн преминават в канадския тим, а тексасци получават Дероузън, центъра Якоб Пьолтъл и първия избор на \"раптърите\" в драфта през 2019 г. Сделката беше нежелана и от Ленард, и най-вече от Дероузън. 29-годишният гард на \"Торонто\" искаше да остане в настоящия си отбор, за който играе от влизането си в НБА през 2009 г. Той дори беше получил уверение от ръководството, че няма да бъде продаден. \"Едната вечер ти казват едно, а на следващата се оказва съвсем друго. Не можеш да вярваш на никого. В този спорт няма лоялност. Продават те бързо в замяна на нищо\", написа разочарованията Дероузън в \"Инстаграм\". Раздялата между Ленард и \"Сан Антонио\" пък беше неизбежна. 27-годишното крило влезе в конфликт с клуба oще през миналия сезон, в който изигра само девет мача заради съмнителна контузия. Ленард категорично пожела да напусне. Той ще бъде свободен агент догодина, като желанието му е да се присъедини към един от отборите от Лос Анджелис. Така престоят му в \"Торонто\" почти сигурно ще се откаже много кратък. Ходът е доста рискован за канадския клуб. Президентът по баскетболните операции Масай Уджири вероятно ще опита да преподпише с Ленард следващото лято, след което да го размени за няколко играчи, с които да изгради нов отбор. Другите споменавани опции за продажбата на Ленард за това лято бяха \"Клипърс\", \"Лейкърс\", \"Бостън селтикс\" и \"Филаделфия 76\". Размяната с \"Торонто\" обаче дава най-добри опции за \"Сан Антонио\" за следващото лято, тъй като и бъдещето на Дероузън при \"шпорите\" не изглежда дългосрочно.", "date": "2018.07.18", "title": "\"Сан Антонио\" и \"Торонто\" размениха Кауай Ленард и Демар Дероузън"}
{"url": "https://www.dnevnik.bg/sport/2018/07/18/3284113_livurpul_dogovori_vrataria_alison_za_rekordnite_75_mln/", "text": "Ливърпул\" постигна споразумение за привличането на вратаря на \"Рома\" Алисон Бекер, обявиха водещите спортни медии в Англия и Италия. 25-годишният бразилец ще премине на стадион \"Анфийлд\" срещу 75 милиона евро, което ще го превърне в най-скъпия вратар в историята на футбола. Сегашното върхово постижение се държи от Джанлуиджи Буфон, който през 2001 г. премина от \"Парма\" в \"Ювентус\" за 52 милиона евро. Второто място се държи от Едерсон, който преди година беше купен от \"Манчестър сити\" от \"Бенфика\" за 40 милиона евро. Днес Алисон е отпътувал за Ливърпул, където трябва да финализира личните си условия и да премине медицински прегледи. Той беше заснет на летището в Рим, а на въпрос от събралите се репортери е заявил: \"Искам да благодаря на всички фенове на \"Рома\". Съжалявам, момчета, но ще говоря по-късно.\" Aлисон е юноша на бразилския \"Интернасионал\", където прави и първите си стъпки в мъжкия футбол. След четири години в първия отбор на родния си клуб той беше привлечен от \"Рома\" през лятото на 2016 г. срещу 7.5 милиона евро. Бразилецът беше резерва на Войчех Шчесни в първия си сезон, като не записа нито една среща в Серия А. Всичките му 15 изяви бяха в Лига Европа и Купата на Италия. Алисон обаче успя да си извоюва титулярното място и изигра цели 64 мача във всички турнири през миналия сезон. Той се представи изключително силно и прикова вниманието на големите клубове. Силните му изяви го превърнаха в първи избор и за бразилския национален отбор.", "date": "2018.07.18", "title": "\"Ливърпул\" договори вратаря Алисон за рекордните 75 млн. евро"}
{"url": "https://www.dnevnik.bg/bulgaria/2018/07/18/3284052_pravnata_komisiia_se_otkaza_srokovete_po_delata_da/", "text": "Единодушно правната комисия се отказа от направена от нея преди половин година промяна в Гражданско-процесуалния кодекс (ГПК) заради лятната ваканция. През есента тя прокара текстове, с които сроковете по делата спираха да текат през лятната ваканция, за да могат и адвокатите да почиват пълноценно. С идването на съдебната отпуска обаче, която започна на 15 юли, правната комисия реши обратното и ако пленарната зала я подкрепи, сроковете по делата ще текат докато магистратите почиват. Да текат или не сроковете по време на съдебната ваканция Става дума за чл. 61, ал. 2 от ГПК. През ноември 2017 г. депутатите записаха, че \"сроковете спират да текат за страните през дните, обявени за официални празници по чл. 154, ал. 1 от Кодекса на труда, както и по време на съдебната ваканция по чл. 329, ал. 1 от Закона за съдебната власт, с изключение на сроковете по делата по чл. 329, ал. 3 от Закона за съдебната власт\". Идеята на промяната бе за месец и половина да почиват и адвокатите например, не само магистратите. С наближаване на ваканцията обаче за възникването на проблеми в работата им започнаха да сигнализират представителите на различни юридически професии. Сред тях бяха и частните съдебни изпълнители, които бяха чути от правосъдния министър Цецка Цачева.  Тя издаде заповед , с която стана възможно протичането на сроковете по изпълнителните дела през съдебната ваканция. Вместо да въвеждат множество изключения от правилото, днес членовете на правната комисия се отказаха от тази промяна и решиха изцяло да отпадне втората алинея и сроковете по всички дела да текат и през съдебната ваканция. Съдебната ваканция започна от 16 юли и ще продължи до 1 септември. Затова някои срокове по дела вече спряха да текат. Депутатите решиха, че за тези случаи ще остане правилото за спиране на срока по тях. Това означава, че ако по едно дело срокът е започнал да тече на 13 юли, например, от него са изтекли два дни - 14-ти и 15-ти, след това срокът спира и ще се възобнови на 2 септември. По всички дела, по които срокът е трябвало да започне да тече между 16 юли и влизането в сила на новата промяна (ако бъде приета и публикувана в \"Държавен вестник\"), той реално ще започне на 2 септември. Поддръжниците на изменението през есента на миналата година - Данаил Кирилов (ГЕРБ) и Християн Митев (Обединени патриоти), изразиха съжаление, че няма да може да се види ефектът от \"замразяването\" . Даниела Марчева от ВСС каза, че съветът е за отпадане на въведеното през ноември изменение. По думите ѝ то не е било съобразено с начина на изчисляване на сроковете в българското право. Отговори ѝ Данаил Кирилов, който заяви, че не приема критика към законодателя заради \"смелостта да мисли нетрадиционно и да се съобрази с европейски практики\". Марчева му отвърна, че не е критикувала законодателя, но според нея и според съдебния съвет тази промяна не е била подходяща за българската съдебна система. Даде и като аргумент натовареността в Софийския районен съд, където на месец има около 20-30 хиляди заповедни дела и по думите ѝ би настъпил пълен хаос през септември. Промени в подсъдността на застрахователните дела  Депутатите от комисията решиха единодушно, че застрахователните дела ще се гледат по местоживеенето на застрахования, а не в София, както е сега. На увредените, които завеждат иск за обезщетение срещу застраховател, се даде възможност да избират дали да го направят по настоящия си или постоянния си адрес, или по местонастъпване на застрахователното събитие. Но за да се попречи на това с проста промяна на постоянния или настоящия си адрес ищецът да манипулира подсъдността на делото, изрично се предвиди, че изборът му е органичен от адресите, на които е бил регистриран към момента на настъпване на застрахователното събитие. Въвеждат се уикенд винетки Успоредно с промените в ГПК, правната комисия прие на първо четене и измененията в Закона за пътищата, които бяха огласени от представители на регионалното министерство. С промените се цели въвеждане на тол системата и уикенд винетки. Представителите на министерството обясниха, че тол таксите ще важат за автобуси и камиони над 3.5 тона. За останалите превозни средства ще има електронни винетки като ведомството все още очаква доклад на Световната банка. Освен това фирмата изпълнител за тол системата е избрана, обясниха още представителите на регионалното министерство.", "date": "2018.07.18", "title": "Правната комисия се отказа сроковете по делата да спират през съдебната ваканция"}
{"url": "https://www.dnevnik.bg/politika/2018/07/18/3283538_zdravnata_komisiia_v_parlamenta_shte_izslusha/", "text": "Парламентарната комисия по здравеопазване ще изслуша днес единственият кандидат за нов директор на Националната здравноосигурителна каса (НЗОК) д-р Дечо Дечев. Изпълнителният директор на столичната университетска болница за многопрофилно лечение \"Св. Иван Рилски\" е предложен от ГЕРБ и се очаква да бъде подкрепен от мнозинството. Опозицията няма кандидатура. Постът на управител на НЗОК е вакантен от 20 юни,  когато депутатите решиха да прекратят предсрочно мандата на Камен Плочев. В края на май той  поиска да се оттегли от поста , като се позова на член в Закона за здравето, според който, ако три месеца не може да изпълнява задълженията си поради заболяване, може да подаде оставката си и да напусне. Плочев излезе в дълъг болничен отпуск, след като влезе в открит конфликт с министъра на здравеопазването Кирил Ананиев за размера на дълговете на НЗОК към европейските здравни каси. Тогава Ананиев поиска оставката му, а впоследствие Плочев се оказа прав за размера на дълговете. Камен Плочев беше назначен на ръководната позиция  на здравната каса през юли 2017 г. след конкурс, в който беше единственият кандидат. Дечев е директор на болница \"Св. Иван Рилски\" от 2008 г. При управлението му клиниката стана една от трите от общо 65 държавни болници с положителни финансови резултати. Той е работил пет години в здравната каса, където беше завеждащ лекарствената дирекция и заместник-директор през периода 2001-2002 г. От 2005 г. става член на управителния съвет на касата. От 2008 г. Дечев оглави борда на \"Св. Иван Рилски\". Докато здравен министър беше Петър Москов при кабинета \"Борисов 2\",  Дечев беше отстранен от поста  по време на отпуската си. Причината беше несъгласието му с цялостната политика на министъра. Конкретният повод беше, че в този момент Москов беше предложил обединение на деветте болници в карето на Медицинска академия и беше решил, че Дечев е против. Дечев се обяви и против въвеждането на идентификация с лични карти в болниците, тъй като клиниките можеха да регистрират пациенти с копие на документа. В крайна сметка той беше уволнен без причина и беше възстановен на поста при управлението на служебния министър Илко Семерджиев през миналата година.", "date": "2018.07.18", "title": "Здравната комисия в парламента ще изслуша единствения кандидат за шеф на НЗОК"}
{"url": "https://www.dnevnik.bg/intervju/2018/07/18/3210829_sudiia_ljubomir_gaidov_ako_danuchnite_dela_se_gledat_v/", "text": "\"Дневник\" разговаря със съдия Любомир Гайдов за започналата реформа в административното правосъдие. Той е зам.-председател на Асоциацията на българските административни съдии и правораздава във Върховния административен съд (ВАС) от 2016 г. Посещава заседанията на правната комисия по време на разглеждането на промените. Бил е хоноруван асистент по \"Здравен мениджмънт\" в Института по следдипломна квалификация към УНСС. Изнасял е лекции по Административнопроцесуален кодекс в Института за публична администрация. От 1992 г. до 2007 г. е работил в различни министерства - Министерството на търговията, Министерството на промишлеността, на регионалното развитие и Министерство на здравеопазването като главен юрисконсулт и директор на дирекция \"Правна\". През 2009 г. и 2017 г. е зам.-министър на здравеопазването. През последните десет години е административен съдия. - Целта на законопроекта е да реши въпроса с натовареността на ВАС и да се създадат условия тази институция да осъществява ефективно конституционните си функции - да упражнява върховен съдебен надзор за точното и еднакво прилагане на законите в административното правораздаване. През последните 15 години се наложи тенденцията въз основа на приети през този период закони и подзаконови актове, върховният съд да правораздава като първа инстанция при оспорване на разнообразни административни актове на министри и на ръководители на централни ведомства. В резултат на това ВАС се оказа сериозно натоварен. Това е нещо неоправдано, защото съдът трябва да се фокусира и върху надзорната си функция за уеднаквяване на съдебната практика по правоприлагането в административното правораздаване. Уеднаквяването се изразява не само в осъществяване на задължително тълкуване на приложимите закони в неговата практика, но и когато правораздава като касационна инстанция. Статистиката е показателна и този факт е тревожен. Тази въпрос е на дневен ред повече от 6-7 години. Затова легитимната цел на промените в АПК, които бяха внесени през лятото на 2017 г. от депутата Данаил Кирилов и група народни представители, са отдавна обсъждани и очаквани. От друга страна, с измененията в АПК се цели постигане на по-равномерна натовареност между административните съдилища в страната. Направи се голяма инвестиция от нашето общество, първо създаване на ВАС през 1996 г., 10 години по-късно се организира цяла нова модерна система от административни съдилища, която бързо показа много добри резултати. Но към днешна дата се забелязва тенденцията за неравномерната натовареност между административните съдилища. Едните са много по-натоварени - особено тези общо 5, които гледат данъчните дела.  С времето се доказа, че се правораздава бързо и е налице вече високо ниво на специализация в тези съдилища. Безспорно е, че има много добри резултати от всички административни съдилища в сравнение с не малка част от общите такива, както и в сравнение с административните съдилища в някои други държави-членки на ЕС. Това беше признато през изминалите няколко години и от Европейската комисия, която постави българското административно правораздаване на трето място в съюза по бързина. Не на последно място обаче с промените в АПК ще се постигне и още една цел - по-добър и облекчен достъп до административно правосъдие за хората, организациите, тъй като не малка част от делата им ще се гледат по адреса им, очаква се това да доведе до по-малко време и разходи за тях. Това е изключително важно. - В АПК се въведе нов принцип, че делата следва да се разглеждат по адреса или седалището на изрично посочения в административния акт адресат. Досега делата се разглеждаха по седалище на териториалната структура на административния орган, издал съответния акт, или по седалището на органа, ако няма териториална структура. Предстои дебат тези дни в пленарната зала по въпроса - дали наред с много други дела и данъчните дела да се разглеждат съобразно новото основно правило - по адреса на изрично посочения адресат в административния акт, или само те ще останат на разглеждане само в 5 съдилища, както е в момента. Депутати, адвокати, председателят на ВАС на няколко пъти и в Народното събрание, и по различни поводи защитават тезата, че няма причини да се прави отклонение от приетото правило. Според нас следва да бъде осигурена справедлива натовареност на магистратите при разглеждането на делата, освен че общественият интерес налага да се използва максимално ефективно изградената през годините от държавата система на съдилищата. Някои предлагат новото правило за подсъдността на данъчните дела да не се прилага за всички дела, а само за тези дела, по които се оспорва ревизионен акт на физическо лице. Редно е данъчните дела да се разглеждат в административните съдилища на територията на цялата страна. Това има повече предимства, а и отговаря на новия принцип, залегнал в новата редакция на чл. 133 от АПК. Тогава гражданите, търговците, организациите ще имат по-добър достъп до правосъдие. Практиката показа, че старото правило ползва основно администрацията, създава доста пречки за гражданите. Не само оскъпява процеса, не само води до неравномерно натоварване на административните съдии, но и се забавя като цяло решаването на тези спорове. Държавата и обществото нямат интерес от по-продължителна правна несигурност по отношение на дължимостта на публичните средства, които са важни за бюджета. Очакваме обаче да видим окончателното решение на законодателя. Колегите от административните съдилища изразяват готовност да поемат тези дела, като ние от управителния съвет на асоциацията ще съдействаме за създаване на организация за подготовката на този процес, включително и със семинари, обсъждане на актуални теми за утвърдената съдебна практика по данъчни дела. - Много от разпоредбите, които бяха внесени преди повече от година, претърпяха развитие. Депутатите водят много конструктивен дебат и се вслушват в повечето становища. Досега почти няма съществени отклонения от мнението на Пленума на ВАС. Важно е всяко предложение да бъде обсъждано публично, да се изслушват различни мнения по темите, да има търпимост към различните мнения, независимо кой ги представя или защитава. Законопроектът бе подложен на широко обсъждане преди да влезе за гласуване на второ четене от парламента. Надяваме се при приемането на останалите текстове от законопроекта да се чуят аргументите на административните съдии и на пленума на ВАС за промяна на подсъдността на някои видове дела, включително и данъчните. - Въпросът за вида на съдебното заседание - открито или закрито в касационната инстанция, е обсъждан месеци в нашите среди в различните му варианти. Управителният съвет на асоциацията смята, че първоначалният текст за промяна не беше добър - той предвиждаше повечето заседания да са закрити, но предложеният преди седмици текст е по-приемлив според нас. С новото предложение се запазва правилото петчленните състави да провеждат винаги открити заседания. Открити заседания ще има и когато ВАС чрез 3-членен състав се явява единствена съдебна инстанция по касационни дела. Извън горните случаи, според предложението, когато е имало в първата инстанция открити съдебни заседания и ВАС разглежда делото чрез 3-членен състав, следва да се даде възможност на страните и/или на съдиите да определят кой вид заседание е по-подходящ според предмета на делото и срочността му. Така спорът може да се реши и в закрито или в открито заседание по-бързо, но не и за сметка на качеството на касационното производство.  Новият момент е, че заседанията на някои 3-членни състави във ВАС в касационното производство могат да бъдат закрити, но при желание на страните или преценка на съда ще се провеждат открити, както е към момента.  Важното е, че страната, освен съдът, може да избере какво предпочита като вид заседание с всичките му последици. Законодателното предложение дава добри възможности както за защита интереса на страните, така и на административните органи. - Таксата не трябва да изпълнява функцията на преграда до съдебен процес. Тя има друга роля - да постави едно изискване, чрез което да се ограничи възможността за злоупотреба с правото на съдебен процес. Таксите трябва да се съобразени с множество критерии, сред които са стандартът на живот в обществото, както и сходните такси пред административните органи към момента, когато има такива. Считам, че приетият от депутатите подход е правилен, защото при нас за първи път се установи, че таксите се уреждат със закон, че ще се дължат такси и от административните органи в касационното производство, регламентираха се таксите за частните жалби, възприе се правилото, че таксите за касационното производство ще бъдат по-високи от първоинстанционното. Крайното решение за конкретния размер на таксите по касационното и отменителното производство е на законодателя. За размера - ние не може да се ангажираме със становище, но подкрепяме правилата, залегнали в последния проект. - Да, това също беше взето под внимание и се въведе принципът ВАС да заседава само в 3-членни и 5-членни състави. Това облекчава работата на съдиите и няма да е в ущърб на съдебния процес. Особено важна промяна, която очакваме парламентът да гласува тези дни, са текстовете за съдебните производства по някои специални закони. Идеята е някои производства да се провеждат вече не пред ВАС, а пред административните съдилища. Тези предложения са последица от решение на Конституционния съд, с което се изясни, че ВАС е длъжен да се произнася като първа инстанция по спорове за законността на актове, издадени от Министерския съвет и от министрите при упражняване на конституционно възложените им функции и правомощия по ръководството и осъществяването на държавното управление. Прие се, че разпоредбата на основния закон не обхваща обаче актовете, издавани от кабинета и министрите, с които не се осъществяват властническите правомощия, произтичащи от Конституцията. Примери за това са актовете на министрите, които те издават като орган по назначаването, за изменение и прекратяване на служебни правоотношения на държавните служители, тези актове са насочени към организиране на дейността на помощната администрация на министрите. Характерът на някои актове, макар и издавани от министри, не се свързва непременно с осъществяване на държавното управление. След решението на Конституционния съд се предложи на законодателя да определи споровете за министерски актове, ако са извън задължителния обхват по Конституция, да са подсъдни на административните съдилища - не само на ВАС, както се приемаше досега. Предложения за промени в този смисъл са направени в редица закони - Закона за държавния служител, Закона за отбраната, Закона за МВР и т.н. Освен тези мерки се предложи от председателя на ВАС след анализ и промени в редица закони с цел някои производства да завършват с окончателно съдебно решение още на първа инстанция в административните съдилища. Такива едноинстанционни производства могат да бъдат предвидени по някои от производствата по Закона за националния архивен фонд, Закона за общинската собственост, Закона за държавния служител, Закона за отбраната, Закона за подземните богатства, Закона за опазване на земеделските земи, Закона за опазване на обществения ред при провеждане на спортни мероприятия, Закон за движение по пътищата, Закона за достъп до обществена информация. Например ако се откаже да се даде достъп до информация или е налице мълчалив отказ по искането - делото вече ще може да се гледа от административните съдилища като първа инстанция и решението да бъде окончателно. Сега тези дела се бавят заради свръхнатовареносттта на ВАС, а целта е да се постигне по-голяма бързина, защото след година и половина търсената информация едва ли е актуална и има смисъл да се иска. Подобни промени са предвидени и в Закона за семейните помощи за децата и Закона за закрила на детето, в Кодекса за социално осигуряване и други. - Очакваме да бъдат приети промени в повече от 45 закона, с които се сменя подсъдността на различни дела. Народното събрание показа воля да се съобрази с конституционното решение като предвиди някои спорове за актове на министри да се разглеждат в 28-те административни съдилища. Важно е да бъде осигурена справедлива натовареност на административните съдии и недопускане на претоварване на някои от големите съдилища, каквато тенденция има до момента. Затова и някои от делата, които досега се гледаха във ВАС на първа инстанция се предложи да се разглеждат в Административен съд - София област, вместо в Административен съд София - град, който е сред най-натоварените. Такива са делата срещу актове на КЗК, КФН и др.  - Зависи колко специални закона ще се променят чрез преходните и заключителни разпоредби на АПК. Ако приемат повече от 30 закона - над 80 % от делата ще слязат в долната инстанция.", "date": "2018.07.18", "title": "Съдия Любомир Гайдов: Ако данъчните дела се гледат в цялата страна, ще има по-добър достъп до правосъдие"}
{"url": "https://www.dnevnik.bg/evropa/2018/07/18/3281577_neobhodimata_istoriia_na_uspeha_i_bulgariia_kakvato/", "text": "Председателството на Съвета на ЕС обикновено не е новина. Сменя се на всеки шест месеца и въпреки сериозното натоварване, което предизвиква за държавата председател, се осъществява в относително предвидима предварително зададена рамка според дневния ред в ЕС, като все пак поставя акцент върху конкретни приоритети. В България обаче европредседателството се превърна - включително защото бе масирано налагано в медиите от управляващите - в новина,  в средство за политически нападки , но и в проверка  може ли страната да промени имиджа си  в Европа. Една от причините е не особено благоприятната изходна ситуация - малка страна с лоша слава, със съдебна система, поставена под европейски мониторинг. \"Дневник\" потърси чужди анализатори, експерти и журналисти, които да коментират как се справи българското председателство, подготвена ли беше България и какви ще са дългосрочните ползи от направеното през последните шест месеца. Връщане към обичайните критики  Преди председателството  ,  коментира , че подготовката видимо изостава и има голям риск България да пропусне шанса да промени имиджа си, свързан с корупция, лошо управление, изтичане на мозъци, най-бедната страна. След края на европредседателството българското правителство многократно заяви, че страната е доказала, че е надежден партньор, на който може да се разчита. Попитан дали според него ще има реална промяна в мнението в ЕС, или тези похвали са само протоколни, Кадик, посочва, че по-вероятният сценарий е връщане към обичайната работа, което означава и засилени критики. Той отбелязва, че България бе похвалена особено от председателя на Европейската комисия Жан-Клод Юнкер въпреки ужасно лошото представяне по Механизма за сътрудничество и проверка през последните 10 години. Но председателят на Европейския съвет Доналд Туск е бил малко по-голям реалист предвид  речта му в София . Протокол или политическа слепота \"Европа се нуждае от истории на успеха, особено във време, когато страните от Вишеградската четворка (Полша, Чехия, Унгария и Словакия) поставят под въпрос ценностната основа и въпросът за миграцията показва неспособността на съюза да стигне до работещи решения във времена на криза. Затова особено първото председателство на една от най-новите държави - членки на ЕС, не трябваше да се коментира с критики от Брюксел. Следователно имаше много малко шум около очевидните проблеми с корупцията или върховенството на закона. Дори и продължилият спад по отношение на медийната свобода или очевидно изпълненото с недостатъци антикорупционно законодателство нямаха силен ефект\", подчертава Кадик. Според него е възможно българските законодатели да са бъркали протокола и прагматизма по време на мандата на страната с обща слепота в Европа. \"Мисля, че скоро ще осъзнаят, че това е грешка\", допълва Кадик. Бяха ли Западните Балкани български приоритет По  темата за Западните Балкани , която бе  сред основите приоритети  на европредседателството, той коментира, че най-големият късмет за българското председателство бе резултатът от изборите в Македония и фактът, че ВМРО-ДПМНЕ бе изхвърлена от властта. Ако това не се беше случило, нямаше да има напредък, тъй като Македония се отклони от националистическия и автократичен курс и отвори вратите си за напредък по въпроса за името и по пътя към Европа, смята Кадик. Според него България е била много бърза в това да приеме възможността и да работи по Договора за добросъседство с Македония и по този начин да потвърди македонското правителство, което продължава да е подложено на голям натиск. В това отношение България наистина е изиграла положителна роля. Кадик обаче повдига въпроса дали този приоритет е бил всъщност наистина български. Той припомня, че през февруари Европейската комисия прие нова стратегия за Западните Балкани, която бе обявена в речта за състоянието на съюза на Юнкер през 2017 г. \"ЕС така или иначе имаше план за повторно засилване на отношенията, особено предвид растящото руско и китайско влияние. Въпреки че Черна гора и Сърбия се надяват на приемане през 2025 г., това е изключително амбициозен срок, който разчита на напредъка на тези държави. Много съм скептичен, че това може да бъде изпълнено.\" Ползи, подготовка, приоритети Според Кадик действително може да има положителна дългосрочна полза от европредседателството, което се дължи на засиленото сътрудничество на министерствата с техни колеги в други страни от от тройката евроинституции (Европейска комисия, Европейски парламент, Съвет на ЕС). По думите му в най-добрия сценарий това ще доведе до бъдещо подобрение на професионализма и интеграция. Но ако има промяна на правителството, всичко научено може би отново ще бъде загубено, както имаше проблем с положителното наследство в министерствата в миналото, допълва той. Според Кадик администрацията не е била много добре подготвена за председателството, \"което е една не много добре пазена тайна\". Това се дължи, от една страна, на политическото безредие и на промените след изборите. Имаше много малко време, което можеше да се види от работата в последната минута или просто от това кога \"визитката\" (уебсайтът на председателството) беше готова. От друга страна, имаше и липса на опит с координиращите функции по време на председателства, а масовият застой в реформата в българската администрация допълни бавния процес. Кадик отбелязва, че определените от председателството приоритети са били навременни и са отразявали дискусиите в Европа. Той обаче посочва интересна еволюция от момента, в който бе представена първата им чернова през 2017 г.: \"Консенсус, конкурентоспособност и кохезия бяха представените въпроси. В крайна сметка това не бяха приоритети, а по-скоро средства, а крайните приоритети бяха бъдещето на Европа и младите хора, цифрова икономика, сигурност и стабилност и Западни Балкани. Мисля, че интензивната дискусия с Брюксел е оказала по-скоро положително влияние при определянето на приоритетите в крайния им вариант.\" България такава, каквато трябва да бъде \"Ролята на председателството е да бъде балансьор, включително и на европейско ниво, българското председателство направи това, което се предполагаше, че трябва. То го направи в трудни времена, което трябва да признаем и да отдадем дължимото на безбройните ръце и умове, които направиха така че председателството да работи в тези обстоятелства\", посочва Кадик. \"Нещо повече, то показа на Европа една картина на страната, такава, каквато трябва да бъде. Иска ми се това да се отрази във вътрешното измерение и да насърчи промяна. Но това е пожелателно мислене. Видяхме, че въпреки изразената позиция вътрешните проблеми излизаха наяве и грозната страна на българската политика се прояви. Позорната дискусия за  Истанбулската конвенция , водена от управляващи партии и опозицията,  случаят с ЧЕЗ  с всички въпросителни и съмнителната роля на високопоставени политици, антикоруционните \"реформи\" или дискусията за  медийния закон  са само върхът на айсберга.\" Той изразява съжаление, че дори и европейското измерение бе подкопано точно в края на председателството \"с флиртовете с Русия\". \"Това поставя въпроса дали правителството е искрено за проевропейската си позиция, или това е просто опортюнизъм\", завършва Кадик.", "date": "2018.07.18", "title": "\"България, каквато трябва да е\": успехи, подмени и опортюнизъм на европредседателството"}
{"url": "https://www.dnevnik.bg/sviat/2018/07/18/3283291_kak_avtoritetnite_medii_se_boriat_s_falshivite_novini/", "text": "Разпространението на слухове и дезинформации преди президентските избори в САЩ през 2016 г. и референдумът за Брекзит в Обединеното кралство прозвучаха като сигнал за тревога за традиционните медии. Наложително е да възстановят доверието в себе си и да се наредят на първа линия в борбата срещу \"фалшивите новини\". Големите медии, често в партньорство с технологичните гиганти и социалните мрежи, се впуснаха в проверка на информациите - т.нар. проверка на фактите (fact-checking), и изтъкват желанието си да насърчават журналистика, основана на фактите. Но усилията им се усложняват от политическата употреба на израза \"фалшиви новини\", особено от американския президент Доналд Тръмп, който често бърза да определи така медиите, които не са благосклонни към него. Пазители на истината Неверните информации са толкова стари, колкото и самата журналистика. Но скоростта на разпространение на съмнителна информация в интернет и социалните мрежи промени в дълбочина ролята, която традиционните медии играят като защитна стена срещу лъжата. Неотдавнашен пример в Индия е особено поразителен. През юни в щата Гуджарат стотици хора участваха в  нападения и линчуване,  убедени в съществуването на мрежа от трафиканти на деца. Тези отмъщения се кореняха в слухове, разпространявани чрез приложението WhatsUpp. Социалните мрежи \"направиха нещата още по-лоши\", казва Джон Хъксфорд, преподавател по журналистика в Университета на Илинойс. Те позволяват \"лесно заобикаляне на защитата, която традиционната журналистика представлява, и правят така, че всеки, независимо кой, може да публикува каквото си поиска, било то пристрастно, неточно или измислено\", добавя той. \"Ролята на журналистите в определянето на това кое е информация и кое не естествено винаги е била противоречива. Но днес можем ясно да видим отрицателните последици от упадъка на тази функция\", предупреждава той. Големите играчи в интернет след първоначално нежелание да се определят като \"медии\" скоро осъзнаха как стоят нещата. Те все повече се стремят да сортират информацията, което им помага да пускат информация, позовавайки се на \"достоверни\" източници, обикновено традиционни медии. \"Искат или не, технологичните фирми, сред които \"Епъл\", \"Гугъл\", \"Снапчат\", \"Туитър\" и преди всичко \"Фейсбук\", поеха по-голямата част от функциите на медиите, превръщайки се в ключови играчи в медийната екосистема\", отбеляза през март 2018 г. доклад на центъра \"Тау\" за цифрова журналистика в Колумбийския университет. Фалшивите новини са бързи като светкавица Няколко изследвания показаха, че фалшивите новини - често по-сензационни от точната информация - се разпространяват по-бързо онлайн, тъй като социалните мрежи имат привилегията на \"виртуалността\". \"Невярната политическа информация се разпространява по-широко и в по-голяма дълбочина, достига до по-голяма аудитория и е по-популярна от всяка друга категория неверни информации\", се казва в изследване на Масачузетския технологичен институт. Изследвайки 126 000 слуха, споделени от 3 милиона потребители на социалните мрежи, изследователите установиха, че истината се нуждае от 6 пъти повече време от невярната информация, за да достигне до 1500 души. Учените от института \"Оксфорд\" посочват, че в множество интернет платформи информациите са \"поставени в йерархия от сложни алгоритми, програмирани, за да филтрират и да доставят съдържание по начин, който максимално да ангажира потребителите\", което ще рече да ги подтиква да коментират и да споделят. Популярността на дадено съдържание не е свързана с неговата точност, твърдят изследоватeлите от Оксфорд. Ето защо ролята на традиционните медии е от решаващо значение. Точно затова е \"толкова опасно и вредно, че Тръмп невярно определя традиционните медии като фалшиви новини\", смята Джон Хъксфорд. Все пак има положителни признаци като увеличение на абонаментите за електронните издания на вестници като \"Ню Йорк таймс\" и \"Вашингтон пост\". Но много уважавани медии, които са по-малки, имат трудности да се приспособят към новия модел. Нови опасности за журналистите? Журналистите са изправени пред нови рискове в тази среда, критикувани от политиците, тъй като се опитват да отстранят неистината. В Бразилия две организации, специализирани в \"проверката на фактите\" - \"Лупа\" и \"Аос Фатос\", които установиха партньорство с \"Фейсбук\", са заплашвани и обвинени в политическа пристрастност. Филипинското правителство отне лиценза на сайта Rappler, който подкрепи усилията за удостоверяване на верността на информациите, одобрени от президента Родриго Дутерте. В САЩ медиите се радват на твърда подкрепа по конституция. Но някои журналисти смятат, че атаките на Тръмп оказват влияние върху начина, по който аудиторията ги възприема. Каква е стойността на проверката на фактите В тази обстановка стойността на \"проверката на фактите\" нараства. Има не по-малко от 149 инициативи от този род в 53 държави според \"Репортерската лаборатория\" на университета \"Дюк\". \"Фейсбук\" е установил партньорство с 25 медии, сред които и АФП, в 14 държави, за да се ограничи потокът от фалшиви новини. Но проучванията показват, че за \"проверката на фактите\" има граници. И че някои ще продължават да вярват на неверни информации, каквито и усилия да се правят за проверка на фактите. В края на 2016 г. въоръжен мъж беше застрелян в пицария във Вашингтон, защото повярвал на слухове, че има мрежа от трафиканти на деца, сред които била и Хилари Клинтън. 51% процента от избирателите републиканци в САЩ продължават да мислят, че Барак Обама е роден в Кения, което по конституция би му попречило да е президент. Изследване показа, че две трети от възрастните американци се оплакват от объркването, създавано от манипулирани информации. Но 23% от тях признават, че вече са споделили фалшива информация, като половината са го направили съзнателно.", "date": "2018.07.18", "title": "Как авторитетните медии се борят с фалшивите новини"}
{"url": "https://www.dnevnik.bg/sport/2018/07/18/3283425_shte_uspee_li_rusiia_da_zapazi_nasledstvoto_ot/", "text": "Знаете ли кой отбор ще играе домакинските си мачове на новоизградения стадион в Саранск след края на световното първенство по футбол в Русия? Вероятно най-честият отговор ще бъде отрицателен, защото малцина извън страната са чували за местния клуб \"Мордовия\". Със средна посещаемост 3700 души през миналия сезон изглежда любопитно как тимът би запълнил капацитета на стадиона от малко над 44 хиляди места. Задачата клони към невъзможна, при положение че клубът играе във второто ниво на руския футбол, а максималната вместимост на съоръжението представлява почти една седма от броя на жителите в града. Стадионът в Саранск е част от предизвикателството за Русия да запази наследството от новоизградените съоръжения след края на шампионата.  Еуфорията от турнира приключи  и страната трябва бързо да осъзнае надвисналата опасност, за да намери необходимото решение. \"Наследство\" вероятно е най-често споменаваната дума при организирането на големи спортни форуми. В повечето случаи домакините не преодоляват синдрома на \"белите слонове\". Пресен пример са олимпийските игри в Рио през 2016 г., когато съоръженията бързо бяха оставени в забрава и разруха. С бюджет от 15 милиарда долара световното в Бразилия преди четири години показа, че повечето стадиони са твърде големи и прекалено скъпи, за да излязат домакините на печалба. Пред същия проблем сега е изправена Русия, която вложи 12 милиарда долара по организацията на шампионата. \"Организационният комитет ще предостави цялата инфраструктура на съответните региони, когато световното първенство приключи. Искам незабавно да се обърна към колегите, за да им кажа, че е недопустимо спортните съоръжения да се превърнат в пазари, както видяхме да се случва през 1990 г. в Москва\", заяви  президентът на Русия Владимир Путин  в навечерието на световното.  Мачовете на мондиала се играха в 11 града на 12 стадиона, като половината от съоръженията бяха изградени специално за форума, а други бяха реновирани. Основните критики към домакините бяха, че част от стадионите бяха построени в региони със слаба икономика. На пет от съоръженията ще домакинстват отбори от второто ниво на руския футбол, където не се очаква голям зрителски интерес. Това са \"Мордовия\" (Саранск), \"Ротор\" (Волгоград), \"Балтика\" (Калининград), \"Нижни Новгород\" и \"Сочи\". Въпреки че \"Урал\" и \"Криля советов\" играят в първото ниво, двата клуба не са от големите в Русия и вероятно ще изпитат трудности в дългосрочен план с поддръжката на съоръженията в Екатеринбург и Самара. Едно от решенията на руското правителство е да намали значително капацитета на стадионите. Така съоръжението в Саранск ще има 14 хиляди места по-малко, или общо 30 хиляди, но дори и тогава стадионът изглежда прекалено голям залък за град с население близо 300 хиляди жители. Цената по строителството на \"Мордовия арена\" струваше 16 милиарда рубли (257 млн. долара), като бюджетът за изграждането на стадионите идва от държавната хазна. Градът не трябва да изплаща съоръжението, но е небходимо да покрива годишната поддръжка от над 200 милиона рубли (3.2 млн. долара). Очакванията са общите оперативни разходи за стадионите от световното да надхвърлят 2 млрд. рубли (32 млн. долара) на година. В някои региони руското правителство е обещало да покрие сумата по поддръжката за първите две години. \"Бъдете сигурни, че стадионът няма да се превърне в \"бял слон\". Съоръжението няма да бъде само за футбол, а ще бъде многофункционално\", каза президентът на Мордовския регион Владимир Волков, според когото местното правителство е в \"разговори с големи бизнеси\" за стадиона в Саранск. Русия организира по впечатляващ начин световното, но предстои да се види на каква цена е постигнат напредъкът на страната. И дали той е измамно усещане, което ще остави спортните съоръжение неизползваеми.", "date": "2018.07.18", "title": "Ще успее ли Русия да запази наследството от световното по футбол"}
{"url": "https://www.dnevnik.bg/razvlechenie/2018/07/18/3282790_oshte_pesni_ot_abba_i_nov_duet_v_produljenieto_na/", "text": "Продължението на екранизирания мюзикъл Mamma mia! излиза на голям екран този петък. Неговото заглавие е \"Mamma mia! Отново заедно\", а режисьор е Ол Паркър. Базиран отново върху творчеството на шведския квартет ABBA, филмът разказва предисторията на главната героиня и самотна майка Дона Шеридън, изиграна от Мерил Стрийп, която управлява хотел на гръцки остров. Филмът отново е озвучен от песните на ABBA  Музиката към втората част е поверена на двама от изпълнителите на ABBA - Бени Андершон и Бьорн Улвеус. Листът с песни вече е известен и може да бъде закупен предварително от  тук  - това съобщиха \"Юнивърсъл студиос\" на официалната страница на филма във фейсбук. Той включва отново популярните мелодии Mamma mia!, Dancing queen и I have a dream, но този път почитателите ще могат да чуят Waterloo, Knowing me, knowing you, When I kissed the teacher и други заглавия от музиката на ABBA. Шер е новото попълнение в актьорския състав Носителката на \"Оскар\" Шер влиза в актьорския състав като Руби Шеридън - майката на Дона. Това е първото й участие във филм от 2010 г. насам. Тя ще изпее песента Fernando в дует с Анди Гарсия. В интервю за BBC певицата казва, че продължението на Mamma mia! е \"също толкова забавно и зашеметяващо\". \"В началото бях много притеснена, защото другите актьори се познаваха от дълго време, но после видях, че няма да има напрежение - всички се смееха, бяха много забавни и се шегуваха през цялото време\" - казва още Шер. През 80-те години Мерил Стрийп и Шер си партнират във филма \"Силкуд\", а продължението на екранизирания мюзикъл ги събира отново заедно.", "date": "2018.07.18", "title": "Още песни от АББА и нов дует в продължението на филма Mamma mia!"}
{"url": "https://www.dnevnik.bg/analizi/2018/07/18/3283398_za_rasizma_i_analizatorite/", "text": "Футболът разпали расови страсти. И то точно когато за страната световен шампион чухме, че маха думата  \"раса\" от конституцията си . Както обикновено, какво интересно съвпадение! Не по-малко интересен феномен у нас обаче е Или поне появата на все по-радикално говорене от нейно име. Несъмнено е, че в България битува примитивна форма на расизъм - точно такава разновидност, която се дължи на непросветено отношение към света и стари сякаш колко самата еволюция рефлекси за защита на тукашния ген. Това обаче не просто не прави българина като цяло дивак расист, но и не задължава всяко изказване в полето на етническите и расовите теми да бъде ксенофобско. Франция е била колониална сила. Ето защо и днес във Франция живее поредно поколение преселници с различен цвят на кожата и език, а самият френски е официален и в територии далеч отвъд пределите на метрополията си. Това са фактически изказвания, не расистки. Също така в националния отбор на новия световен шампион по футбол далеч не всички са с френски имена и френски етнически произход. И въпреки това са французи - това е то чудото на (пост)модерната национална държава. И това е факт отвъд расизма. Дали ще споделим жалката снимка на млад орангутан с купата в ръце; дали ще кажем язвително, че когато е футбол, искат мигранти, пък иначе - не; дали ще ползваме момента да коментираме достъпа до спорт на младежите от етнически малцинства в цяла Европа - това са различни прочити на повода и всеки от тях казва нещо за автора си. А сам по себе си поводът все така носи в себе си факта, че купата е в ръцете на европейски отбор с шарен и исторически обусловен етнически профил. Не всеки коментар в този спектър е расистки. Да изговорим реалността на цветовете не е задължително омраза, а които напоследък изразява. В допълнение се прокрадва и имплицитното сравнение между българина расист и безименния западен гражданин, отворен за прекрасния нов свят. Но докато, както вече казахме, примитивният расизъм у нас се перчи, нека не мислим, че Западът е имунизиран срещу неговите по-шлифовани разновидности. Расизмът в България функционира като очаквано взаимна и почти справедлива омраза - съвсем различен от утайките на господарския манталитет, останали от донеотдавнашния расизъм на превъзходството в колониалните общества. Нима ще отречем, че и това го има в името на кресливото настояване, че тук всичко е много диво? Част от мощната вълна на толерантност и признаване в Европа (а и в САЩ) стъпва на наследството на робовладелството и колониализма. Когато гражданинът не приема повече от и в негово име да се извършват безогледни жестокости (а с такива историята на Африка е пълна и до днес), идва ред на приемането и отворените врати. Или поне на не съвсем затворените врати, защото да твърдим, че всички етноси са равно приети и с равен старт в живота във Франция, Белгия или която и да е западноевропейска държава, е най-малкото наивно. Анализатори у нас обаче побързаха да заклеймят всеки опит раса и етнос да бъдат артикулирани дори в спорта. И ако тук-там срещнахме наистина грозни неща, то и хуморът, и дискусиите в много случаи не бяха в същината си расистки, но цялата картина беше обобщена като отвратителна и разкриваща за пореден път българската низост. В нашата история страната ни не е властвала над други народи и макар терминът \"робство\" да е най-малкото спорен, все пак исторически сме били по-скоро от другата страна. В този смисъл за антиколониалния импулс, даващ сила на доктрините за толерантност, няма фактически предпоставки. Това, разбира се, не следва да извинява непросветеното и изостанало осмисляне на света, което носят тукашните форми на расизъм. Адекватното им оценяване обаче е изключително нужно, ако изобщо искаме чрез възпитание и образование да се справим с отпечатъка им върху бъдещите поколения у нас.", "date": "2018.07.18", "title": "За расизма и анализаторите"}
{"url": "https://www.dnevnik.bg/sviat/2018/07/19/3283817_v_komunisticheska_kuba_postepenno_navliza_mobilniiat/", "text": "Комунистическа Куба започна да предлага интернет за мобилните телефони на определени потребители, като цели да пусне услугата за цялата страна до края на годината, което е още една стъпка към отваряне на една от най-слабо свързаните страни в Западното полукълбо. Журналистите в държавните медии са сред първите тази година, които получават мобилен интернет, осигурен от кубинския телекомуникационен монополист. Това е част от по-широка кампания за по-голям интернет достъп, който според новия президент Мигел Диас-Канел ще даде тласък на икономиката и ще помогне на кубинците да защитят своята революция. Анализаторите посочват още, че по-големият достъп до интернет мрежата в крайна сметка ще отслаби правителствения контрол върху това каква информация стига до хората в еднопартийната островна държава, която упражнява монопол върху медиите. Куба не одобрява инакомислието в обществото и блокира достъпа до дисидентски сайтове. Това е радикална промяна, казва 39-годишният Юрис Норидо, който работи за няколко държавни новинарски сайта и телевизията. \"Сега мога да съобщавам новините където и да се намирам, включително от мястото на събитието\", допълни той. Някои потребители, включително компании и посолства, могат да си купуват планове за мобилни данни от декември според сайта на кубинския телеком монополист ETECSA, който не даде широка публичност на тази стъпка. ETECSA посочи, че ще разшири достъпа до мобилния интернет за всичките си 5 милиона абонати на мобилни телефонни услуги, което е почти половината от кубинското население, до края на годината, но не отговори на молбата за повече подробности. Дали заради липсата на пари, дългогодишното американско ембарго или опасения, свързани с информационния поток, но Куба изостава в достъпа до интернет. До 2013 г. интернет бе достъпен за обществото само в туристическите хотели в Куба. Оттогава обаче правителството обяви за приоритет увеличаването на свързаността, като откри интернет кафенета и точки за безжично свързване с мрежата. Бавно започва да свързва и домакинства с интернет. Доста преди да поеме поста от Раул Кастро през април, 58-годишният Диас-Канел се бори за тази кауза. Трябва да можем да публикуваме онлайн съдържанието на революцията, каза той пред парламента през юли миналата година, още като вицепрезидент, допълвайки, че кубинците така ще могат да се противопоставят на лавината от псевдокултурно, банално и вулгарно съдържание. Куба би могла да използва субсидии за насърчаване на използването на спонсорирани от правителството приложения, казват анализатори. Миналия месец ETECSA пусна безплатно приложение за съобщения само за Куба - Todus, а кубинският интранет с няколкото си одобрени от правителството сайта и имейл услуга е много по-евтин от по-масовия интернет. В изтекъл в публичното пространство документ от 2015 г. за интернет стратегията на кубинското правителство кабинетът посочва, че цели да свърже с интернет най-малко половината от домовете до 2020 г. и 60% от телефоните. Много кубинци обаче са скептично настроени. Президентът на ETECSA Майра Аревич каза пред държавната телевизия през декември, че са свързани само 11 хил. домакинства миналата година. \"Много пъти съм ходил в офис на ETECSA да питам дали могат да ми осигурят достъп от дома\", казва 28-годишният Юнейси Галиндо на една от обществените точки за свързване с интернет, намираща се на оживена хаванска улица. \"Казват ни обаче, че все още не са готови и ще ни се обадят\", допълва той. Повечето притежатели на мобилни телефони имат смартфони. Куба едва сега пуска 3G технологията, макар че по-голяма част от Латинска Америка е минала на 4G, а 5G е в последна фаза на тестване. \"Въвеждането ще става бавно първоначално, а след това по-бързо, ако правителството е все по-убедено, че може да контролира политическите последици\", казва експертът по Куба Тед Хенкън от американския университет Baruch College. Цената обаче може да се окаже най-голямото ограничение за мнозина. На обществените места за свързване с интернет т.нар. хотспотс един час в мрежата струва един долар, а средната държавна месечна заплата е 30 долара. Не е ясно колко ще плащат повечето кубинци за мобилен интернет, но цената на ETECSA за компаниите и посолствата е 45 долара месечно за четири гигабайта. /БТА", "date": "2018.07.18", "title": "В комунистическа Куба постепенно навлиза мобилният интернет"}
{"url": "https://www.dnevnik.bg/sviat/2018/07/18/3283488_ot_faklata_do_margaritkite_-_kak_evojuliraha/", "text": "Някога заклеймявани като неофашисти, Шведските демократи на Джими (Ими) Окесон, изглежда, са на път да превърнат своята националистическа политика, ориентирана към избирателя, в голяма изборна победа в тази страна, открай време прочута с либералната си толерантност. През 1995 г. Окесон става член на дребна партия, подкрепяна главно от мъже с \"бръснати глави\" и кубинки. Откакто е неин лидер от 2005 г., той успя да придаде по-умерен имидж на Шведските демократи и да разшири електоралната им база с посланието си, че имиграцията руши страната. Осем години след като за първи път влязоха в парламента,  Шведските демократи  са на път да нарушат политическото статукво, досега дефинирано от широки коалиции на леви и десни блокове, както и представата на страната за самата себе си като прогресивно общество. Срещаме се с 39-годишния Окесон, докато гледа по телевизията мач от световното по футбол, с костюм, но без вратовръзка, в офиса си в парламента - сградата, в която, мнозина се надяваха, че никога няма да бъде допуснат. Той обаче е уверен, че повече не може да бъде игнориран. \"Щом сме втората най-голяма или дори най-голямата сила в парламента, а другите партии все още си мислят, че може да ни игнорират и да се преструват, че не съществуваме, значи трябва да покажем мускули\", заяви Окесон в интервю за \"Ройтерс\". Министър-председателят  Стефан Льофвен  нарече Шведските демократи \"неофашисти\" през 2014 г. - обвинение, което те отхвърлят. Събитията обаче се разиграха в тяхна полза по време на кризата с бежанците през 2015 г., когато Швеция прие 163 000 кандидати за убежище - повече от всяка друга европейска държава (на глава от населението). Така имиграцията попадна трайно под светлината на прожекторите. Предвид факта, че според социологическите проучвания Шведските демократи ще могат да съперничат на най-големите партии - социалдемократите на Льофвен и десните Умерени - с над 20% от гласовете на изборите на 9 септември - годините на Окесон като политически \"парий\" може скоро да приключат. Много избиратели се отъждествяват с неговия имидж на Швеция, обременена от мигранти, страдаща от престъпност, с изнемогваща система за социално подпомагане, а националистическите му възгледи съвпадат с популистката вълна в Европа и с клетвата на президента Доналд Тръмп \"Америка на първо място\". Партията иска замразяване на повечето имиграционни и парични стимули, за да бъдат убедени мигрантите да си тръгнат. Тя е активна и в области като здравеопазването и борбата с престъпността. \"Готови сме да свалим всяко правителство, за което сметнем, че не води Швеция в правилната посока\", предупреди Окесон. Предупреждението му звучи гръмко, но самият Окесон е дискретно сдържан. Той признава, че е интроверт, а преди време написа: \"Всичко, което кажеш, може да бъде и ще бъде използвано срещу теб.\" Това е от книгата му от 2013 г. Satis Polito - признак как възприема себе си като обикновен човек, който се противопоставя на политическата система. Окесон говори ясно и спокойно - по-уместно за шведската публика, която все още цени повече консенсуса по време на конфликт, отколкото грубия антагонизъм, практикуван от лидери като Тръмп. Посланието му обаче често е колкото откровено, толкова и мрачно. След като делът на населението, родено в чужбина, нарасна от 11 на 18 процента в началото на века, Окесон обвини либералните имиграционни политики за насилието на уличните банди, за сегрегацията и за бунтовете в обръчите от предградия с многоетажни блокове около най-големите шведски градове. Окесон казва, че иска да ги срути, наричайки \"ислямизацията\" най-голямата външна заплаха след Втората световна война. Яростен критик на Европейския съюз, той иска референдум за шведското членство, макар че поради скромната подкрепа за Swexit вместо това си е поставил като приоритет ограничаването на имиграцията от чужди страни. Пътят към почтеността  Окесон изигра централна роля за еволюцията на Шведските демократи, твърди Йонас Хинфорс, политически изследовател от университета в Гьотеборг. \"Той олицетворява трансформацията от авиаторските якета и кубинките с метални бомбета до официалните костюми\", каза Хинфорс. \"Той успя много умело да формулира основните теми, вълнуващи партията, като същевременно избегне проблемите, които са неудобни за нея.\" След като се присъединява към Шведските демократи през 1995 г. - седем години след като партията е основана предимно от активисти, свързани с бели расисти - Окесон и тесен кръг от приятели, получили прозвището \"бандата на четиримата\", се заемат да превърнат \"пътуващия цирк\", както го наричат те, в конвенционална партия. Партийният символ - запален факел, аналогичен с този на британския неофашистки Национален фронт, бе заменен с цвете, а спорни искания като връщането на смъртното наказание и ограничаването на осиновяването на деца, които не са с нордически произход, бяха изоставени. Мнозина не приеха промените за чиста монета. Когато Шведските демократи спечелиха първите си места в Риксдага, депутатите от Лявата партия отказаха техният парламентарен офис да е на същия етаж, заявявайки, че не се чувстват в безопасност в подобна компания. Лидерството на една поляризираща партия в прехода от неизвестността до парламента има своята цена. Заплашван от опоненти, понякога дори замерван с яйца, Окесон живее под охрана от тайните служби и споделя открито, че има проблеми с психичното здраве. След изборите през 2014 г., когато Шведските демократи увеличиха повече от два пъти местата си в Риксдага - 49 от общо 349, той излезе в отпуск по болест заради \"бърнаут\", синдрома на професионалното изчерпване или \"прегаряне\". \"Беше много тежко, най-вече заради жестоката социална стигма да си Шведски демократ\", разказа Матиас Карлшон, един от \"бандата на четиримата\" на Окесон. Въпреки че вече е баща на син, партийната работа на Окесон е засенчила много други неща в живота му (образование, кариера и връзки) и дори на самия него понякога му се струва като отчаян хазарт. \"Кой би наел бивш лидер на провалена, презряна партия, заклеймена като расистка\", размишлява той в статия, публикувана в списание през 2010 г., преди партията да влезе в парламента. Личният живот на Окесон, общо взето, се е ограничавал до общуването с други членове на партията, с които прекарва ваканциите. Освен това е пианист в група, която свири т.нар. викинг рок - носталгични патриотични песни, примесени със северна митология. След като повечето време през първите години е бил почти напълно игнориран (веднъж шофирал 1600 км, за да произнесе реч пред публика от четирима души), сега за Окесон дори се говори като за възможен бъдещ премиер, макар че засега никоя друга партия не би подкрепила идеята. \"Те се самозалъгват, че Шведските демократи не съществуват, че случващото се не е реално, че ние ще изчезнем и всичко ще се върне към стария ред. Това обаче не се случи. Аз съм тук\", заяви той.", "date": "2018.07.18", "title": "От факлата до маргаритките - как евоюлираха шведските националисти"}
{"url": "https://www.dnevnik.bg/photos/2018/07/18/3283469_galeriia_za_edin_trabant_i_niakolko_leshoiada_poveche/", "text": "През 70-те години на ХХ век белоглавите лешояди се смятат за напълно изчезнали от българската природа. Когато през 1978 г. експерти откриват девет възрастни и деветнайсет млади птици, както и едно гнездо – всичко това върху една скала в долината на река Вълчи дол в Източните Родопи. Заради тях районът е обявен за \"строг резерват\". И въпреки това много скоро след това редките птици изчезват и оттам, а причината е \"безпокойство\". За трудното връщане на тези впечатляващи птици в небето на Родопите разказва Христо Христов, който в момента е експерт по биоразнообразие към фондация \"По-диви Родопи\".", "date": "2018.07.18", "title": "Фотогалерия: За един трабант и няколко лешояда повече"}
{"url": "https://www.dnevnik.bg/evropa/2018/07/18/3283652_ispanskiiat_premier_obiavi_nov_danuk_za_bankite_s/", "text": "Новият испански премиер Педро Санчес обяви вчера създаването на нов данък върху банките, специално предназначен да финансира пенсиите. Мярката е обявена в момент, в който испанското социално осигуряване е в жесток дефицит, предаде \"Франс прес\". \"Ще въведем данък върху финансовия сектор с цел да допълним осигуровките към социалното осигуряване и да допринесем за поддръжката на държавната пенсионна система и за достойните пенсии на нашите възрастни хора\", каза Санчес пред депутатите. Той не навлезе в подробности за бъдещия данък. Пред депутатите Санчес посочи, че проблемът с пенсиите е най-важното предизвикателство за Испания заедно със заетостта и Каталуня. \"За 10 години е имало 25 процента по-малко раждания в нашата страна\", допълни Санчес и подчерта, че създаването на работни места няма да помогне за уреждане на проблема с пенсиите. Предишното правителство на Мариано Рахой бе изправено пред масови протести на пенсионери, които искаха увеличение на пенсиите. За да успее да плати пенсиите през 2017 г., консервативното правителство отпусна заем от 10 милиарда евро на социалното осигуряване. В края на 2017 г. дългът на социалното осигуряване, натрупан основно от изплащането на пенсиите, достигаше близо 27.4 милиарда евро. Демографската еволюция в Испания доведе до увеличаване на тежестта на пенсиите в държавния бюджет от 21.6 процента на 29 процента от разходите за 10 години. Пред депутатите вчера Педро Санчес каза още, че неговото правителство няма да публикува списък на бенефициентите на данъчната амнистия от 2012 г. Твърди се, че бившият крал Хуан Карлос е един от тях. Хуан Карлос абдикира през 2014 г. след повече от 38 години на престола. Премиерът призова за открит диалог за уреждане на каталунската криза. Санчес каза още, че властите на Испания се готвят в скоро време да преместят тленните останки на диктатора  Франсиско Франко от гробница  в монументален комплекс близо до Мадрид.", "date": "2018.07.18", "title": "Испанският премиер обяви нов данък за банките, с който да се финансират пенсиите"}
{"url": "https://www.dnevnik.bg/evropa/2018/07/18/3283655_izrael_obvini_es_che_s_parite_si_podkrepia_terorizma/", "text": "Върховният представител на Европейския съюз по външните работи и политиката на сигурност Федерика Могерини определи обвиненията на Израел, че общността подкрепя свързани с тероризма организации, като \"безпочвени и неприемливи\". Тя посочи това в писмо до израелския министър по стратегическите въпроси Гилад Ердан, изпратено на 5 юли, предаде ДПА. В доклад на Ердан, изпратен на Могерини през май, се казва, че над 5 млн. евро от фондовете на ЕС са били изпратени на 13 организации, които или имат връзки с терористични организации, или подкрепят бойкота на Израел. Могерини отбеляза, че \"неясните и недоказани обвинения\" само \"подхранват кампании за дезинформация\". Що се отнася до бойкота на Израел, тя каза, че фондовете на общността не се използват за такава цел, макар да отбеляза, че някои неправителствени организации може да са свързани с международното движение за бойкот на Израел, известно като Движение \"Бойкот, лишаване от права, санкции\" (на англ. Boycott, Divestment, Sanctions (BDS). \"Само защото организация или отделен човек е свързан с движението BDS, това не означава, че тази организация е свързана с подбуждането на незаконни действия, нито че тя става неподходяща за финансиране от ЕС\", пише Могерини. BDS се стреми към икономически и културен бойкот на \"целия режим на потисничество\" на Израел в името на човешките права на палестинците. Израел обвинява движението в антисемитизъм и опит за премахване на еврейското мнозинство в държавата, като се насърчава завръщането на палестински бежанци. В текст във \"Фейсбук\" Ердан нарече писмото на Могерини \"нелепо извинение\". Той посочи, че фондовете на ЕС, дори да са определени за други дейности, може в края на краищата да насърчават бойкота на Израел.", "date": "2018.07.18", "title": "Израел обвини ЕС, че с парите си подкрепя тероризма"}
{"url": "https://www.dnevnik.bg/evropa/2018/07/18/3283660_vtori_cheshki_ministur_podade_ostavka_zaradi/", "text": "Министърът на труда и социалните грижи на Чехия Петър Кърчал подаде вчера оставка заради подозрения в плагиатство, предаде Чешката осведомителна агенция (ЧТК) , цитирана от ТАСС. Министърът поясни, че не иска \"да създава проблеми, нито на партията си, нито на семейството си, нито на здравето си\". За решението на Петър Кърчал вече е информиран чешкият премиер Андрей Бабиш. Според предварителна информация поста министър на труда може да заеме Яна Малачова, която в момента оглавява едно от звената във ведомството. Петър Кърчал беше министър в коалиционното правителство на милиардера Андрей Бабиш от сформирането му  на 27 юни  след продължителен период на тежка политическа нестабилност в Чехия, последвала изборите през октомври. Конкретната причина за оставката на министъра стана появилата се вчера информация, че написаната през 2007 г. от Кърчал дипломна работа за придобиване на бакалавърска степен на тема \"Младежта и свободното време\" съдържа редица заемки от текстове на друг автор. Университетът \"Томас Бата\" в източния град Злин, където Кърчал е учил, започна разследване на случая, предаде \"Асошиейтед прес\". Една седмица по-рано заради подозрения в плагиатство  подаде оставка и министърът на правосъдието  на Чехия Татяна Мала, обвинена, че е преписала две научни тези в два различни университета.", "date": "2018.07.18", "title": "Втори чешки министър подаде оставка заради обвинения в плагиатство"}
{"url": "https://www.dnevnik.bg/analizi/2018/07/18/3283284_zavisimata_kultura/", "text": "  ,  Каква е културната политика на България? На този въпрос трудно може да се отговори с конкретни факти. Единствено можем да разчитаме на предположения. Причината за това е, че: 1. официална информация за законодателни инициативи, стратегии, планове няма 2. липсва всякаква прозрачност за това какво се върши и какво се планира 3. проекти на закони, новини за реализирани международни участия на България, покани към страната ни за международни инициативи и др. не се публикуват  Резултатът от това е Дори и да се върши качествена работа, тя остава невидима и всичко това създава впечатление за несигурност и манипулативност. Умишленото прикриване или нехайното отношение и неразбиране на смисъла от откритото споделяне спъва културните процеси, защото поставя в изолация огромна част от българските автори, които нямат достъп до информация.  Един от най-сериозните проблеми е, че ние нямаме власт над образа, който управляващите създават на страната ни в чужбина. На практика се чувстваме подведени от собствената си държава, която умело продължава да работи без пряка комуникация с реалните процеси в страната. Съществуват два паралелни свята – единият на неправителствените организации, които в повечето случаи са в крак със съвременните процеси, и другият – на държавната политика, която стои затворена в своя храм почти в пълна изолация. Разбира се, от това има различни последствия, включително появата на мимикриращи конформистки организации, които умело се възползват от ситуацията, присламчват се към държавните институции и ги ухажват с посредствени проекти.  За политиката на Министерството на културата гадаем по действията му, а не по предварително публикувани документи, които могат навреме да се обсъдят и евентуално оспорят. Така един ден осъмнахме с десетки крепости и фалшиви замъци, без да разберем дори как това се случи. По тези действия и от някои изказвания разбираме, че основният интерес е в частта на традициите и културно-историческото наследство. Международният образ също се позовава на историческото наследство и копира линията от времето на Людмила Живкова. На практика оттогава нищо не се е променило. Интересно е наблюдението на Кремена Христова по повод разглежданата тема: \"Години наред външната културна политика на България е била насочена към \"показ\", а не към сътрудничество или партньорства. Моделът на \"показа\" се характеризира с еднопосочност на културните събития, т.е. показваме пред чуждестранна публика постиженията на собствената си култура, опитвайки се да внушим колко велика е тя. Този подход е типичен за по-малките държави или за тези, които използват предимно културно-историческото си наследство, за да популяризират образа си. От последните е Гърция например. В модела на \"показ\" сме последователни, но предвид динамиката на културните отношения е време да си зададем въпроса дали той е правилен и не е ли настъпил моментът за преход от \"показ\" към сътрудничество.\" и не изпълняват ролята си (малките изключения само потвърждават правилото). В тях се организират главно изложби по приятелска линия, събират се малки части от диаспората и центровете не оказват никакво влияние нито за развитието на българската култура и интеграцията й със световната, нито за разпознаваемостта й по света. В изследването си \"Политиката на държавата при представянето на българска култура извън страната – поглед отвън\" Десислава Гаврилова пише, че културните институти струват на министерството между 1.5 и 2 млн. лева, като 95% отиват за заплати, а 5% за дейност. Заедно с приходите се събират около 20 000 евро годишно за дейност. Макар и писан през 2003 г., този текст е меродавен и общата картина не се е променила – основна част от средствата се влагат за издръжка на културните центрове в чужбина, а при горепосочените цифри е невъзможно да се провежда нормална политика. \"Несравнимо по-малко са средствата, които МК влага за постоянно присъствие на съвременната българска култура на европейски и световни форуми, фестивали, панаири на книгата, изложби и биеналета\".  Източниците на финансиране в сферата на визуалните изкуства са изключително ограничени и това създава тежки зависимости от конюнктурата и политическата система. Неотдавнашни изследвания показват, че 70% от продукцията в София се създават с подкрепа от общината или министерството, което на свой ред пък е недостатъчно и е приблизително около 40% от реалните разходи по продукцията. Останалите обикновено са доброволен труд, на който може да се разчита за кратко, например за създаването на културния продукт, но не и за разпространението му, което е постоянен ангажимент. Към това да добавим, че липсва и дългосрочно финансиране, насочено към развитие на капацитета на културните организации.  Изводи: 1. Няма никаква връзка между Министерството на културата и неправителствения сектор, който всъщност повече от 25 години създава сцената и изгражда съвременен образ на България чрез лични инициативи 2. Няма идея за това, че тези индивидуални усилия трябва да бъдат заменени от единна културна политика 3. Комерсиализацията на културата чрез принуда за самоиздръжка или фестивална култура все още не се осъзнава като сериозна опасност за разпада и унищожаването на ценностите Ако това описва по-общата картина, нека погледнем в по-близък план и в частност това, което правят общините. Моят опит е със софийската община. През своите програми тя успя да се наложи като почти единствен източник за финансиране поне в областта на визуалните изкуства. Всъщност изигра перфектно картите си. Всичко би било чудесно, ако имаше и много други възможности. Сега сцената е силно зависима от общинското финансиране. Няма организация или индивидуалност, която да не е във взаимоотношения с общината, което ги прави лоялни към нея. Липсата на условия за създаване на алтернативни източници на финансиране се превръща в реална заплаха и обрича културата на зависимост от властта. Да обобщим няколко основни тези от казаното дотук: липсваща или неясна държавна културна политика, изграждане на старомоден образ на България пред света през остарели механизми, нефункционираща система от държавни културни институти и неразбиране необходимостта от инвестиране в големи международни форуми, които да дадат видимост на българската култура, липса на различни източници на финансиране, което води до зависимост от властта и обезпокояващ процес на сливане на художествените процеси и политическите амбиции.", "date": "2018.07.18", "title": "Зависимата култура"}
{"url": "https://www.dnevnik.bg/na_put/2018/07/18/3282905_skok_vuv_vremeto_i_prostranstvoto_s_vuzdushen_trolei/", "text": "Само на едно място в света въздушен тролей позволява на ползващите го не само да преминат за по-малко от минута от една държава в друга, но и да се пренесат във времето. Съоръжението свързва двата бряга на река Гуадиана, която е естествената граница на Испания и Португалия. Докато се носи с 80 км в час над водите на реката, туристът не само пресича държавна граница, но и печели един час заради разликата в часовото време между двете страни, изтъкват организаторите. Дължината на въжената линия е 720 м, а спускането отнема около минута и дори по-малко. Все пак организаторите предупреждават желаещите да предвидят поне 40 минути. За да изживее приключението, туристът трябва да е поне на 14 г. и да не е по-тежък от 110 кг.", "date": "2018.07.18", "title": "Скок във времето и пространството с въздушен тролей"}
{"url": "https://www.dnevnik.bg/sport/2018/07/18/3283659_nagradniiat_fond_na_us_open_stigna_rekordnite_53_mln/", "text": "Наградният фонд на US Open достигна ново рекордно ниво. След като миналата година  това стана първият тенис турнир, разпределящ над 50 млн. долара между участниците , за този сезон сумата се увеличава до 53 милиона. Това е с над 5% повече спрямо осигурените 50.4 млн. долара през 2017 г. Наградният фонд в надпреварата е нараснал с 57% за последните пет години, посочва Американската тенис асоциация. Шампионите при мъжете и жените ще спечелят по 3.8 млн. долара, което е със 100 хил. долара повече от миналогодишното възнаграждение. За загубилите финала са предвидени по 1.85 милиона. Отборите, които стъпят на върха при двойките, ще получат по 700 хил. долара. US Open ще се проведе от 27 август до 9 септември. Тази година е по-специална за организаторите, тъй като те ще отбележат 50-годишнината на турнира. Те припомниха, че през 1973 г. това е станал първият турнир в тениса, предложил равен награден фонд при жените и мъжете.", "date": "2018.07.18", "title": "Наградният фонд на US Open стигна нов рекорд"}
{"url": "https://www.dnevnik.bg/politika/2018/07/18/3283654_ombudsmanut_ne_moje_da_prisustva_navsiakude_obiavi/", "text": "По закон омбудсманът на България не може да присъства навсякъде, където пожелае, а само след покана. Това обясни пред БНТ вицепремиерът Валери Симеонов, който  вчера прикани Мая Манолова да напусне заседанието  на тристранния съвет за сътрудничество, след като никой от членовете му не одобри присъствието й там. Един по един съм ги питал дали някой я е поканил и нямах избор като председател освен да я поканя да излезе, обясни Симеонов, като подчерта, че на тези заседания обстановката е взривоопасна и нажежена и не знае как биха \"се развили нещата\", ако този въпрос не бил изчистен още в началото на заседанието. Допълни, че омбудсманът не може да участва без покана в заседанията на Консултативния съвет по национална сигурност или на заседанията на парламента и др. ТЕЛК по германски модел На заседанието на тристранния съвет е обсъден нов модел, който да се въведе в работата на ТЕЛК. Симеонов обясни, че е ползвана германската практика в това отношение и 6 месеца след въвеждането й ще се направи оценка от нейния ефект. Тя предвижда процентите инвалидност от основното заболяване да не се увеличават пропорционално с всяко допълнително, а само с тези, които инвалидизират с над 50%. Вицепремиерът обясни и че занапред съставът на тези комисии ще е на ротационен принцип, а в тях няма да влизат едни и същи лекари в предпенсионна или пенсионна възраст. Сега те били подложени на корупционен натиск и така цели села били с една и съща диагноза за инвалидност, като конкретно посочи ромски села. Всички институции прегръщат козите В коментар на напрежението покрай избиването на животни заради чумата вицепремиерът се възмути, че всички институции се изредили да прегръщат козите, и попита дали след това тези хора са минали дезинфекция, защото така се разнася заразата. Журналисти, динковци, опозиция и всякаква паплач и гмеж се въртят там, илюстрира той. Предупреди, че ако не се въведат драконовски мерки, България ще пламне от заболяването, което означава години изолация от пазарите за животинска продукция. Според него в случая се демонстрира сиромахомилство, вместо властите да въведат строг контрол, докато се унищожат животните и се овладее заразата. Обяви, че е налице плахост на институциите, вместо да има въоръжена полиция, масови проверки и дезинфекция. Спасяването на редник Кирил Най-много време от телевизионното си участие вицепремиерът отдели на възмущението си от проект, внесен от депутат на \"Атака\", с който се предвижда ангажиментите по приватизационни договори да важат за 5, а не за 10 г. Проектът бил допълнен от друг, който уточнявал, че измененията ще важат и за действащи договори. Симеонов посочи, че това се прави в услуга на братята Домусчиеви заради техни проблеми с ангажиментите при покупката на Български морски флот. Наскоро те  загубиха дело от държавата , в резултат на което догодина ще трябва да платят 58 млн. лв. наказателна такса, защото не спазват изискването в договора за приватизация за поддържането на определен тонаж на наличните кораби. Симеонов посочи, че на председателски съвет ГЕРБ са подкрепили услужливия проект, макар че лидерът на \"Атака\", чийто депутат е вносител, поискал оттеглянето му и сега депутатите от НФСБ щели да се борят срещу проекта при гледането му в пленарна зала. Симеонов сравни ситуацията със сюжета на филма \"Спасяването на редник Райън\" и я определи като спасяване на редник Кирил (Домусчиев).", "date": "2018.07.18", "title": "Омбудсманът не може да присъства навсякъде, обяви Валери Симеонов"}
{"url": "https://www.dnevnik.bg/evropa/2018/07/18/3283662_trump_merkel_beshe_superzvezda_dokato_ne_pusna/", "text": "Президентът на САЩ Доналд Тръмп, който миналата седмица на срещата на върха на НАТО разкритикува Германия заради разходите за отбрана и влезе така в сблъсък с канцлера Ангела Меркел, отново отправи критики към нея. Този път те бяха за нейната политика на отворени врати за бежанците, наводнили Европа, отбелязва ДПА, цитирана от БТА. \"Ангела беше суперзвезда, докато не позволи на милиони хора да дойдат в Германия\", каза Тръмп пред телевизия \"Фокс нюз\". Той добави, че миграционната политика на Меркел е виновна за нейните политически проблеми. \"Тя беше непобедима на всички избори. Но позволи на милиони хора да дойдат в Германия... Бих казал, че имиграцията й нанесе много тежък удар\", заяви Тръмп. Допитване от началото на юли показа, че две трети от германците подкрепят усилията на Меркел да намери европейско решение на незаконната миграция  вместо предложението на вътрешния министър Хорст Зеехофер  за едностранно затваряне на границите. По време на срещата на НАТО миналата седмица Тръмп  нарече Германия \"заложник\"  на Русия заради енергийната й зависимост, а през юни заяви, че престъпността в Германия нараства заради миграцията,  въпреки че всъщност  нивото на престъпността в страната е най-ниското от четвърт век.", "date": "2018.07.18", "title": "Тръмп: Меркел беше суперзвезда, докато не пусна мигрантите в Германия"}
{"url": "https://www.dnevnik.bg/bulgaria/2018/07/18/3283665_nikolina_angelkova_opredeli_obvineniiata_na_valeri/", "text": "Министърът на туризма Николина Ангелкова определи обвиненията на Валери Симеонов срещу нея за защитаване на определен кръг интереси по Черноморието като внушения. \"Категорично не защитаваме интересите на групировки. Аз няма какво да коментирам думите му, има сезирана прокуратура и подкрепям всяка една проверка\", коментира тя в ефира на Би Ти Ви. Ангелкова акцентира, че  няма неправомерно заградена площ на плаж 'Какао\" , каквито твърдения направи вицепремиерът. \"Думите му са абсолютно погрешни и не разбирам на какво основание коментира. Извършихме няколко проверки – изцяло са спазени изискванията на действащото законодателство\", каза тя. Ангелкова акцентира, че приоритетът на правителството е развитие на устойчивия туризъм и това е политиката, която се следва. Тя засегна темата и за къмпингуването и казуса с плаж \"Корал\". \"Трябва да има хубави къмпинги и да осигурим добри условия за къмпингуване\", каза Ангелкова и добави, че на плажа няма как да се разположат палатки. Според протестиращи граждани обаче  къмпингуването на плажа е позволено от закона , въпреки че на много от тях са им били съставени актове за незаконно пребиваване. Хората посочиха също, че министерството трябва да се грижи за плажовете, които не се отдават на концесия, а \"Корал\" не се почиства, няма и изграден път. Ангелкова на свой ред отговори, че част от средствата от концесиите на плажовете се отделят за поддръжката и почистването на всички плажове. Според нея трябва да се развива къмпингуването, но преди това трябва всички засегнати страни да започнат преговори.", "date": "2018.07.18", "title": "Ангелкова определи обвиненията на Валери Симеонов срещу нея като внушения"}
{"url": "https://www.dnevnik.bg/sport/2018/07/18/3283664_borislav_mihailov_i_bfs_pojelaha_sportno_shtastie_na/", "text": "Президентът Борислав Михайлов и ръководството на Българския футболен съюз пожелаха успех на отборите в първите две нива на българския футбол. В традиционното обръщение в навечерието на сезона се изтъква, че БФС е готов да подаде ръка на всеки, който се стреми към развитие. \"Вярваме, че и тази година ще продължаваме да ставаме свидетели на прогрес, що се отнася до качество на футбола, на подобрения в спортната инфраструктура, както и на все по-приоритетната работа по развитието на младите таланти в детско-юношеските школи\", започва обръщението. От БФС посочват, че са убедени, че общите усилия на футболния съюз и отделните клубове в борбата срещу хулиганството, агресията, ксенофобията и манипулирането на мачове \"ще дадат желания резултат, за да наблюдаваме спортното съперничество в най-чистата му форма и да осигурим интересен и атрактивен продукт за милионите любители на футбола в страната\". \"Подчертаваме готовността си да сътрудничим на всеки клуб, поел по прогресивния път на модернизацията и усъвършенстването - посока, която се намира в сърцевината на стратегията на БФС за бъдещето. Още веднъж желаем спортно щастие и позитивни емоции на всички участници - и нека заедно направим така, че футболът да победи\", се казва още в посланието на БФС. Футболният съюз традиционно се обръща към клубовете преди сезона чрез сайта си. В предишни години  обръщението привличаше вниманието със соцстилистиката си , като имаше послания \"да обичаме тази велика игра и с тази любов да градим, а не да рушим\" и  призив за \"достойно представяне, с което ще се издигнат нивото и авторитетът на българския футбол\" . Новият сезон в Първа лига започва в петък с мача между спасилите се от изпадане \"Витоша\" и \"Дунав\" в 18.30 ч.", "date": "2018.07.18", "title": "Борислав Михайлов и БФС пожелаха спортно щастие на отборите за новия сезон"}
{"url": "https://www.dnevnik.bg/sviat/2018/07/18/3283617_turciia_moje_da_otmeni_dnes_izvunrednoto_polojenie/", "text": "В полунощ изтича действието на указа за извънредно положение в Турция, въведено преди две години след военния метеж. Няколко високопоставени служители заявиха през последните дни, че срокът му няма да бъде удължен. Но в същото време се въвеждат законови поправки, даващи такива правомощия на централните и регионалните власти, че в значителна степен извънредните мерки ще останат в сила. На 13 юли Ибрахим Калън, един от ключовите президентски съветници, каза, че отмяната на извънредното положение ще стане на 18 юли, \"но ако сме изправени пред изключителна заплаха, то ще бъде върнато\". Същото каза и Бюлент Туран, зам.-председател на управляващата Партия на справедливостта и развитието. Министърът на правосъдието Абдулхамит Гюл заяви на 16 юли, че отмяната ще е факт \"до няколко дни\". Седмото удължаване на срока беше през април, а междувременно страната премина през извънредни парламентарни избори и началото на новата президентска система на управление, която извършви най-голямата стрктурна промяна от десетилетия. Тази седмица правителството, което вече няма премиер, а се ръководи от президента Реджеп Тайип Ердоган, одобри и изпрати за гласуване в парламента мерките, които ще действат след отмяната на извънредното положение. Всичко това се представя като борба с тероризма и се предвижда да действа 3 години. Сред промените е предоставянето права на губернаторите на провинции да ограничават за 15 дни влизането или излизането на хора в определени части от поверените им територии, ако се смята, че въпросните лица \"ще нарушат обществения ред\". Разширяват се и основанията да се отказва провеждане на демонстрации. Губернаторите ще могат да забраняват носенето и превозването на всякакви видове оръжие и муниции, дори ако те са съпроводени с надлежно разрешително. Допълнения към закона за борба с тероризма позволяват по-продължителни срокове за арестуване без съд на заподозрени извършители на престъпления срещу териториалната цялост на държавата, организирана престъпност и тероризъм. Срокът става 48 часа или до 4 дни в случаи на групови престъпления. Той може да бъде удължават не повече от два пъти, т.е. до 12 дни, ако има трудности в събирането на доказателства или се прецени, че делото е особено обемисто. В следващите 3 години ще бъдат отстранявани от работа служители на въоръжените сили, полицията, жандармерията и публичните институции, за които е преценено, че са членове или са свързани с терористични организации, структури или групи, определяни от Съвета за национална сигурност към президента за извършители на действия срещу сигурността на държавата. Паспортите и разрешителните им за притежаване на оръжие ще бъдат анулирани, а МВР ще има право да прекратяна действието на паспортите и на техните съпрузи/съпруги. Дори съдът след това да ги оневини, отстранените няма да бъдат връщани на работа, а ще бъдат събирани в специален регистър и назначавани в \"изследователски центрове\" към министерствата на отбраната и вътрешните работи.  Дъжавата ще продължи да назначава временно ръководство на институции и частни компании, които са били свързани с терирозъм. Основната опозиционна Републиканска народна партия от месеци призовава да бъде прекратено извънредното положение, което \"се използва за преследване на дисидентите\" в Турция. Непосредствено преди последното удължавене на срока му партията организина протести под девиза \"Искаме демокрация, не извънредно положение\". Бекир Боздаг, говорител на правителството, обвини партията, че използва методите на терористите и не върши никаква работа за Турция.", "date": "2018.07.18", "title": "Турция може да отмени днес извънредното положение"}
{"url": "https://www.dnevnik.bg/politika/2018/07/18/3283671_bsp_nai-uchtivo_pomoli_borisov_da_doide_v_parlamenta/", "text": "Парламентарната група на \"БСП за България\" настоя премиерът Бойко Борисов и транспортният министър Ивайло Московски да дойдат в парламента за обсъждането и гласуването на искането на социалистите за прекратяване на обявената процедура за отдаването на концесия на летище \"София\", което ще се гледа от депутатите днес. \"Най-учтиво и възпитано молим Борисов да дойде на обсъждането. Разбрахме, че той се афектира, когато му говорим по-рязко\", обяви зам.-председателят на парламентарната група Драгомир Стойнев. БСП настоя за прекратяването на процедурата с мотива, че тя е нагласена за спечелване от турската държава. Социалистите предлагат обекти от национална сигурност да не бъдат отдавани на концесия. Предишната процедура за концесионирането бе прекратена от кабинета \"Орешарски\".", "date": "2018.07.18", "title": "БСП \"най-учтиво помоли\" Борисов да дойде в парламента за прекратяването на концесията на летище София"}
{"url": "https://www.dnevnik.bg/evropa/2018/07/18/3283669_tereza_mei_e_zaplashila_razbuntuvalite_se_v_partiiata/", "text": "Британският премиер Тереза Мей е заплашила проевропейски депутати от нейната Консервативна партия с предсрочни избори това лято, ако попречат на плановете й за уреждане на въпроса с митниците след Брекзит, предаде \"Ройтерс\", позовавайки се на \"Таймс\". През изминалите четири години се проведоха четири големи вота – референдумът за независимост на Шотландия през 2014 г., изборите във Великобритания през 2015 г., референдумът за Брекзит през 2016 г. и предсрочните избори, свикани от Мей миналата година. \"Ройтерс\" определя това като един от най-бурните периоди на съвременната британска политическа история. \"Таймс\" отбелязва, че парламентарните лидери на Консервативната партия, които поддържат дисциплината, са отправили предупреждение към проевропейски настроени депутати, водени от бившите министри Стивън Хамънд и Ники Морган, минути преди  ключовия вот  за митническите въпроси във вторник. Тогава Мей избегна поражението на косъм. С 307 срещу 301 гласа депутатите отхвърлиха поправка в търговското законодателство, внесена от Ники Морган и Стивън Хамънд, която щеше да наложи правителството да се опита да договори споразумение за митнически съюз с ЕС, ако до 21 януари 2019 г. не е успяло да се споразумее за свободна търговия с блока.", "date": "2018.07.18", "title": "Тереза Мей е заплашила разбунтувалите се в партията й с избори преди Брекзит"}
{"url": "https://www.dnevnik.bg/bulgaria/2018/07/18/3283685_kompensaciiata_za_evtanaziranite_jivotni_e_uvelichena/", "text": "Управителният съвет на Държавен фонд \"Земеделие\" гласува увеличение на средствата за земеделските стопани, отглеждащи овце-майки и/или кози-майки по помощта \"де минимис\" за овца/коза за стопаните в 7-те общини в Ямболско и Бургаско с ограничения заради чумата. Тя се вдига от 25 на 40 лв. на овца/коза, съобщават от институцията. Сумата е за компенсиране на допълнителните разходи заради болестта чума по дребните преживни животни. Тя е допълнение към вече започналото от понеделник изплащане на компенсациите за евтаназирани животни, посочват от фонда. Мярката е приета три часа преди готвения притест на животновъдите в 12.00 часа пред Министерския съвет. Стопаните ще получат и още 7 лв. за животно, които вече бяха приети на 12 юли 2018 г. от УС на фонд \"Земеделие\" като подпомагане за овцевъдите и козевъдите в цялата страна.", "date": "2018.07.18", "title": "Компенсацията заради чумата се увеличи три часа преди насрочен протест"}
{"url": "https://www.dnevnik.bg/evropa/regioni/2018/07/18/3283511_vurviat_li_planovete_za_kohezionnata_politika_v/", "text": "Плановете на Европейската комисия за реформа и  съкращаване на средствата  за кохезионна политика в следващия седемгодишен бюджет на ЕС  вървят в грешната посока . Това заяви Михаел Шнайдер от Европейския комитет на регионите в интервю за EurActiv. Той посочва някои от исканията на регионите – пространство за маневриране за бенефициентите, не всичко да бъде планирано на централно, а по-скоро на регионално или местно ниво, национални и регионални инструменти за мониторинг и одит, които да бъдат използвани повече в бъдеще. Шнайдер отбелязва недоволството от предложенията за намаляване на дела от седемгодишния бюджет, предназначен за кохезионната политика (по-малкото средства и по-високото съфинансиране за регионите). \"Това е може би огромна загуба... Първото ни мнение е, че това предложение върви в грешната посока\", допълва той. По думите му предложенията не взимат предвид в достатъчна степен демографските проблеми в някои части от ЕС, например в Източна Германия, Испания и други държави членки. Той отправя критики към обвързването на регионалните въпроси с т.нар.  европейски семестър  без демократичното сътрудничество на самите региони. Като цяло връзката на кохезионната политика с европейския семестър е добра идея, но трябва да се гарантира, че регионите имат думата в този процес и че той не е централизиран в държавите членки, допълва Шнайдер.", "date": "2018.07.18", "title": "Вървят ли плановете за кохезионната политика в грешна посока"}
{"url": "https://www.dnevnik.bg/politika/2018/07/18/3283681_gerb_patriotite_i_volia_podkrepiha_na_purvo_chetene/", "text": "Мнозинството в парламента прие на първо четене промени в закона за акцизите, с които от 1 октомври ще се увеличи акцизът върху т.нар. бездимни цигари. За гласуваха 101 депутати от ГЕРБ, \"Обединени патриоти\" и \"Воля\", а 63 народни представители БСП и ДПС бяха против. Според първоначалното предложение, внесено от председателя на бюджетната комисия Менда Стоянова и депутати от ГЕРБ, акцизите върху бездимните цигари трябваше да се изравнят с тези на конвенционалните цигари и една кутия да поскъпне от 5.50 на 10 лева. Заради силната обществена реакция и след намесата на премиера Бойко Борисов управляващите се споразумяха ставката да се увеличи от 26% от акциза върху кутия конвенционални цигари на 40%. Очаква се текстът да бъде прецизиран между първо и второ четене. Това значи, че акцизът на кутия бездимни цигари ще се увеличи от 93 стотинки в момента на 1.43 лв. за кутия и заедно с данък добавена стойност ще достигне 1.71 лв. Така крайната цена на една кутия ще се увеличи със 78 стотинки, пише  \"Капитал\" . Мотивът на вносителите е, че по този начин ще влязат допълнителни средства в бюджета, които могат да се харчат за образование и здравеопазване. Според БСП обаче поправката е лобистка, необоснована, тъй като бездимните цигари били по-безвредни от обикновените, както и в нарушение на бюджетната процедура. \"Не е ли това в полза на производителите на обикновени цигари? Няма ли натиск от тях върху вас\", попита депутатът от \"БСП за България\" Георги Гьоков по време на дебата. В отговор Менда Стоянова обяви: \"Аз категорично мога да ви кажа, че не ние, а вие сте лобистите. Вие сте рекламни агенти на производителите на тези цигари.\" Тя нарече парламентарната група на БСП \"Рекламна агенция за България\". \"Аз не съм лекар, химик, професор и не мога да разбера анализа на всички вредни вещества в тези цигари. Но аз съм пушач като много от вас в тази зала и ние не се гордеем с това. Това е вреден навик и ние трябва да вложим своите усилия в това той да бъде намален. А средствата от акциза могат да бъдат използвани в здравеопазването и образованието\", обяви Евгения Ангелова от ГЕРБ, която е зам.-председател на бюджетната комисия. Зам.-председателят на парламентарната група на \"Обединени патриоти\" Искрен Веселинов обяви, че увеличението трябва да бъде подкрепено, за \"да се даде преференция в името на здравето\". Той припомни, че ВМРО е против първоначалното предложение акцизите на двата вида цигари да се изравнят, и след дебата се е стигнало до компромисен вариант. Според зам.-председателя на парламентарната група на ДПС Йордан Цонев не е сериозно да се изтъкват нито фискални аргументи, нито аргументи за по-малка вреда на бездимните цигари. Основната причина, поради която ДПС е против поправките в закона, била, че акцизът се променя в средата на годината. С приетите на първо четене текстове кеговете с бира ще се облепят с бандерол. Зам.-председателят на парламентарната група на \"БСП за България\" Драгомир Стойнев попита ГЕРБ защо посягат на бирата на хората, която щяла да поскъпне, но не получи отговор.", "date": "2018.07.18", "title": "ГЕРБ, \"патриотите\" и \"Воля\" подкрепиха на първо четене увеличението на акциза на бездимните цигари"}
{"url": "https://www.dnevnik.bg/photos/2018/07/18/3283699_snimka_na_denia_jupiter_zasnet_ot_juno/", "text": "Снимка на Юпитер, направена от космическия апарат на НАСА \"Джуно\".", "date": "2018.07.18", "title": "Снимка на деня: Юпитер, заснет от \"Джуно\""}
{"url": "https://www.dnevnik.bg/sport/2018/07/18/3283725_venger_sujaliava_che_e_ostanal_pochti_22_godini_v/", "text": "Дългогодишният мениджър на  \"Арсенал\" Арсен Венгер  определи престоя си в английския клуб като жертване на всичко в името на работата си. Французинът напусна \"артилеристите\" след края на миналия сезон, след близо 22 години на поста. Венгер спечели 17 трофея  с тима от Северен Лондон, като го водеше в рекордните 1235 мача. \"Може би най-голямата грешка в кариерата ми е, че останах на едно и също място в продължение на 22 години. Аз съм човек, който обича новостите и предизвикателствата, затова мога да кажа, че бях малко като затворник\", каза французинът в интервю за RTL. Венгер обясни, че е бил обсебен от това да постигне успехи с \"Арсенал\", заради което е изтърпял много лишения в личния си живот. \"Съжалявам за всички лишения, които съм изтърпял, защото с времето осъзнах, че съм наранил много хора, които са били около мен. Аз неглижирах много хора, загърбвал съм семейството ми и много близки. Дълбоко в себе си аз съм егоист, който е преследвал единствено това, което обича\", каза още Венгер. Французинът, който все още не е обявил дали ще продължи кариерата си, смята, че бившите му футболисти Тиери Анри и Патрик Виейра имат всички качества да успеят като треньори. В момента Виейра е начело на \"Ница\", а Анри е помощник-треньор на белгийския национален отбор. \"Много често ме питат дали Тиери Анри и Патрик Виейра ще бъдат добри мениджъри и винаги отговарям с да. Наистина го вярвам, защото те имат всички качества да успеят – познават футбола, играли са на високо ниво, интелигентни са. Също така са наясно какво трябва да жертват\", каза още Венгеер. Бившият нападател четири години беше анализатор на английската телевизия Sky Sports. В началото на седмицата обаче Анри обяви, че напуска, за да се насочи изцяло към това да бъде футболен мениджър.", "date": "2018.07.18", "title": "Венгер съжалява, че е останал почти 22 години в \"Арсенал\""}
{"url": "https://www.dnevnik.bg/zelen/2018/07/18/3283721_zamursiavane_na_vodata_e_ustanoveno_v_sela_v_breznishko/", "text": "В проби от чешми в Брезнишко е установено наличие на бактерията ешерихия коли. Пробите са взети в периода от 2 до 15 юли. Това съобщават от Регионална здравна инспекция - Перник, цитирана от кореспондент на БНР.  Две чешми в село Долни Романци, една от които обществена, чешма в центъра на село Горни Романци, частна чешма в село Красава са дали отклонение от нормата. В Красава освен ешерихия коли, във водата са открити и ентерококи. Микробно число със значими колебания спрямо обичайната стойност на показателя са установени в чешма в частен дом в село Ярославци.  На ВиК - Перник, и на кмета на община Брезник са връчени предписания за предприемане на мерки.  През първата половина на юли е изследвана водата в 10 населени места в област Перник. Взетите проби са 20.  Продължава снабдяването с бутилирана вода на населението в трънското село Забел, където преди повече от година бе открито наличие на естествен уран и повишена алфа-активност в питейната вода. ", "date": "2018.07.18", "title": "Замърсяване на водата е установено в села в Брезнишко"}
{"url": "https://www.dnevnik.bg/citat_na_deniia/2018/07/18/3283667_citat_na_denia_jurnalisti_i_vsiakakva_paplach_se/", "text": "Защо журналисти, динковци и всякаква паплач и гмеж се въртят там (в районите, където има чума по животните - бел. ред.), а полицията ги гледа? Така не се опазват останалата част от животните в България.\" Такъв въпрос зададе тази сутрин в ефира на БНТ вицепремиерът Валери Симеонов в коментар на ситуацията около заразата от чума по овцете и козите- Той посочи, че властите показват плахост и нерешителност, вместо да вземат твърди мерки за решаването на въпроса, а през средновековието при такава зараза са убивали хора. Какво означава това прегръщане на кози не само на баба Тодорка, а и от ваши колеги от други телевизии. Какво е това трупане на дивиденти от представители на опозиционни партии и от омбудсмана? Всички институции се изредиха там да прегръщат козите на баба Тодорка, анализира Симеонов. Посочи, че заразата се пренася чрез докосване и по дрехите и обувките, които не е видял да бъдат дезинфекцирани. Посочи, че ветеринарните екипи ходят с предпазни облекла тъкмо по тази причина. Този район трябваше да бъде отцепен, там трябваше да има въоръжени полицаи, да спират всеки, да го проверяват, включително и да го напръскат, да го дезинфекцират, посочи той, Увери, че не е възможно заразено животно от Турция да е преминало в България, защото през оградата по границата дори заек не можел да мине.", "date": "2018.07.18", "title": "Цитат на деня: Журналисти и всякаква паплач се изреди да прегръща козите"}
{"url": "https://www.dnevnik.bg/sviat/2018/07/18/3283719_nad_polovinata_amerikanci_ne_odobriavat_otnoshenieto/", "text": "Повече от половината американци не одобряват действията на президента Доналд Тръмп в отношенията с Русия, показва допитване на \"Ройтерс\"/\"Ипсос\", извършено след срещата му с руския президент  Владимир Путин . Въпреки това представянето му на  срещата в Хелзинки , на която Тръмп отказа да осъди руския лидер за намеса в американските избори през 2016 г. и изрази съмнение в заключенията на американските разузнавателни служби, изглежда, не се е отразило на цялостното одобрение за него, предаде \"Ройтерс\". 42% от запитаните казват, че  одобряват работата му на поста , при средна стойност между 40 и 44 процента досега през юли. Според допитването 55% от анкетираните не одобряват, а 37 на сто одобряват действията му в отношенията с Русия. При републиканците делът на хората, които одобряват подхода на президента към Русия, е 71%, а при демократите - 14 на сто. Тръмп все още се ползва с широка подкрепа сред избирателите републиканци въпреки критиките от страна на партийните лидери за изказванията и действията му на пресконференцията с Путин. Тръмп изненада и  собствените си поддръжници , когато похвали руския лидер за \"силното и мощно\" отричане на такава намеса. Мнозинството регистрирани избиратели (59%) са съгласни с изводите на американските разузнавателни служби, че Русия се е опитала да повлияе на американските избори, но само 32 на сто от републиканците смятат това за вярно, при 84% сред демократите.", "date": "2018.07.18", "title": "Повече от половината американци не одобряват отношението на Тръмп към Русия"}
{"url": "https://www.dnevnik.bg/politika/2018/07/18/3283715_gerb_iska_prokuraturata_da_proveri_elena_ioncheva_za/", "text": "ГЕРБ внася днес сигнал в прокуратурата, новата антикорупционна комисия и Националната агенция за приходите заради съдружие на депутата от \"БСП за България\" Елена Йончева с мажоритарния собственик на фалиралата КТБ Цветан Василев. Искането на управляващата партия е тя да бъде проверена за пране на пари и други закононарушения, обяви днес депутатът от ГЕРБ Делян Добрев. Йончева отговори, че това \"няма да спре разследването ни за къщата в Барселона\", препращайки към въртящите се от 10 дни в социалните мрежи  видеоклипове с анонимен автор , в които през описани свързаности се стига до внушението, че премиерът и лидер на ГЕРБ Бойко Борисов е купил за манекенката Борислава Йовчева къща за 2.9 млн. евро в Барселона, където тя живее с шестгодишната си дъщеря и родителите си. След  миналогодишния скандал заради свързани с него роднински назначения в община Хасково  Делян Добрев обвини Елена Йончева - основния говорител на БСП по тази тема, че има съдружие с  лица, свързани с куха фирма, по която са прокарвани средства от фалиралата КТБ . В дебатите по вота на недоверие към правителството заради провал в борбата с корупцията през януари т.г.  депутатът от ГЕРБ изнесе информация , според която чрез \"Авторска телевизия\" ЕООД Елена Йончева е съдружник с регистрираната на Британските Вирджински острови \"Далий трейдинг лимитид\". Йончева и офшорната компания са собственици на \"Офроуд ООД\", чиито сметки са били в КТБ. В общото дружество Йончева внесла само 5 хил. лева, а офшорната фирма - 315 хил. лева. По думите на Добрев през януари \"Далий трейдинг лимитид\" е свързана с фирма, която според одиторите на КТБ била куха и оттам били прокарвани средства от банката. В последните месеци Добрев на няколко пъти повдигаше темата с въпроси към Йончева за офшорната фирма, за източването на КТБ и за отношенията й с Цветан Василев, а  тя го призова да внесе сигнал в прокуратурата . Днес депутатът отново припомни съдружието между фирмите, за което имало данни и в Търговския регистър, и представи информация, че реалният съдружник на Йончева в \"Офроуд ООД\" е именно Цветан Василев. Той цитира и показа публикация от в. \"Капитал\" от 28 май т.г., озаглавена  \"Офшорните владения на Цветан Василев\"  - в нея се посочва, че според материали по делото за КТБ Цветан Василев е бил собственик на десетки офшорни компании, сред които и \"Далий трейдинг лимитид\". \"Имам усещане, че една кака от парламентарната група на БСП е с двата крака в батака\", обяви бившият депутат от ГЕРБ Антон Тодоров, който направи изявление пред медиите заедно с Делян Добрев в парламента днес. Тодоров попита още дали става дума за източване на КТБ през тази фирма. В отговор Елена Йончева обяви, че ще съди двамата представители на ГЕРБ за клевета. Според нея направеното от Добрев и Тодоров изявление е престъпление по чл. 286 от Наказателния кодекс, където пише, че \"който пред надлежен орган на властта набеди някого в престъпление, като знае, че е невинен, или представи неистински доказателства срещу него, се наказва за набедяване с лишаване от свобода от една до шест години и с обществено порицание\". \"Клеветата на ГЕРБ няма да спре разследването ни за къщата в Барселона, информация за която вече се появи в медиите\", каза Йончева. До този момент никой не декларирал авторство на двата клипа, появили се с около седмица разлика. Те се качват на специално създадената на 7 юли във \"Фейсбук група \"Да спрем разграбването на България\", а  част от изнесената фактология отговаря на истината , показа проверка на \"Капитал\". Миналата седмица в предаване на Сашо Диков по \"Евроком\"  премиерът Бойко Борисов отрече да има връзка с къща в Барселона .", "date": "2018.07.18", "title": "ГЕРБ иска прокуратурата да провери Елена Йончева заради \"съдружие с Цветан Василев\""}
{"url": "https://www.dnevnik.bg/bulgaria/2018/07/18/3283752_borisov_zarucha_da_se_vzemat_vsichki_merki_za_da_se/", "text": "Министър-председателят Бойко Борисов призова да се вземат всички възможни мерки, за да се спре заразата от чума по дребните преживни животни. Той подчерта, че е правилно всичко, което се прави, защото няма друга европейска и световна практика за справяне. В началото на правителственото заседание в Министерския съвет премиерът предупреди, че ако се допусне разпространението на чумата, има опасност да загине целият сектор и в продължение на 3 години България да не може да изнася нито сирене, нито кашкавал, нито масло. \"Порожанов, разпореждам ти да видиш как до `90-а година - в комунистическия режим, как се е действало в такива случаи. Армията затваря и загражда - и по същия начин. Аз гледам животни, това ти е като дете и разбирам хората, които страдат. Упрекът ми към вас, специално към агенцията по храните, е, че трябва да проявите максимално човечност – това са животинки. Да обясните, да кажете, но след това 1.1 млн. трябва да се избият, ако не се прекрати тази зараза. Има държави, с напалм горят всичко около границата, на 10-километрова зона, за да прекратят подобна зараза. Просто проявете необходимото съчувствие, човещина, бързо плащайте\", призова премиерът. Той информира, че е разпоредил да бъдат поставени елекропастири по границата в Румъния, но му били докладвали, че имало опасност, ако някое дете отидело да си играе там. \"Направете тъй, че да се реши този въпрос. Изпуснем ли заразата да мине в други населени места, тогава ще плачат всички. И компенсациите няма да бъдат в рамките на милиони, а на стотици милиони. Помолете хората да не крият животните. Един милион и 300 хиляди са овцете и козите и едно е да избием 4 хиляди или 30 хиляди\", заяви Борисов. Министърът на земеделието Румен Порожанов каза, че това се прави, както и че се изплащат компенсации. \"Прави се, след като стана проблемът, тогава тръгнахте да обяснявате\", репликира Борисов. \"Вземете всички мерки за дезинфекция\", заръча той. \"Аз си спомням по комунистическо време, където не можеше да влезе кола, камион в тези райони, без да премине такива ями за дезинфекция.\"", "date": "2018.07.18", "title": "Борисов нареди да се вземат всички мерки, за да се спре заразата с чума по животните"}
{"url": "https://www.dnevnik.bg/sport/2018/07/18/3283747_prezidentut_na_uefa_svetovno_purvenstvo_s_48_otbora/", "text": "Президентът на Европейската футболна асоциация ( УЕФА ) Александър Чеферин призова за внимателно обмисляне за увеличаването на броя на участниците в световните първенства. В момента се коментира идея за 48 отбора още на световното първенство в Катар през 2022 г., въпреки че по принцип участниците трябва да са 32. \"Не казвам, че съм против, но като президент на УЕФА аз трябва да мисля за европейските клубове. Знаем, че световното първенство в Катар ще бъде през ноември и декември, заради което сезонът в Европа трябва да се спре. В случай че има 48 отбора, това може да доведе до големи проблеми за клубните шампионати\", каза Чеферин в интервю за RT. След световното в Русия президентът на ФИФА  Джани Инфантино  обяви, че иска да увеличи броя на участниците още за шампионата в Катар. Страната домакин също разкри, че няма нищо против, но Чеферин е на мнение, че това крие рискове. \"Световното в Катар ще е по-кратко, за 32 отбора времето ще стигне, но при 48 няма. Тогава ще трябва на ден да се играят по шест мача, календарът ще се сгъсти и футболистите няма да имат никаква почивка\", каза още Чеферин. Според него  системата за видеоповторения (VAR)  се е оказала успешна на световното първенство. Президентът на УЕФА беше един от противниците на VAR и продължава да е на мнение, че няма нужда от въвеждането ѝ в Шампионската лига. \"В Русия работеше доста добре и мисля, че пътят, който сме поели, генерално ще се спазва, няма връщане назад. Все още обаче системата не е кристално ясна и ние трябва да направим детайлен анализ. Според мен още е рано да я използваме в Шампионската лига, поне през този сезон това няма да се случи\", добави Чеферин.", "date": "2018.07.18", "title": "Президентът на УЕФА: Световно първенство с 48 отбора крие много рискове"}
{"url": "https://www.dnevnik.bg/bulgaria/2018/07/18/3283764_kratki_novini_stolichnata_policiiata_izdirva_gluhoniam/", "text": "Президентът се срещна със засегнати от чумата по животните стопани Призовавам правителството за диалог с протестиращите и със стопаните на място, когато се взима всяко едно решение и особено за начина, по който това решение се изпълнява. Начинът на унищожаване на животните тук унищожава крехкото доверие на гражданите в българските институции. Това заяви президентът Румен Радев в Болярово, където се срещна със засегнатите от чумата по дребните преживни животни стопани, съобщиха от прессекретариата на държавния глава. По думите му абдикирането на държавата от важни функции като наблюдение, профилактика, карантина и пристъпването към крайната и най-лесна мярка – просто унищожаване на животните, не е решение. Попитан дали ситуацията налага да бъде свикан Консултативен съвет за национална сигурност, президентът заяви, че \"всички последствия от това заболяване трябва да бъдат ограничени по възможно най-бързия и ефективен начин и е нужно първо да се оцени как ще бъдат извършени тези дейности и какви дългосрочни стъпки ще бъдат предприети за възстановяване и стабилизиране на поминъка на местните хора\", се казва в съобщението. Кабинетът ще обезщети осъден след жалба срещу бившия му шеф Правителството ще плати 35 хил. лв. на гражданин, след като се споразумя с него, за да не продължава делото, заведено от него в Европейския съд по правата на човека (ЕСПЧ) в Страсбург. Александър Николов е подал в евросъда жалба за нарушеното му право на изразяване, тъй като е бил осъден от бившия си работодател – шефа на Националния статистически институт (НСИ), след като дръзнал да заведе преди това дело срещу него. Документът е изготвен след задълбочен анализ на възникналите през последните години бедствия, които отнеха човешки животи и нанесоха значителни икономически и социални щети, съобщават от Министерски съвет. В прилагането на стратегията са ангажирани както министерствата и държавните агенции \"Национална сигурност\" и \"Държавен резерв и военновременни запаси\", така и Националното сдружение на общините в България, частният сектор, научната общност, доброволните формирования и организациите с нестопанска цел. Документът определя превантивните насоки за ефективно намаляване на съществените рискове от бедствия и недопускане на възникването на нови такива. 57-годишният Фаро Бегович е гостувал на роднини в жк \"Мусагеница\" и е бил забелязан за последен път на 9 юли около 16.50 часа пред централния вход на търговски център на бул. \"Цариградско шосе\", съобщават от МВР. Мъжът е висок 191 см, с нормално телосложение, къса, бяла коса и кафяви очи. Глухоням е. В деня на изчезването си е бил облечен с тъмносиньо памучно яке с качулка, масленозелени памучни панталони и черни сандали. В себе си не носи документ за самоличност. Конкретната публикация за реакцията на АЕЖ–България е от 16 юли във в. \"Труд\" и гласи \"Чумата донесли бежанци от Турция\". В текста се посочва, че това е подозрение на някои от местните животновъди, които всъщност не могат да си обяснят как заразата по животните ги е достигнала. Според журналистите в статията са цитирани редица представители на организации и институции, но не е потърсено мнението им точно по този въпрос. Те призовават медиите да разбиват псевдонаучните митове, а не да ги официализират, като насаждат омраза.", "date": "2018.07.18", "title": "Кратки новини: Президентът се срещна със засегнати от чумата по животните стопани"}
{"url": "https://www.dnevnik.bg/sviat/2018/07/18/3283769_novozelandska_kompaniia_se_gotvi_da_mine_na/", "text": "Новозеландска инвестиционна компания се готви да мине на четиридневна работна седмица, след като проведеният по-рано тази година осемседмичен пробен период даде положителни резултати, предаде ДПА. \"Производителността леко се повиши, равнищата на стрес се понижиха\", каза главният изпълнителен директор на \"Пърпечуъл гардиън\" (Perpetual Guardian) Андрю Барнс в сутрешното новозеландско предаване \"Ей Ем шоу\". През март компанията започна да провежда експеримент, при който всички 240 служители запазиха пълната си заплата, но работеха само четири дни в седмицата. Екип изследователи от Университета в Окланд проследи експеримента, за да види как е се отразил на работещите. Това, което видяхме, е значително активизиране на участието и удовлетворението на персонала от работата, която вършат, както и значително засилване на намеренията на служителите да продължат да работят в компанията, като не отчитаме спад на производителността, каза пред \"Ню Зийлънд хералд\" Барнс. Преди провеждането на пробния период 54 процента от служителите са били доволни от баланса работа - личен живот, докато след експеримента делът им е нараснал до 78 процента. Проучването не се съсредоточава върху броя на работните дни или часовете, а върху факта, че компанията плаща за производителност, а не за изработено време. Експериментът сочи, че намаляването на часовете труд не се отразява на това как персоналът изпълнява седмичните си задачи. Общо взето няма промяна в произведеното от компанията преди и по време и експеримента, каза Барнс. Данните от проучването дори сочат леко повишение на производителността в повечето екипи. Шефът на \"Пърпечуъл гардиън\" сега се надява да даде началото на една по-широка дискусия по този въпрос в Нова Зеландия. Бих казал на всяка компания в Нова Зеландия - опитай, рискувай, отбеляза той. /БТА", "date": "2018.07.18", "title": "Новозеландска компания се готви да мине на четиридневна работна седмица"}
{"url": "https://www.dnevnik.bg/sport/2018/07/18/3283781_snimka_na_denia_levski_trenira_pod_policeiska_ohrana/", "text": "Футболистите на \"Левски\" се събраха за тренировка след  . Заниманието протече при полицейско присъствие, след като провалът предизвика голямо напрежение и недоволство сред феновете, които бяха обградили входове на \"Георги Аспарухов\" до късно вечерта.", "date": "2018.07.18", "title": "Снимка на деня: \"Левски\" тренира под полицейска охрана"}
{"url": "https://www.dnevnik.bg/biznes/2018/07/18/3283753_deputatite_othvurliha_iskaneto_na_bsp_za_spirane_na/", "text": "Депутатите отхвърлиха днес искането на БСП за спиране на  процедурата за концесия на \"Летище София\" . Срещу решението се обявиха 95 депутати, 59 го одобриха, а 7 се въздържаха. Споровете около бъдещата концесия продължиха повече от два часа. Дебатите по темата започнаха с информацията, че Комисията по транспорт, информационни технологии и съобщения е отхвърлила искането на левицата с 8 гласа \"за\", 12 \"против\" и един \"въздържал се\" . Мотивите на БСП за спиране на концесията  са свързани с това, че се продава печелившо дружество, което всяка година подобрява финансовите си резултати. Освен това се посочва, че в него вече са инвестирани 900 млн. лева. От левицата имат притеснения дали ще бъде запазен броят на работещите на летището, размерът на техните заплати и социалните им придобивки. От БСП се опасяват също, че концесионерът получава достъп до обект, свързан с националната сигурност. Като пълен абсурд от опозицията определиха идеята парите от концесията на \"Летище София\" да се дадат за финансиране на БДЖ. По 15 млн. лева на година и 6.2 млрд. лева инвестиции В подкрепа на концесията държавата в лицето на министъра на транспорта Ивайло Московски посочи, че това ще е най-голямата сделка, осъществявана в България. От нея страната ще получава годишно поне 15 млн. лв., както такса и 550 млн. лева при подписване на договора. Освен това за срока на концесията ще бъдат инвестирани 6.2 млрд. лева, като ще се изгради нов терминал, ще се ремонтират съществуващите, а при нужда ще се направи и нова писта. Министърът уточни, че става въпрос за цивилно летище, а по всички военни въпроси за неговото ползване последната дума ще остане на Министерството на отбраната. Московски не вижда и нищо лошо парите от концесията да отидат за изплащане на дълговете на БДЖ и покупка на нови влакове. Московски, като не може да управлява, да напусне В рамките на дискусията депутатът от БСП Георги Свиленски се оплака, че депутатите така и нямат достъп до анализа на консултанта по концесията - Световната банка. В отговор Московски каза, че ще получат анализа, но без финансовата и икономическата част. Анализирайки аргументите за стартиране на процедурата, Свиленски се спря специално на твърдението, че държавата не управлява добре своите дружества. \"При това твърдение, ако днес не спрем концесията на \"Летище София\", единственото вярно решение на Ивайло Московски е да отиде в Министерския съвет и да си депозира оставката като министър\", посочи Свиленски. \"Казах, че исторически държавата е доказала, че не е добър стопанин\", репликира транспортният министър. Георги Свиленски извади и данни, с които показа, че за летището в Белград е сключен по-добър договор за концесия като финансови показатели, въпреки че то е по-малко и по-малко натоварено. \"Некоректно е да се сравняват финалните данни за Белград и стартовите за \"Летище София\", каза обаче Московски. Депутатът от БСП направи и сложни сметки, от които направи извода, че ако летището не се даде на концесия, държавата ще получи 167 млн. лева повечe. \"Не знам откъде и какво смятате, а съм завършил математическа гимназия и съм учил финанси. За последните 20 години от летището държавата е получила 173 млн. от дивиденти\", каза в отговор Ивайло Московски. Има ли лоши и добри концесии на летища В свои изказвания депутатите от ГЕРБ изразиха учудване защо за БСП концесиите на летищата във Варна и Бургас, дадени от кабинета на Сергей Станишев, са добри, а тази за \"Летище София\" е лоша. В рамките на дебата Данаил Кирилов от ГЕРБ припомни и как БСП си променя мнението към един или друг концесионен договор в зависимост от политическата ситуация, като визира скандала с идеята за концесия на магистрала \"Тракия\". Хората го искали В изказването си пред парламента министърът на транспорта Ивайло Масковски посочи, че след като ГЕРБ са заложили концесията на летището в своята предизборна програма и хората са ги избрали, значи те подкрепят този подход. Той обвини депутатите от БСП, че отричат една нормална икономическа практика. \"Ползваме този икономически инструмент, защото е правилен и разумен, и гарантира устойчиво развитие на летището за години напред, като е защитен и националният интерес\", обобщи министърът преди гласуването.", "date": "2018.07.18", "title": "Депутатите отхвърлиха искането на БСП за спиране на концесията на \"Летище София\""}
{"url": "https://www.dnevnik.bg/bulgaria/2018/07/18/3283771_sudut_otkaza_da_cppe_zapovedta_za_izbivaneto_na/", "text": "Административният съд София-град отказа да спре заповедта за избиването на животни в Странджанско, информира БНР. Магистратите бяха сезирани от депутата от БСП за България Кристиан Вигенин, но жалбата му е обявена за недопустима. Решението на съда не е окончателно и подлежи на оспорване пред Върховния административен съд (ВАС). Според съдия Луиза Христова депутатът от левицата не е предоставил доказателства за наличието на пряк и непосредствен интерес от спирането на евтаназията на на животните заради съмнения, че са заразени с чума. Освен това атакуваната от него заповед на директора на Българската агенция за безопасност на храните, според Закона за ветеринарно-медицинската дейност не подлежи на обжалване. БСП сезира съда заради съмнения в достоверността на диагнозата \"чума по дребните преживни животни\". В жалбата си Вигенин пише, че агенцията е предприела крайни и драстични действия, каквато е евтаназията, вместо да организира други, предвидени в законодателството мерки - като карантиниране на стадата със съмнения за заболели животни или ваксинация. В момента животновъдите протестират пред Министерския съвет.  Три часа преди началото на протеста  управителният съвет на Държавен фонд \"Земеделие\" гласува увеличение на средствата за земеделските стопани, отглеждащи овце-майки и/или кози майки по помощта \"де минимис\" за овца/коза за стопаните в 7-те общини в Ямболско и Бургаско с ограничения заради чумата. Тя се вдига от 25 на 40 лв. на овца/коза. Повече по темата и как чумата по овцете стана политически въпрос четете  тук .", "date": "2018.07.18", "title": "Съдът отказа дa cпpe зaпoвeдтa зa избивaнeтo нa живoтни в Cтpaнджaнcĸo"}
{"url": "https://www.dnevnik.bg/ot_vas/novini_ot_vas/2018/07/18/3283737_fotogaleriia_dokato_narushavash_pravilata_na_putia/", "text": "\"Дневник\" представя   за последните седмици от  . В него всеки може да докладва нарушение, като качи снимка, която го показва.  на \"Дневник\" и \"Гражданите\" е с общи усилия да намалим нарушенията по пътищата. Приложението дава възможност на всеки сниман нарушител да се извини и снимката да бъде премахната. На снимката: Изпревари колоната в насрещното при непрекъсната линия.", "date": "2018.07.18", "title": "Фотогалерия: Докато нарушаваш правилата на пътя, някой те снима (част XXI)"}
{"url": "https://www.dnevnik.bg/biznes/2018/07/18/3283836_pravitelstvoto_garantira_do_100_mln_leva_na_bdj_za/", "text": "Правителството пое ангажимент пред \"БДЖ Пътнически превози\" да му отпусне до 100 млн. лева през 2020 г. за покупка на нови влакове. Това стана на днешното заседание на правителството. По-късно в парламента  министърът на транспорта Ивайло Московски обяви  пред депутатите, че дълговете на БДЖ продължават да намаляват и от над 800 милиона лева вече са малко над 100 милиона. Той защити и намеренията с парите, които държавата ще получи при подписването на  концесията за \"Летище София\" , да се изплатят дълговете на железопътния превозвач и да се инвестира в обновяване на подвижния състав. Общата сума, която България очаква при подписване на договора за аеропорта, е 550 млн. лева. В началото на април  изпълнителният директор на \"Холдинг БДЖ\" Владимир Владимиров обяви , че плановете са да бъдат купени 85 мотрисни влака на два етапа, като само първият ще се реализира от това правителство. \"Започва процес на инвестиции в \"Пътнически превози\". Ние сме се фокусирали в момента на поръчката на 41 мотрисни влака и за осигуряването на необходимото финансиране, за да се случи този проект\", каза той и допълни, че след около месец процедурата ще започне. По думите на Владимиров следващото правителство \"трябва да започне да мисли за втория етап - останалите 44 мотрисни влака. С тези 85 нови влака и с по-добрите скорости на движение българската железница щяла да придобие един средноевропейски вид. Наскоро правителството отпусна още 20 млн. лева на \"БДЖ Пътнически превози\", като целта беше да не се позволи да бъде продадена от  частен съдебен изпълнител част от сграда, в която се намира централата на БДЖ  в центъра на София, на ул. \"Иван Вазов\" 3. На 4 юли правителството отпусна безвъзмездно 104 млн. лв. на \"Холдинг БДЖ\" ЕАД. С парите трябва да се погасят задълженията на холдинга по Втория облигационен заем, сключен през 2007 г. В началото на месеца от БДЖ съобщиха, че са  постигнали договорка за подписване на споразумение с банките кредитори  на дружеството. Именно към кредиторите трябва да отидат отпуснатите от правителството пари. По този начин се спира и продажбата на активи на компанията. Парите трябва да бъдат върнати до 28 декември 2020 г.", "date": "2018.07.18", "title": "Правителството гарантира до 100 млн. лева на БДЖ за нови влакове"}
{"url": "https://www.dnevnik.bg/tehnologii/2018/07/18/3283810_ucheni_otkriha_novi_12_luni_na_jupiter_i_edna_ot_tiah/", "text": "Американски астрономи, дирещи мистериозната девета планета в покрайнините на Слънчевата система, са открили нови 12 спътника на Юпитер. Това е станало през март 2017 г. с помощта на обсерваторията \"Серо Тололо\" в Чили, но е нужно повече време, за да се потвърди откритието на  екипа на вашингтонския институт \"Карнеги\" . С новооткритите луни най-голямата планета в Слънчевата система вече има 79 спътника. Около новите има любопитни подробности. Девет от тях например се движат обратно на посоката на въртене на планетата, обикалят за 2 години и се смята, че са останки от по-голямо небесно тяло, разпаднало се под ударите на астероиди, комети и други луни. Две са доста по-близо до планетата, въртят се в нейната посока и обикалят за една година. Те вероятно са останки от друг по-голям спътник. Но една от новите луни е описана като странна. Тя е много малка - с диаметър едва около 1 километър, но траекторията ѝ пресича тези на други спътници, \"или все едно да имате някой, който кара по магистралата в насрещното движение\". Последното означава, че един ден в орбитата на Юпитер ще има грандиозен сблъсък, който според астрономите ще може да се наблюдава от Земята. Проблемът е, че подобни събития се случват веднъж на милиард години примерно. Учените предлагат странният спътник да бъде кръстен Валетудо - име на правнучка на върховния римски бог Юпитер, което всъщност е римската версия на древногръцката Хигия, богиня на здравето, чистотата и хигиената.", "date": "2018.07.18", "title": "Учени откриха нови 12 луни на Юпитер и една от тях е \"самоубиец\" (видео)"}
{"url": "https://www.dnevnik.bg/sport/2018/07/18/3283789_greshkite_ni_prez_sezona_stanaha_prekaleno_mnogo/", "text": "Директорът на \"Мерцедес\" Тото Волф смята, че отборът няма право на повече грешки, ако иска да продължи да бъде в битката за титлата във Формула 1. Шампионите за последните четири сезона при пилотите и конструкторите изпуснаха победите в последните два старта в  Австрия  и  Великобритания , въпреки че и в двата случая Валтери Ботас и Люис Хамилтън потеглиха от първа позиция. \"Допуснахме прекалено много грешки, които дадоха предимство на съперниците ни. Изпуснахме точки, които бяха за нас, затова често се налагаше просто да ограничаваме щетите\", каза Волф. Люис Хамилтън спечели старта за Гран при на Франция, който предшестваше още две състезания в следващите две седмици. Според Волф именно грешките са довели до напрежение въпреки идеалната атмосфера след успеха на \"Пол Рикар\". В Гран при на Австрия от \"Мерцедес\" потеглиха от първа редица, но и двата им болида не завършиха. Грешка в стратегията пък беше най-дискутираната. Въпреки това главният стратег на тима Джеймс Вауълс продължава да се ползва с доверие от Волф. \"Не взехме много точки в тази поредица от три състезания, въпреки че имахме най-бързата кола. След неуспехите направихме обстоен анализ и сме готови за следващите два старта. Амбицирани сме да се реваншираме, затова чакаме с нетърпение оставащата част от сезона\", добави Волф. В неделя предстои 11-ият кръг за сезона, който ще се проведе на  пистата \"Хокенхайм\" в Германия . \"Мерцедес\" спечели последните две издания през 2014 и 2016 г., но този път се очаква температурите да са много високи, което може да фаворизира \"Ферари\". След десет старта Себастиан Фетел води с осем точки пред Хамилтън (171 срещу 163 точки).", "date": "2018.07.18", "title": "Грешките ни през сезона станаха прекалено много, смятат в \"Мерцедес\""}
{"url": "https://www.dnevnik.bg/bulgaria/2018/07/18/3283831_protestirashti_jivotnovudi_opitaha_da_nahluiat_v/", "text": "Животновъди изляха мляко и изгориха вълна и опитаха да пробият полицейската жива верига и да нахлуят в сградата на Министерския съвет, съобщи агенция \"Фокус\". Те протестират срещу избиването на кози и овце заради  заболяването чума  и ниските цени за компенсация, въпреки че Държавният фонд \"Земеделие\"  гласува увеличение на сумата  от 25 на 40 лв. на овца/коза. Протестиращите искат оставката на министъра на земеделието Румен Порожанов и неговия заместник с ресор животновъдство Цветан Димитров. Те блокираха и движението по бул. \"Княз Ал. Дондуков\" и искат управляващите да слязат и да ги изслушат. В селата Кости и Воден вече са изплатени обезщетенията за евтаназираните животни заради чумата. Това каза малко по-рано в Министерския съвет министърът на земеделието, храните и горите Румен Порожанов, цитиран от агенция \"Фокус\". На заседанието министър-председателят Бойко  Борисов нареди да се вземат всички възможни мерки , за да се спре заразата. \"В съседните на засегнатите райони - в седемте общини, стадата, които не са в засегнатите райони, в момента не могат да търгуват своето мляко, тъй като имат ограничение. Затова компенсацията, която правим в момента, завишихме от 25 на 47 лв. В контекста на форсмажора, който възникна за стадата, които са евтаназирани, вървят протоколите, утре ще отидем и на място, за да могат стопаните да подпишат протоколите и да получат големите плащания\", каза още министърът. Порожанов информира още, че вече е започнало почистването на районите, които създават предпоставки за чума. Огнищата към днешна дата са пет. За 4000 животни ще трябва да платим обезщетения за малко над 1 млн. лв., 75% от тях ще бъдат предоставени от Европейската комисия за възстановяване, обяви още Порожанов. \"Има призиви да дадем 300 евро, а комисията ще ги върне. Това няма как да стане. Не е нужно да правим такъв популизъм. Ще направим и допълнителни искания по отношение на разходи, които са допустими за допълнителни средства – за това, което е допустимо по директива да кандидатстваме по него. Комисията е напълно отворена да подпомага подобни болести. Например за африканската чума по свинете, която мина през Чехия, Полша и в момента е в Румъния, комисията е адекватна както със справянето с болестта, така и в компенсирането на нанесените щети\", обясни министърът.", "date": "2018.07.18", "title": "Протестиращи животновъди опитаха да нахлуят в Министерския съвет"}
{"url": "https://www.dnevnik.bg/sviat/2018/07/18/3283850_orban_pristiga_v_izrael_na_fona_na_obvineniia_v/", "text": "Виктор Орбан, десният антиимигрантски настроен премиер на Унгария, чиито критици го обвиняват в склонност към авторитаризъм, пристигна днес в Израел на двудневно посещение, което със сигурност ще произведе критики и полемика. Орбан, който с лекота беше преизбран за трети мандат през април, ще се срещне с министър-председателя Бенямин Нетаняху в четвъртък, както и с президента Реувен Ривлин. В програмата му са включени също посещение на Западната стена, мемориала Яд Вашем и среща - необичайна за гостуващи министър-председатели - с главния равин Давид Лау. Не е планирано посещение в палестинските територии. Когато посещението беше обявено по-рано този месец, опозиционните депутати Яир Лапид и Тамар Цандберг се обявиха против него. Лапид каза, че е \"обезпокоително\", че Нетаняху превръща Израел в най-добър приятел на европейски режими, които стават все по-нелиберални. Цандберг каза, че Нетаняху не трябва да легитимира Орбан, когото някои обвиняват в разпалване на пламъците на антисемитизма. По-рано тази седмица израелският посланик в Унгария Йоси Амрани каза по унгарския телевизионен канал АТV, че \" Унгария и Израел  са съюзници, партньори и приятели\". Говорейки за последователната подкрепя на Унгария за Израел в ЕС и на международни форуми, Амрани каза: \"Като израелец съм много благодарен на Унгария за подкрепата ѝ за Израел. Вие като унгарец може да се гордеете с моралната подкрепа, ръководството и смелостта, които вашето правителство [и] вашите дипломати демонстрират на различни международни форуми.\" Например сред държавите от ЕС Унгария последователно гласува \"въздържал се\", вместо да гласува против Израел в ООН. Тя се въздържа през декември при гласуването в Общото събрание на ООН, което осъди САЩ за преместването на  посолството им в Ерусалим ; през май, когато Комисията за човешките права на ООН гласува за създаване на разследваща комисия за насилието по границата с Газа; и миналия месец, когато Общото събрание осъди насилието в Газа и прие резолюция, призоваваща за защита на цивилното палестинско население. Унгария допринесе много за неприемането на резолюция на ЕС през декември, която щеше да осъди САЩ за решението им да преместят посолството си в Ерусалим. Израел според \"Канал 10\" също помага дипломатически на Унгария. След молба до Нетаняху от Орбан миналата година Израел, както се съобщава, е работил в полза на Будапеща във Вашингтон, включително уреждайки срещи по-рано тази година между държавния секретар на САЩ и унгарския външен министър и среща между съветниците по националната сигурност на двете държави. Миналото лято, точно преди Нетаняху да отиде в Будапеща за среща на високо равнище с Орбан, както и с лидерите на Полша, Чехия и Словакия, унгарският премиер похвали  Миклош Хорти , лидер на Унгария през Втората световна война, когато 600 000 от общо 800 000 евреи в страната са убити в холокоста. Пътуването на Нетаняху предизвика също критики в Израел, защото стана в разгара на антиимигрантската кампания с билбордове на унгарското правителство, която според мнозина е имала антисемитски оттенък, защото използваше образа на  Джордж Сорос  - роден в Унгария еврейски финансист, който е яростен критик на Орбан, както и на политиката на Израел. Амрани в телевизионното си интервю се обяви против охарактеризирането на определянето на Унгария като антисемитска държава. \"Какво е положението в Унгария? Повече от четвърт милион израелски туристи пътуват дотам и те са в безопасност. Там е най-голямата еврейска общност в Централна Европа; по моя информация тя също се чувстват в безопасност. Освен това има и възраждане на еврейския живот в тази страна, с инвестиции в болници, обновяване на синагоги, в еврейската култура. Това означава респект, това означава интеграция и известно уважение към еврейската култура\", каза той. \"Това не е антисемитизъм според моето определение за  антисемитизъм . Мисля, че унгарците, когато хората ги обвиняват, че са антисемити, трябва да настояват за доказателства. Трябва да са настъпателни, а не да се отбраняват по този въпрос.\" Посещението на Орбан идва по-малко от две седмици след като Нетаняху бе залят от вълна от критики заради одобрението на обща  декларация за холокоста  с полското правителство, която според критици значително омаловажава ролята на поляците в геноцида. Декларацията беше част от сделка, според която Полша да декриминализира член от спорен законопроект, който би обявил за престъпление, наказуемо с до три години затвор, използването на израза \"полски лагери на смъртта\" вместо \"германски лагери на смъртта в Полша\". Полското правителство, подобно на унгарското, е обвинявано в проява на антидемократичен уклон. И подобно на Унгария също е сред най-силните дипломатически поддръжници на Израел в ЕС. По-рано тази седмица \"Амнести интернешънъл\" призова Яд Вашем да отмени планираното посещение на Орбан на обекта. Международната правозащитна организация призова също за обществени протести, ако посещението бъде разрешено. \"Яд Вашем години наред служи да легитимира за израелските правителства сътрудничеството и дипломатическите отношения с лидери, които са тиранични, фашистки, антисемитски и военопрестъпници, за да получи подкрепа за разнообразни действия на Израел, които нарушават човешките права и международното право\", се казва в изявлението.", "date": "2018.07.18", "title": "Орбан пристига в Израел на фона на обвинения в антисемитизъм"}
{"url": "https://www.dnevnik.bg/sviat/2018/07/18/3283854_bivshiiat_shef_na_fbr_podkrepi_demokratite_za/", "text": "Бившият директор на американското ФБР  Джеймс Коми , уволнен миналата година от президента Доналд Тръмп, призова избирателите да подкрепят демократите на междинните избори през ноември, предаде агенция \"Асошиейтед прес.\" \"Всички, които вярват в  ценностите на тази страна , трябва да гласуват за демократите тази есен. Историята ни гледа\", написа той. Наскоро  бившият шеф на ФБР  каза, че вече не се смята за републиканец. В понеделник след пресконференцията на Тръмп с руския президент Владимир Путин Коми писа в \"Туитър\": \"Това бе денят, когато американски президент застана на чужда земя до един способен да убива лъжец и гангстер и отказа да подкрепи собствената си страна\".", "date": "2018.07.18", "title": "Бившият шеф на ФБР подкрепи демократите за междинните избори"}
{"url": "https://www.dnevnik.bg/bulgaria/2018/07/18/3283814_sv_sinod_niama_spisuk_na_slujitelite_si_za_da_gi/", "text": "С обяснение, че не разполага със списък с данните на църковните служители от цялата страна от 1989 г. до днес, Св. Синод на Българската православна църква (БПЦ) е отказал да ги предостави на Комисията по досиетата, с което блокира проверката на членовете на управителните си органи за принадлежност към структурите на Държавна сигурност. Това се вижда от публикуваните от Комисията по досиетата две писма. С едното тя иска от Св. Синод трите имена, ЕГН и длъжностите на всички, които влизат в ръководните органи по Устава на Българската православна църква от 10.11.1989 г. до днес. От него се разбира, че от комисията са отправили същото искане още през 2011 г., но тогава са получили непълни списъци. Второто писмо е отговор от Св. Синод, подписано от патриарха на Българската църква Неофит, който е и председател на синода. В него той казва, че е \"съвсем невъзможно искането да бъде изпълнено\", защото личните данни на църковните настоятели от 1989 г. до днес \"едва ли се пазят\". В отговора се казва, че БПЦ не разполага с подобни списъци и има две възможности да бъде изпълнено искането на комисията. Единият е тепърва българската църква да се заема със създаването на подобен архив. Това обаче е дейност, за която \"църквата няма ресурси. Вторият подход е комисията да отправи запитване за данните до всички енорийски църкви, \"които са самостоятелни юридически лица\". В писмото се отбелязва, че длъжностите, които попадат в църковната \"управителна власт\", не съвпадат със \"светския смисъл на думата\". Казва се и че, светския закон не държи сметка за особения, духовен и морален характер на отношенията в църквата. По тази причина от синода биха се \"искрено учудили\", ако комисията поиска църквата да бъде санкционирана за нещо, което е \"неизпълнимо\". Същевременно в отговора се отбелязва, че е отделен въпрос доколко църквата може да изгражда такива данни в светлината на последните европейски регламенти за защита на личните данни\".", "date": "2018.07.18", "title": "Св. Синод няма списък на служителите си, за да ги провери Комисията по досиетата"}
{"url": "https://www.dnevnik.bg/sviat/2018/07/18/3283758_brjuksel_naloji_na_gugul_rekordna_globa_ot_5_mlrd_evro/", "text": "Европейската комисия наложи на \"Гугъл\" глоба от 4.34 млрд. евро по казуса за \"Андроид\", съобщи еврокомисарят по конкуренцията  Маргрете Вестегер . Според Брюксел компанията е наложила ограничения върху операционната система в полза на собствените си продукти, така че да гарантира монопола си сред онлайн търсачките. Тя трябва да прекрати това в идните 90 дни или ще понесе допълнителни наказания от 5% от дневния оборот на компанията майка \"Алфабет\". От търсачката вече обявиха, че ще обжалват. Комисията смята, че \"Гугъл\" е задушила избора и иновациите при редица мобилни приложения и услуги, като е преследвала цялостна стратегия по отношение на мобилните устройства, целяща защита и разширяване на господстващото ѝ положение при общото търсене в интернет. \"Гугъл\" е изисквала от производителите да инсталират предварително неговия браузър Chrome и неговото приложение за търсене Google Search, за да им предостави лиценз за своя магазин за приложения Play Store. Освен това е извършила плащания до определени големи производители и оператори на мобилни мрежи, при условие че инсталират предварително и ексклузивно приложението Google Search на своите устройства; a също така е попречила на производителите, желаещи да инсталират предварително приложения на Google, да продават мобилни устройства, работещи с алтернативни версии на Android, които не са одобрени от Google (т.нар. \"форкове на Android\"), обясняват от ЕК. \"Гугъл\" вече е изправена пред две други обвинения - че промотира свои продукти в търсачката вместо тези на конкурентите си, и че  AdSense  е попречил на уебсайтове на трети страни да се снабдяват с реклами, свързани с дадено търсене, от конкуренти на Google. Миналата година ЕК наложи на компанията  рекордната глоба от 2.42 млрд . евро за злоупотреба с доминиращо положение на пазара. Днешното решение вероятно ще засили още повече напрежението между Брюксел и Силициевата долина, отбелязва \"Политико\". \"Майкрософт\", \"Гугъл\" и \"Интел\" вече дължат общо 6 млрд. евро в глоби, като се изключи днешната. Комисията поиска и \"Епъл\" да върне 13 млрд. евро в данъци на ирландското правителство – нещо, което Ирландия и производителят на \"Айфон\" обжалват. То вероятно ще е само началото на продължителна правна битка, която може да стигне и до Съда в Люксембург. Според комисията \"Гугъл\" се намира в господстващо положение при предоставянето на услуги за общо търсене в интернет, както и при поставянето на реклами при търсене на уебсайтове на трети страни в цялото ЕИП, с пазарен дял съответно над 90% и 80%. Господстващото положение само по себе си не представлява проблем по нормативната уредба на ЕС за конкуренцията. Предприятията с господстващо положение обаче носят отговорност за това да не злоупотребяват със своята мощна пазарна позиция, като ограничават конкуренцията както на пазара, на който те са с господстващо положение, така и на съседните пазари.", "date": "2018.07.18", "title": "Брюксел наложи на \"Гугъл\" рекордна глоба от 4 млрд. евро"}
{"url": "https://www.dnevnik.bg/sviat/2018/07/18/3283506_portugaliia_udvoi_otriada_za_burzo_reagirane_pri/", "text": "Правителството на Португалия удвои до 1064 души състава на специалната част на Националната републиканска гвардия за бързо реагиране при горски пожари. Те са снабдени с 80 нови джипа с висока проходимост и с нови 17 бази се увеличи до 39 броят на местата - предимно в предразположените към това бедствие северни части на страната - от които да се действа, преди пожарът да е излязъл извън контрол. Това е част от новата стратегия, приета, след като миналата година в най-смъртоносните в съвременната история на Португалия горски пожари загинаха 114 души. Част от нея предвижда преминаване от доброволци към професионалисти. \n     За целта се провеждат и учения, които зачестиха с напредването на лятото и увеличаването на опасността за евкалиптовите гори. В края на миналата седмица правителството заседава извънредно във вътрешността на страната, която се оказа забравена от властите до трагедията от миналата година. За прочистване на обраслите в сухи храсталаци гори бяха обявени данъчни облекчения, инвестиции и други мерки. Реално ефект може да се почувства след години. За записване в новата специална част са призовани членове на националната гвардия, наброяваща около 21 000 души, които трябва да преминат през тестове за физическо и психическо състояние, както и 6-седмично обучение. \"Ройтерс\" описва тренировка на един такъв екип, базиран в Помбал. При сигнал за тревога пожарникарите бързо се качват на хеликоптер, който ги спуска с оборудването им, те окачват на въжето специален съд за загребване на вода и веднага започват да гасят с лопати, метли и раници-водоноски, докато дойде помощ от въздуха.                     ", "date": "2018.07.18", "title": "Португалия удвои отряда за бързо реагиране при горски пожари"}
{"url": "https://www.dnevnik.bg/evropa/2018/07/18/3283866_bulgariia_e_sred_stranite_privlekli_nai-mnogo/", "text": "България е сред страните, привлекли най-много инвестиции по т.нар. план \"Юнкер\". Ако привлечените инвестиции се разглеждат спрямо БВП, сред държавите начело са Гърция, Естония, Литва, България и Финландия, посочва пресслужбата на Европейската комисия. От юли 2015 г. Европейският фонд за стратегически инвестиции (ЕФСИ), познат и като плана \"Юнкер\", е привлякъл 335 милиарда евро допълнителни инвестиции в ЕС. С подкрепата на бюджетна гаранция от ЕС и на собствените ресурси, предоставени от групата на Европейската инвестиционна банка (ЕИБ), са били одобрени 898 действия, които се очаква да доведат до инвестиции за 335 милиарда евро в 28-те страни - членки ЕС. Това е повече от първоначалната цел от 315 милиарда евро, определена през 2015 г., когато ЕФСИ започна да функционира като съдействие за преодоляване на недостига на инвестиции в резултат на финансовата и икономическа криза. Очаква се 700 хил. малки и средни дружества да се възползват от подобрен достъп до финансиране. Предвид успеха на ЕФСИ Европейският съвет и Европейският парламент се споразумяха миналата година за удължаване на неговото действие, както и за увеличаване на мащаба му на 500 милиарда евро до края на 2020 г. Работни места и растеж По оценка на икономическия отдел на ЕИБ дейностите по ЕФСИ вече са подкрепили над 750 хил. работни места. Изчисленията показват, че благодарение на плана БВП на ЕС вече се е увеличил с 0.6%, като се очаква до 2020 г. увеличението да бъде 1.3 на сто. Две трети от привлечените 335 милиарда евро са частни средства. Измерено спрямо размера на икономиката, най-голямо е въздействието в държавите, които бяха тежко засегнати от кризата - Кипър, Гърция, Ирландия, Италия, Португалия и Испания. Какво е финансирал планът \"Юнкер\" Планът \"Юнкер\" позволява на групата на ЕИБ да финансира операции, които са по-рискови в сравнение с нейните обичайни инвестиции. Често подкрепените от ЕФСИ проекти са силно иновативни, осъществяват се от малки предприятия без кредитна история или обединяват по-малки инфраструктурни нужди по сектори и географски обхват. Подкрепата за такива проекти изискваше от групата на ЕИБ да разработи нови финансови продукти, например рисков дълг с характеристики на собствен капитал или инвестиционни платформи. Планът \"Юнкер\"позволява също на ЕИБ да одобрява по-голям брой проекти, отколкото би било възможно без гаранция от бюджета на ЕС, както и да достига нови клиенти: 75% от получателите на подкрепа от ЕФСИ са нови за банката. Благодарение на подкрепата на ЕФСИ, ЕИБ и нейната дъщерна структура за финансиране на малки предприятия, Европейския инвестиционен фонд (ЕИФ), са инвестирали в 898 операции и са предоставили рисково финансиране на 700 хил. малки и средни предприятия в широк кръг от сектори и във всички 28 държави от ЕС. Примерите за това варират от новаторски решения в областта на здравеопазването в Испания до кръгова икономика в Чешката република и производство на храни в Гърция. Ползите Благодарение на ЕФСИ: - още 15 милиона домакинства имат високоскоростен широколентов достъп до интернет; - повече от 500 хил. социални и достъпни жилища са построени или обновени; - 30 милиона европейци се ползват от подобрени здравни услуги; - 95 милиона пътници годишно се радват на по-добра железопътна и градска инфраструктура; - 7.4 милиона домакинства са захранени с енергия от възобновяеми източници.", "date": "2018.07.18", "title": "България е сред страните, привлекли най-много инвестиции по плана \"Юнкер\""}
{"url": "https://www.dnevnik.bg/bulgaria/2018/07/18/3283901_oblekchava_se_procedurata_za_kandidatstvane_na/", "text": "От 1 септември 2019 година ще се създадат по-добри условия за спорт в детските градини, училищата и университетите, се казва в съобщение на правителствената пресслужба. Това става възможно с приети на днешното заседание на правителството промени в постановление, с което се определят парите за физическо възпитание и спорт. Те се осигуряват от държавния бюджет и от бюджетите на общините.  Отпада изискването не по-малко от 50% от парите за физическо възпитание да се разходват за тренировки и състезания. Така образователните институции, които се затрудняват при осигуряване на необходимите спортни уреди и пособия, ще могат да заделят повече пари за тях. Тези, които са купили уреди от собствения бюджет, ще могат да насочат повече пари за физическо възпитание и спорт. Ще бъдат унифицирани изискванията за кандидатстване за пари за физическо възпитание и спорт на детски градини и училища. Същевременно ще бъде намалена административната тежест, като отпада изискването за участие на училищното настоятелство при изготвянето на проектите на държавните и общинските училища, както и на изискването за съгласуване конкретно със съответната комисия на общинския съвет на проектите на общинските детски градини и училища. Определят се конкретни разпоредби за финансирането на дейностите за общинските детски градини и училища, като за вносител на проекта на постановление се определя министърът на образованието и науката. Въвежда се също механизъм на отчетност на разходването на парите пред обществените съвети в детските градини и училищата, както и пред студентските съвети във висшите училища. ", "date": "2018.07.18", "title": "Облекчава се процедурата за кандидатстване на детските гадини и училищата за пари за спорт"}
{"url": "https://www.dnevnik.bg/biznes/turizam/2018/07/18/3283873_cena_ot_20_leva_za_chadur_i_shezlong_na_plaja_sv_sv/", "text": "Свети свети Константин и Елена холдинг\" АД е определен за концесионер на южния плаж в курорта с решение на правителството от днес. Преди почти месец  дружеството беше обявено за стопанин  и на големия плаж в курорта. Концесията е за срок от 15 години, като в платената зона ползване на чадър и шезлонг ще струва 20 лева. Същата е цената и на другия плаж в курорта. До месец \"Свети свети Константин и Елена холдинг\" трябва да подпише договора, като за първата година ще плаща на държавата почти 101 хиляди лева с ДДС. Концесията може да започне най-рано на 1 януари 2019 година.", "date": "2018.07.18", "title": "Цена от 20 лева за чадър и шезлонг на плажа \"Св. св. Константин и Елена–юг\""}
{"url": "https://www.dnevnik.bg/bulgaria/2018/07/18/3283871_ministerstvo_na_turizma_shte_razpolaga_s_dopulnitelni/", "text": "През настоящата година Министерството на туризма ще може да поема допълнителни ангажименти за разходи в размер до 4 774 000 лв., реши кабинетът по време на редовното си заседание. Приети са промени в утвърдените максимални размери на ангажиментите за разходи на ведомството, които могат да бъдат поети през 2018 г. Увеличението ще бъде за сметка на намаление на равни части от полагащите се ангажименти за разходи за периода 2019-2021 г., с което ще бъде запазен одобреният разходен таван на бюджета на министерството. Предвижда се да бъде продължена успешно реализацията на дейностите в сектор \"Туризъм\" за осъществяване на интегрирана комуникационна кампания на целеви пазари. Целта е през тази година да се поемат ангажименти за комуникационен микс от телевизионна, външна, печатна, радио- и онлайн реклама, както и чрез организиране на В2В събития, медийни срещи и пресконференции, с които да се стимулира изборът на България като туристическа дестинация. Реализираните досега кампании, както и представянето на България на международните пазари, доведоха до много добрите резултати през 2017 година, както официалната статистика показа, съобщават от правителствената пресслужба. България е посетена от близо 9 млн. чуждестранни туристи, което е увеличение със 7.6% спрямо същия период на миналата година. Увеличеният брой туристи повишава значително и приходите от международен туризъм - те възлизат на над 6.895 млрд. лв. за 2017 г. Ръстът спрямо рекордната досега в историята на българския туризъм 2016 г. е 9.3%, като тогава приходите са били 6.311 млрд. лв.", "date": "2018.07.18", "title": "Министерството на туризма ще разполага с допълнителни 5 млн. лв. за реклама"}
{"url": "https://www.dnevnik.bg/sport/2018/07/18/3283738_olimpiiskite_igri_v_tokio_sa_zaplasheni_ot_ekstremno/", "text": "До началото на  летните олимпийски игри в Токио  остават малко повече от две години, като първите притеснения пред организаторите са вече налице. Надпреварата е заплашена да се проведе при екстремно топло време, като температурите в последните дни в столицата на Япония надхвърлиха 40 градуса, пише \"Ройтерс\". За пръв път от 2013 г. горещините взеха жертви в страната. До момента в резултат на необичайно топлото време в съчетание с високата влажност на въздуха са загинали най-малко 14 души, а близо 2000 са получили топлинен удар. Игрите ще бъдат открити на 24 юли 2020 г., като по това време от годината средната температура в Токио е около 25 градуса по Целзий. По-рано през годината някои експерти предупредиха за възможни топлинни удари по време на игрите, които ще продължат до 9 август. Притеснението за  организаторите  е, че екстремните температури може да доведат промяна в програмата и дори отлагане на някои стартове. По време на среща с медиите днес домакините уточниха, че приоритет в организирането на игрите е справянето с горещото време. Част от мерките включват изграждането на по-голям покрив и инсталирането на вентилатори за зрителите на олимпийския стадион. Специална програма ще дава постоянна обратна връзка за условията към организаторите, които ще могат да регулират температурата. Гредите от вътрешната страна на покрива са направени от дървен материал и имат за цел да позволят въздухът на стадиона да циркулира, което да охлажда зрителите. Те ще получат също насоки при какви обстоятелства даден старт може да бъде отложен при опасност от горещини. От топлото време се оплакаха също някои бегачи, които често тичат около Императорския дворец в Токио. \"Бягам тук през последните пет години, но за пръв път не можах да завърша дистанцията два пъти през миналата и тази седмица. Времето наистина е екстремно топло\", каза 44-годишният Тацуро Абе пред \"Ройтерс\". ", "date": "2018.07.18", "title": "Горещините донесоха притеснение за организаторите на олимпийските игри в Токио 2020"}
{"url": "https://www.dnevnik.bg/bulgaria/2018/07/18/3283861_sofiia_praid_iska_promiana_v_nakazatelniia_kodeks_za/", "text": "За промяна в Наказателния кодекс след намаляване на присъдите за убийство по хомофобски подбуди, призовава екипът на \"София прайд\". В съобщение до медиите организациите разказват за окончателно решение на Върховния касационен съд (ВКС) от 2 юли, с което са снижени наказанията на двамата подсъдими за убийството на студента Михаил Стоянов през 2008 г. в столичната Борисова градина. Магистратите взеха предвид множество смекчаващи вината на Александър Георгиев и Радослав Кирчев обстоятелства като младата им възраст, чисто съдебно минало и прекомерна продължителност на делото. Наказанието на Георгиев бе намалено от 15 на 10 години затвор, а на Радослав Кирчев, който по време на престъплението е бил непълнолетен - от 6 години на 4 години и половина. От присъдите на убийците ще бъдат приспаднати 2 години, прекарани под домашен арест. Това значи, че Кирчев ще прекара в затвора 2 години и половина, подчертават от екипа на \"София прайд\". За намаляването на присъдите съдът се аргументира с това, че убийството не е извършено по хулигански подбуди, което е вид квалифицирано престъпление, изискващо по-високи наказания. ВКС приема за правилна квалификацията - убийство, извършено по \"особено мъчителен\" за жертвата начин. Екипът на \"София прайд\" настоява за промяна в Наказателния кодекс, с която да се въведат квалифицирани състави за престъпления, извършени по хомофобски или трансфобски подбуди - на основата на сексуална ориентация и полова идентичност или изразяване на пола, както това е сторено за престъпленията по расистки и ксенофобски подбуди. 26-годишният Михаил Стоянов беше пребит до смърт от младежи, които \"прочиствали парка от гейове\", през есента на 2008 г., а  пет години делото не можеше да стигне до съд  заради проточило се разследване. Мотивът на нападателите бил, че Михаил им заприличал на гей. Той е бил нападнат в гръб с ритници и юмруци. Умира от задушаване, след като му е била счупена подезичната кост. По делото така и не се разбра как подсъдимите са разбирали кои от жертвите им са хомосексуални. Към момента на убийството Михаил Стоянов е на 25 години и е студент по медицина в София. \"Убийството е първият документиран и получил широка публичност случай на убийство по хомофобски подбуди у нас, което го прави с особено важно значение както за съдебната практика, така и за лесбийките, гейовете, бисексуалните, трансджендър и интерсекс (ЛГБТИ) хората в България. Знаковото дело е пример и за бавно правосъдие - цели две години убийците на Михаил не бяха известни, а три години след това бяха нужни на прокуратурата да изправи пред съда само част от отговорните\", се казва още в съобщението. В него се допълва, че сега действащото законодателство нито признава на жертвите на хомофобски и трансфобски престъпления, нито отправя на извършителите послание, че сексуалната ориентация или половата идентичност не могат да бъдат причина за посегателство. \"Липсата на нужната поради това специфична забрана и на пропорционално по-висока санкция на този вид престъпления поставя България на последно място в Европейския съюз по този критерий, заедно с Полша, Чехия, Италия и Латвия\", посочват от екипа на \"София прайд\". Повече за статистиката на извършените престъпления в столичния парк четете  тук .", "date": "2018.07.18", "title": "\"София прайд\" иска промяна в Наказателния кодекс за убийство по хомофобски подбуди"}
{"url": "https://www.dnevnik.bg/zelen/2018/07/18/3283870_mejdunarodna_ekspediciia_shte_prouchva_klimatichnite/", "text": "Международна океанографска експедиция ще проучва климатичните промени в района на Черно море за последните 20 000 години. Изследването ще се извърши на научноизследователския кораб \"Пелагия\" под холандски флаг, който е получил разрешение от българското правителство за престой в акваторията на страната. За това решение на кабинета съобщи пресслужбата на Министерския съвет. Данните ще послужат за подобряване на моделите за изучаване на съвременните промени в климата. Експедицията ще се осъществи в периода от 16 до 22 август т.г. и е част от две взаимосвързани научни програми на Нидерландския център за земни системи и на института Шонген за анаеробна микробиология, ръководени от Нидерландския институт за морски изследвания. Дейностите по реализацията на разработваните програми се финансират изцяло от холандската организация за научни изследвания и Европейския изследователски съвет. Ръководител на експедицията е д-р Лаура Вилануева, а от българска страна ще вземе участие старши научен сътрудник Любомир Димитров от Института по океанология към Българска академия на науките във Варна. ", "date": "2018.07.18", "title": "Експедиция ще проучва климатичните промени в района на Черно море"}
{"url": "https://www.dnevnik.bg/politika/2018/07/18/3283883_bulgariia_prashta_iskane_za_sutrudnichestvo_s_ecb_i/", "text": "Правителството днес даде мандат на финансовия министър да подаде официално заявление за осъществяване на близко сътрудничество с Европейската централна банка (ЕЦБ), съобщи пред журналисти след правителственото заседание Владислав Горанов, цитиран от БТА. Това формално решение от днес е в резултат на дългогодишна комуникация между българските власти и страните от еврозоната, Европейската комисия и ЕЦБ като част от пътната карта за присъединяване на България към еврозоната и на българския лев към механизма ERM-2, каза още финансовият министър. До няколко часа писмото ще бъде изпратено, допълни той. Знаете, че на 12 юли българското правителство и централната банка изпратиха писмо за намерение за начина, по който ние виждаме присъединяването на България към ERM-2 като предпоставка за влизането на страната в еврозоната. В резултат започва да тече проучване на ЕЦБ, доколко нашето законодателство ще бъде адаптирано, така че надзорните решения на ЕЦБ да имат правна сила и да са директно приложими за тези български банки, за които ЕЦБ прецени, че иска директно да упражнява надзорни функции. В съответствие с правилата подобно отключване трае от 6 до 12 месеца. Разбира се, много зависи от това доколко българските власти ще успеят бързо да адаптират националното законодателство, за да гарантират стабилността на актовете на ЕЦБ и тяхната приложимост, каза министърът. Това, което ще изпратим днес, освен официалното заявление за осъществяване на близко сътрудничество с ЕЦБ по отношение на банковия надзор е и проект на изменение на българското законодателство. С него ние ще заявим нашето виждане как българското законодателство трябва да бъде променено така, че да отговаря на изискванията на регламента на ЕС, каза Горанов. Страните - членки на еврозоната, заявиха, че в момента, в който ЕЦБ даде положителна оценка на възможността за близко сътрудничество, ще подкрепят присъединяването на лева към ERM-2, а това е изминаването на по-голямата част от пътя към еврозоната, каза Горанов. Нашите европейски партньори ни казаха, че това е най-доброто, което в момента може да ни предложат, ако искаме да се присъединим към най-богатия клуб в света - клубът на държавите, членки в еврозоната, каза Горанов. Позиция на Еврогрупата от 12 юли в Брюксел е изключително позитивен знак. За пръв път черно на бяло държавите от еврозоната се ангажират с конкретни срокове и решения по отношение на Българската перспектива към еврозоната. Продължавам да вярвам и това се споделя и от БНБ, че това е правилният път, добави той.  Системата на паричен съвет и връзването на българския лев към еврото до голяма степен ограничава възможността на Българската народна банка да прави монетарна политика и тя изцяло заради системата на паричен съвет е преотстъпена на ЕЦБ. Влизайки в еврозоната, ние ще започнем да участваме в решенията, свързани с паричната политика на съвета, и това е едно от най-малките предимства, които ще получим, освен увеличаването на доверието в нашата икономика, намаляването на транзакционните разходи за бизнеса и всички други предимства, които този клуб на богатите и развити европейски държави гарантира като успехи за една малка и отворена икономика като българската, каза Горанов. Имам уверението на нашите европейски партньори, независимо че част от критериите, заложени в нашето писмо за намерение, са трудно измерими, че ние ще бъдем третирани партньорски и единственото нещо, което се иска от нас, е да докажем, че можем да изпълняваме правилата, по които функционира Европейският паричен съюз, каза още Владислав Горанов.", "date": "2018.07.18", "title": "България праща искане за сътрудничество с ЕЦБ и проект за промени в законодателството"}
{"url": "https://www.dnevnik.bg/bulgaria/2018/07/18/3283928_pravitelstvoto_odobri_godishniia_doklad_za/", "text": "Правителството одобри Годишен доклад за състоянието на националната сигурност през 2017 г. Неговата цел е да представи оценките на изпълнителната власт за рисковете, опасностите и заплахите, за ефективността и ефикасността на политиката за национална сигурност, за действията, които институциите на държавната власт планират да предприемат през следващия период. В доклада се съдържат оценки за вътрешнополитически събития, за процеси по реализиране на международни проекти и за събития в конфликтни райони в други държави. Посочени са действията, предприети от институциите в съответствие със Стратегията за национална сигурност на Република България, приета през 2011 г. Годишният доклад за състоянието на националната сигурност през 2017 г. ще бъде внесен за разглеждане от Народното събрание, когато ще бъде оповестено и неговото съдържание.", "date": "2018.07.18", "title": "Правителството одобри годишния доклад за състоянието на националната сигурност"}
{"url": "https://www.dnevnik.bg/sport/2018/07/18/3283894_noviiat_zakon_za_sporta_triabva_da_bude_gledan_na/", "text": "Законопроектът за физическото възпитание и спорта (ЗФВС) се очаква да бъде гледан на второ четене в парламента в началото на септември, заяви министърът на младежта и спорта Красен Кралев. \"Законопроектът е готов. Процедурата е излязла от моите правомощия и контрол. Наистина има известно забавяне в комисиите в парламента, но това се дължи на факта, че депутатите от всички парламентарни групи се обединиха около идеята да се изработи един действително работещ и справедлив закон\", каза Кралев в интервю за \"24 часа\". На първо четене  проектът за новия закон  получи 105 гласа \"за\" от депутатите на ГЕРБ, \"Обединените патриоти\", \"Воля\" и ДПС , а 52 гласа \"против\" дойдоха от БСП. \"Удовлетворен съм, че всички партии и институции взеха отношение. От Народното събрание ме уведомиха, че се очаква в началото на септември законът да бъде гледан на второ четене\", добави министърът. Какво предвижда законът В него са заложени промени по отношение на възможностите за инвестиции в спортни обекти и съоръжения, по отношение на статута, правата и задълженията на спортните организации, както и регламентирането на ниво закон на борбата срещу употребата на допинг. От спортното министерство твърдят, че новият закон ще засили контрола и изискванията към спортните организации, които получават държавно финансиране. В закона е заложена възможност за безвъзмездно отдаване под наем на спортни обекти и съоръжения и имоти за строеж на спортни обекти и съоръжения, които са държавна или общинска собственост, за срок до 30 години. Този срок ще важи само в полза на спортен клуб, спортна федерация или обединен спортен клуб, регистриран като юридическо лице с нестопанска цел за общественополезна дейност. Заявителят на право за ползване под наем се задължава да инвестира сума, не по-малка от петдесет на сто от пазарната оценка на спортния обект, когато става въпрос за срок над десет години. Условието за безвъзмездно право на строеж или отдаване под наем е обектите да са \"предназначени за трайно задоволяване на обществени потребности с национално значение в областта на спорта, физическата активност и физическото възпитание\". В законопроекта се предвижда възможност спортните клубове да бъдат регистрирани и като всякакъв вид капиталови търговски дружества. В същото време се запазва действащото сега правило финансиране с публични средства да могат да получават само клубовете, регистрирани като юридически лица с нестопанска цел за осъществяване на общественополезна дейност. Спортни клубове ще могат да членуват само в една спортна федерация. Те ще бъдат задължени да имат наети треньорски кадри, за да бъдат вписани в регистъра на спортните организации. От спортното министерство очакват тези две условия да доведат до ограничаването на съществуването на т.нар. клубове фантоми. От своя страна спортните федерации трябва да имат най-малко 15 членуващи клуба, регистрирани в поне три административни области, за да получат лиценз от министъра. В действащия закон изискването е за седем клуба. Освен това федерациите ще могат да получат държавно финансиране при две условия - ако имат не по-малко от 20 членове или ако имат спортист с медал от олимпийски игри.", "date": "2018.07.18", "title": "Новият закон за спорта трябва да бъде гледан на второ четене в началото на септември"}
{"url": "https://www.dnevnik.bg/razvlechenie/2018/07/18/3283925_batuoman_shte_e_purvata_lesbiika_-_supergeroinia_sus/", "text": "Батуоман ще бъде първата открита лесбийка, на която ще бъде посветен сериал за супергерои. Шоуто е разработвано от DC Comics за американския канал CW, съобщава Би Би Си. Батуоман бе създадена през петдесетте години с функцията да бъде интимна партньорка на  Батман  и да разпръсне слуховете за неговата хомосексуалност. DC я върна на сцената през 2006 г. под формата на лесбийка на име Кейт Кейн. Според сценария тя е \"добре обучен уличен боец\" със страстно желание за социална справедливост. От DC разказват, че Кейн е била ученичка за пример във Военната академия, но изхвърлена от обучение заради сексуалната си ориентация. Вдъхновена от Батман, тя тръгва по неговите стъпки, използвайки наученото в академията. \"Батуоман вероятно е най-подобната на Батман от всичките му съюзници\", пишат от DC. \"Но те си приличат и по стремежа си за самоунищожение в личните си връзки.\" По шоуто ще работи продуцентът Грег Берланти, който е участвал в екранизациите на \"Зеления фенер\", \"Светкавицата\" и \"Стрелата\". За сценария е ангажирана Карълин Драйс, която бе изпълнителен продуцент на \"Дневниците на вампира\".", "date": "2018.07.18", "title": "Батуоман ще е първата лесбийка - супергероиня със собствен сериал"}
{"url": "https://www.dnevnik.bg/sport/2018/07/18/3283923_spas_rusev_shte_ima_sreshta_s_delio_rosi_za/", "text": "Спас Русев ще има среща с Делио Роси за определяне на бъдещето на треньора и на \"Левски\", съобщава \"Нова телевизия\". Според информацията разговорът ще е днес. Италианецът е поставен под огромно напрежение след  срамното отстраняване от \"Вадуц\" в първия квалификационен кръг в Лига Европа . Сините победиха с 3:2, но заради повече голове на чужд терен отборът от Лихтенщайн продължава в надпреварата. \"Оставката е признак на това човек да се предаде, а аз не се предавам. Резултатите наистина не са добри. Ще говоря с клуба\", каза Роси след мача. Привържениците и медиите притиснаха италианеца след провала, но той отклони всички въпроси с твърдението, че очаква разговор с ръководството. Роси изведе състава за сутрешна тренировка, която мина при полицейско присъствие. Според различни твърдения висока неустойка, записана в договора, е причина \"Левски\" да бави раздялата с треньора. На пресконференцията след отпадането Роси каза, че не знае дали има такава: \"Трябва да си видя договора\", заяви той.", "date": "2018.07.18", "title": "Спас Русев ще има среща с Делио Роси за изясняване на бъдещето"}
{"url": "https://www.dnevnik.bg/politika/2018/07/18/3283930_krizata_s_chumata_dovede_do_chetiri_uvolneniia/", "text": "Заради кризата с чумата по животните четирима висши държавни служители губят постовете. След разговор със земеделския министър Румен Порожанов премиерът Бойко Борисов е освободил заместника му с ресор \"Животновъдство\" Цветан Димитров. Такова беше и искането на протестиращите овцевъди, които днес по обед демонстрираха недоволството си от политиката в сектора пред сградата на Министерския съвет.  Освен това Борисов е разпоредил на Порожанов да освободи директорa на дирекция \"Животновъдство\" Златка Възелова, директорa на дирекция \"Директни плащания и идентификация на земеделските парцели\" Георги Праматаров, както и съветника на министъра Бойко Синапов. За оставката на последния също настояваха протестиращите. По-рано в началото на правителственото заседание Борисов разпореди да се вземат всички нужни мерки за ликвидирането на заразата и упрекна земеделския министър, че на стопаните не е обяснено достатъчно добре каква е ситуацията и какви мерки ще се взимат. ", "date": "2018.07.18", "title": "Кризата с чумата по животните доведе до четири уволнения"}
{"url": "https://www.dnevnik.bg/bulgaria/2018/07/18/3283898_kabinetut_odobri_ogranichavane_na_emisiite_ot_gorivni/", "text": "Ограничаване на емисиите във въздуха на определени замърсители, изпускани от средни горивни инсталацииq одобри Министерският съвет като прие наредба, с която се транспонира основна част от изискванията на европейска директива. За това решение на кабинета съобщава правителствената пресслужба. Целта на промените е да намалят рисковете за здравето на човека и околната среда от емисиите на серен диоксид, азотни оксиди и прах, обясняват от кабинета. От там уточняват, че регулацията ще доведе до намаляване на общите годишни емисии на серен диоксид и азотни оксиди, което ще съответства на Националната програма за намаляването им. Изменя се също тарифата за таксите, събирани в системата на Министерството на околната среда и водите, и се въвеждат нови за регистриране на средни горивни инсталации. Променя се и Наредбата за норми за допустими емисии на серен диоксид, азотни оксиди и прах, изпускани в атмосферата от големи горивни инсталации, с което се постига съответствие с европейското законодателство. С изменение в Наредбата за изискванията за качеството на течните горива, условията, реда и начина за техния контрол се въвежда нов срок за докладване пред Европейската комисия.", "date": "2018.07.18", "title": "Кабинетът одобри ограничаване на емисиите от горивни инсталации"}
{"url": "https://www.dnevnik.bg/photos/2018/07/18/3283922_fotogaleriia_protest_na_ovcevudi/", "text": "Животновъдите от цялата страна излязоха на протест пред Министерския съвет.", "date": "2018.07.18", "title": "Фотогалерия: Протест с горяща вълна и разлято мляко"}
{"url": "https://www.dnevnik.bg/sviat/2018/07/18/3283942_korab_sus_160_migranti_potuna_krai_severen_kipur_ima/", "text": "Кораб с около 160 мигранти на борда е потънал край бреговете на т.нар. Севернокипърска турска република (СКТП), при което са загинали 16 души,  съобщи телевизионният канал CNN Turk . Досега са спасени 101 мигранти, а поне 30 души се смятат за безследно изчезнали. Бреговата охрана на Турция и на СКТП, както и търговски съдове в района са се включили в операция по издирване и спасяване на хората. Според турската телевизия трагедията се е разиграла между острова и континента, като повечето от пътуващите са били сирийци. Времето в района е спокойно и не е ясно какви са причините корабът да потъне. Всекидневникът \"Хюриет\" цитира Толка Атакан, министър на транспорта на признатата единствено от Анкара република, според когото още не се знае окончателният брой на пътувалите. Изданието, както и CNN Turk, твърдят, че корабът е бил засечен от радарите на турската брегова охрана във вторник през нощта, но в сряда сутринта е изчезнал от тях. Трафикът на хора по море продължава, макар и драстично намален от сделката ЕС-Турция от началото на 2016 г. По данни на бреговата охрана на страната за първите пет месеца на 2018 г. са загинали поне 26 души на път от Турция към Европа.", "date": "2018.07.18", "title": "Кораб със 160 мигранти потъна край Северен Кипър, има загинали"}
{"url": "https://www.dnevnik.bg/sviat/2018/07/18/3283957_sur_klif_richard_osudi_bi_bi_si_zaradi_reportaj_za/", "text": "Британският певец  Клиф Ричард  ще получи 210 000 паунда обезщетение, задето Би Би Си е съобщила, че полицията го разследва по обвинения в сексуално насилие над деца. Медията е заснела с хеликоптери как детективи претърсват дома на  77-годишния Ричард  през август 2014 г., докато е бил на почивка. До дело не се стигна поради липсата на доказателства. След като полицията прекрати процедурата, Би Би Си изрази съжаления за дискомфорта, причинен на певеца, но поддържаше тезата, че е трябвало да отрази събитието. Според съдия Антъни Ман Би Би Си е нарушила правото на неприкосновеност на Ричард \"без правно основание\" и че в този случай не е имало обществен интерес разследването срещу него да се отрази. \"Отхвърлих аргумента на Би Би Си, че репортажът е бил обоснован заради правото им на изразяване и свобода на пресата\", заяви той. Телевизията обмисля да обжалва с мотива, че делото ще има огромно влияние върху медиите, тъй като според съдията дори споменаването на името на Ричард като заподозрян, е било незаконно. Съдията присъди на Ричард 190 000 паунда обезщетение и допълнителни 20 000 паунда заради факта, че Би Би Си е кандидатствала за журналистическа награда с репортажа. Телевизията трябва да плати 65% от първата сума, а полицията на Южен Йоркшир – 35%. Преди това певецът постигна споразумение със силите на реда за обезщетение в размер на 400 000 паунда по друго дело. Директорът на новините на  Би Би Си  Фран Ънсуърт изрази съжаление за преживяното от Ричард и призна, че материалът търпи критики за подхода си, но посочи, че проблемът е в мнението на съдията, че телевизията не е имало право дори да каже кой е заподозреният. \"Дори да не бяхме използвали хеликоптера и да не бяхме отделили толкова внимание на новината, съдията пак щеше да реши, че тя е незаконна, макар да бяхме предали коректна информация за претърсването.\" Това е мрачен ден за новинарството, посочи правният кореспондент на телевизията Клайв Колмън. \"Занапред заподозрените в полицейски разследвания ще имат право да очакват, че това ще остане скрито и неотразено от медиите. () В миналото посочването на заподозрените е позволявало и на други жертви да подадат жалби.\"", "date": "2018.07.18", "title": "Сър Клиф Ричард осъди Би Би Си заради репортаж за разследване срещу него"}
{"url": "https://www.dnevnik.bg/evropa/2018/07/18/3283972_es_vuvejda_zashtitni_mita_za_vnosa_na_stomana_zaradi/", "text": "Европейската комисия предложи комбинация от квота и мита, за да отговори на опасенията в ЕС, че стоманените продукти, които вече не се внасят в САЩ, ще залеят европейските пазари, предаде \"Ройтерс\". Мярката е третата част от отговора на ЕС на въведените от Вашингтон мита върху вносните стомана и алуминий. Европейският съюз ще въведе защитните мита върху стоманата от утре, за да защити производителите си от нарасналия внос, който е следствие от американските мита, съобщи днес европейският комисар за търговията Сесилия Малмстрьом, цитирана от ДПА и БТА. По данни на еврокомисията, след като президентът на САЩ Доналд Тръмп  въведе мита от 25 процента  върху вноса на стомана, се наблюдава увеличение на стоманените продукти, които достигат европейския пазар. Според Сесилия Малмстрьом ЕС няма \"друг избор\", освен да въведе мерки, за да защити собствения си стоманодобивен сектор, който вече среща трудности заради световния свръхкапацитет. ЕС ще въведе от утре, 19 юли, мита от 25 процента върху 23 категории стоманени продукти. Те ще влязат в сила, когато вносът на тези продукти надвиши сегашната средна стойност, изчислена на основа данните от последните три месеца. \"Мерките намират баланса между интересите на европейските производители и потребители на стоманата като автомобилната индустрия и строителния сектор, които разчитат на вноса\", каза Малмстрьом. Европейската асоциация на автомобилните производители обаче заяви днес, че \"силно съжалява\" за предприетата от ЕС мярка. \"Тези мерки ще нанесат вреда върху конкурентоспособността ни, тъй като ще доведат до увеличение на цените на стоманата на европейския пазар, където те вече са високи\", твърди генералният секретар на Асоциацията на европейските автомобилостроители (ACEA) Ерик Йонарт. Мерките на Комисията са временни и след като тя проведе проучване, ще може да вземе и крайно решение \"най-късно в началото на 2019 г.\", подчерта Йонарт, цитиран от \"Франс прес\". Решението за митата върху стоманата е част от отговора, който ЕС обеща да даде на увеличените американски мита наред с вече приетите уравновесяващи мита  върху американски стоки за 2.8 милиарда евро  (3.3 милиарда долара). Страните - членки на ЕС, показаха \"поразителна подкрепа\" за новата мярка, известна като \"тарифна квота\". Еврокомисията съобщи преди това, че наблюдава внимателно и вноса на алуминий в ЕС, след като Тръмп наложи данък от 10 процента върху него. Основните износители на стомана за ЕС са Китай, Индия, Русия, Южна Корея, Турция и Украйна.", "date": "2018.07.18", "title": "ЕС въвежда защитни мита за вноса на стомана заради ефекта от мерките на Тръмп"}
{"url": "https://www.dnevnik.bg/skorost/2018/07/18/3283978_za_putishtata_v_losho_sustoianie_niama_da_se_plashta/", "text": "С въвеждането на тол-системата ще има различни тарифи за различните класове пътища, като за тези в най-лошо състояние няма да се плаща, каза днес председателят на управителния съвет на Агенция \"Пътна инфраструктура\" (АПИ) инж. Светолслав Глосов, цитиран от агенция \"Фокус\". Той, заедно с други ръководители на агенцията, присъства на заседанието на комисията по регионална политика, благоустройство и местно самоуправление. Инженер Глосов допълни, че конкретните цени ще бъдат обявени през втората половина на месец август. След това те ще преминат през обществено обсъждане. По план тол-системата трябва да бъде въведена през август 2019 година. Тя може да заработи и преди този срок, ако изпълнителите си свършат работата по-рано, коментира инж. Глосов. Той припомни, че от 1 януари следващата година ще бъде въведена електронната винетка. Тол-системата ще обхваща 16 000 км пътища Тол-системата ще обхваща 16 хиляди километра пътища. \"Системата позволява да бъде разширявана, да бъдат включени различни опции за тарифиране\", каза инж. Глосов и поясни, че тази система ще бъде първата такава в Европа. Това ще дава възможност, след като един път бъде ремонтиран, за преминаването по него да се плаща. Тол системата може да бъде разширена така, че да обхваща и общински пътища, каза още ръководителят на АПИ. Той поясни, че е въпрос на настройки, но на първо време участъците от републиканската пътна мрежа, които минават през общини и населени места, ще останат безплатни. \"Не е проблем те да бъдат платени, тъй като така или иначе ние поддържаме пътното платно, а общините поддържат тротоари и осветление\", каза още инж. Глосов. При това положение има и вариант част от приходите от системата да отиват за общините. Системата е базирана на GPS проследяване, а контролът ще се извършва по два начина - чрез контролните рамки, на които ще бъдат монтирани камери, и от мобилни групи, разполагащи с над 100 автомобила. Приходите на пътната агенция скочили с 20 млн. лева В същото време бившият ръководител на АПИ, а сега член на управителният съвет на агенция, инж. Дончо Атанасов обяви пред депутатите, че  промените в Закона за пътищата  трябва да бъдат приети по най-бързия начин. Според него законопроектът трябва да бъде одобрен до края на юли и до 1 август да са готови всички наредби, които го касаят. Атанасов поясни, че идеята е тол-системата да е най-съвременна, да има ниски разходи, да обхване всички маршрути, по които се движат тежкотоварните автомобили, и правоприлагането да бъде ефективно. \"Този, който чупи най-много републиканската пътна мрежа, той трябва да плаща най-много\", обобщи инж. Атанасов. Според него, за да бъде ефективна системата, трябва да има тежък контрол. \"Да, АПИ в момента има с около 20 млн. лв. събирания повече от 2017 г. и с 40 млн. лв. повече от 2016 г. Това, което можем да правим като контрол с МВР, го правим. Превишаваме си даже правата на служителите, за да има някакъв контрол, особено по трафика, който преминава през България\", каза инж. Атанасов.", "date": "2018.07.18", "title": "При тол-системата за пътищата в лошо състояние няма да се плаща"}
{"url": "https://www.dnevnik.bg/bulgaria/2018/07/18/3283984_pravitelstvoto_prie_promeni_v_pravilnika_za_rabota_na/", "text": "На заседанието си днес правителството прие промени в правилника за устройството и организацията на работа на органите на медицинската експертиза и на регионалните картотеки на медицинските експертизи. Целта е правилникът да бъде синхронизиран с последните промени на Закона за здравето, отбелязват от пресслужбата на Министерския съвет. Промените  бяха обсъдени  на заседанието на националния тристранен съвет вчера. С изменения ще се намали административната тежест за освидетелстваните хора чрез въвеждане на организационни промени в работата на Трудово-експертните лекарски комисии (ТЕЛК) и Националната експертна лекарска комисия (НЕЛК) - по-кратки срокове за освидетелстване, неангажиране с явяване пред ТЕЛК и НЕЛК за извършване на клиничен преглед, когато медицинската документация обективизира здравословното състояние напълно. Друга цел на промяната е по-лесното сформиране на съставите на ТЕЛК и създаване на по-гъвкава работа на комисиите предвид възможността лекарите да осъществяват и други дейности освен медицинската експертиза, както и поради премахване на изискването те да работят в ТЕЛК задължително на трудов договор и на пълен работен ден. Правителството одобри промени и в Наредбата за медицинската експертиза, с което се целят осъвременяването и обективизирането й. Предлага се и опростяване на модела на оценяване, като се премахва математическата формула на изчисление при множество увреждания. С промените се очаква да се елиминира субективизмът при определяне на крайния процент трайно намалена работоспособност (ТНР) на хората с увреждания. Това ще се постигне с въвеждането на точни и медицински обосновани критерии при определяне на инвалидизиращите увреждания.", "date": "2018.07.18", "title": "Правителството прие промени в правилника за работа на ТЕЛК"}
{"url": "https://www.dnevnik.bg/politika/2018/07/18/3283953_deputati_na_valeri_simeonov_obviniha_gerb_che_e/", "text": "Депутати от партията на Валери Симеонов Национален фронт за спасение на България (НФСБ) обвиниха коалиционните си партньори от ГЕРБ, че благодарение на тях са приети законови промени, които са в полза на братята Кирил и Георги Домусчиеви. Днес на второ четене бяха приети промени в Закона за приватизация и следприватизационен контрол, според които ангажиментите на купувача по приватизационни договори да важат за 5, а не за 10 години. Поправките ще важат със задна дата, съобщи БТА. По-рано днес пред БНТ вицепремиерът Валери Симеонов обяви, че това се прави в услуга на братята Домусчиеви заради техни проблеми с ангажиментите при покупката на Български морски флот. Наскоро те  загубиха дело от държавата , в резултат на което догодина ще трябва да платят 58 млн. лв. наказателна такса, защото не спазват изискването в договора за приватизация за поддържането на определен тонаж на наличните кораби. \"ГЕРБ продаде държавата за 58 млн. лв. Явно се уплашиха. От Бойко Борисов идва тази уплаха\", каза депутатът Валентин Касабов в парламента днес. Той обяви, че с промените ще бъдат спестени 58 млн. лв. на братя Домусчиеви. Накрая цитира Валери Симеонов, на когото премиерът споделил, че се страхува от тях. Кой предложи поправките  Двете поправки всъщност са внесени от депутати от \"Обединени патриоти\". Намаляването на срока на приватизационните ангажименти на купувачите на 5 години е по предложение на Николай Александров от \"Атака\". Предложението този текст да важи със задна дата е на Емил Димитров-Ревизоро, който е депутат от гражданската квота на ВМРО и е поискал да оттегли подписа си от текста. Въпреки това обаче предложенията са гласувани в пленарна зала, тъй като са подкрепени от водещата комисия. От НФСБ твърдят, че текстът намаляването на срока да важи със задна дата е приет благодарение на редакционни поправки, направени в пленарна зала от председателя на правната комисия от ГЕРБ Данаил Кирилов. Той обаче казва, че не е правил никакви поправки. По-рано днес пред БНТ Валери Симеонов посочи, че на председателски съвет ГЕРБ са подкрепили услужливия проект, макар че лидерът на \"Атака\" Волен Сидеров е поискал оттеглянето му. Днес в залата депутатът от \"Обединени патриоти\" Борис Ячев предложи гласуването на текстовете да бъде отложено и те да се преосмислят. Пред БНТ Валери Симеонов сравни ситуацията със сюжета на филма \"Спасяването на редник Райън\" и я определи като спасяване на редник Кирил (Домусчиев - бел. авт.), а в парламента депутатите му обявиха, че у нас вече има Цар Киро 2. Ще напусне ли НСФБ коалицията  Сутринта Симеонов заплаши, че ако текстовете бъдат приети, партията му ще излезе от коалицията. Днес депутатите казаха, че това тепърва предстои да се решава, но дадоха да се разбере, че според тях вината за приемането на поправките е на ГЕРБ, а не на колегите им от \"Обединени патриоти\", които са вносители. От НСФБ критикуваха и БСП, ДПС и \"Воля\", че мълчат по въпроса. Делото на държавата срещу \"Кей Джи Маритайм Шипинг\" на братя Домусчиеви бе лична кауза на Валери Симеонов. В същия ден, в който той съобщи, че държавата го е спечелила, депутатите от \"Атака\" и ВМРО внесоха поправките, за които казва, че са в услуга на Домусчиеви. Това доведе до вътрешен конфликт в \"Обединените патриоти\".", "date": "2018.07.18", "title": "Депутати на Валери Симеонов обвиниха ГЕРБ, че е прокарала законови поправки в интерес на Домусчиеви"}
{"url": "https://www.dnevnik.bg/bulgaria/2018/07/18/3283989_pravitelstvoto_predlaga_da_bude_osvoboden/", "text": "Правителството предлага на президента да издаде указ за освобождаване на Драгомир Димитров от длъжността председател на Държавна агенция \"Разузнаване\", съобщиха от правителствената информационна служба. Димитров напуска по свое желание, а за неговата позиция се предлага Атанас Атанасов. Атанасов, който в момента е заместник-председател на разузнаването, има дългогодишен опит в системата за сигурност и отговаря на изискванията за заемане на длъжността, се уточнява в съобщението. През миналата седмица в системата за правна информация на Министерския съвет се появи решение от 9 юли, с което  досегашният началник на разузнаването се назначава  за генерален консул на България в Мюнхен. По закон председателят на Държавна агенция \"Разузнаване\" се назначава с указ на президента по предложение на Министерския съвет за срок 5 години и може да бъде преназначен за още толкова или освободен по свое желание. Димитров оглавява системата от 2012 г., когато тя се наричаше Национална разузнавателна служба, и беше преназначен при преименуването й през 2015 г. за нов 5-годишен мандат.", "date": "2018.07.18", "title": "Правителството предлага да бъде освободен председателят на разузнаването"}
{"url": "https://www.dnevnik.bg/sport/2018/07/18/3283983_dalas_kaubois_e_nai-skupiiat_sporten_klub_v_sveta_za/", "text": "Отборът по американски футбол \"Далас каубойс\" е най-скъпият спортен клуб в света за трета поредна година в класацията на \"Форбс\". Петкратният носител на \"Супербоул\" в Националната футболна лига (НФЛ) дори не успя да се класира за плейофите през последните два сезона, но въпреки това е оценен на 4.8 милиарда долара. Тексасците са по-ценни с 14% от миналата година, когато бяха оценени на 4.2 милиарда долара. Освен това \"каубоите\" имат най-високите приходи - 840 милиона долара. Печалбата на \"Далас\" преди лихвите, данъците и амортизацията е 350 милиона долара. След \"Далас каубойс\" се нареждат три футболни тима от Европа. \"Манчестър юнайтед\" е втори, като е оценен на 4.12 милиарда, пред \"Реал\" (Мадрид) – 4.09 милиарда, и \"Барселона\" (4.06 млрд. долара). И трите отбора правят скок в класацията, като при \"червените дяволи\" той е едно място, \"Реал\" минава от пета на трета позиция, а \"Барселона\" се изкачва с едно място. Най-сериозен спад има отборът по бейзбол \"Ню Йорк янкис\", който преди 12 месеца беше втори. В момента обаче \"янките\" са пети, оценени на точно 4 милиарда долара. За пръв път в топ 10 на класацията влиза шампионът в НБА \"Голдън стейт уориърс\". \"Воините\" са оценени на 3.1 милиарда долара, като са на 10-о място, след като преди година бяха 20-и. Мейуедър е с най-големи приходи сред спортистите Боксьорът Флойд Мейуедър не е имал мач от година насам, но остава спортистът с най-големи приходи в света. Американецът заработи 285 милиона долара след боя си със звездата в смесените бойни изкуства (MMA) Конър Макгрегър, което му отрежда първа позиция изобщо в развлекателния бизнес. Зад Мейуедър са актьорът Джордж Клуни (239 милиона долара) и риалити звездата Кайли Дженър (166.5 млн.). В челните десет влизат още двама спортисти освен Мейуедър – Лионел Меси е осми със 111 млн. долара, а Кристиано Роналдо е 10-и със 108.", "date": "2018.07.18", "title": "\"Далас каубойс\" е най-скъпият спортен клуб в света за трета поредна година"}
{"url": "https://www.dnevnik.bg/evropa/2018/07/18/3283985_ungariia_napuska_pakta_na_oon_za_migraciiata_bil/", "text": "Унгария ще напусне пакта за миграцията на ООН преди окончателното му одобрение и определя споразумението като \"заплаха за света\", предаде \"Ройтерс\". Глобалният пакт за безопасна, организирана и законна миграция бе одобрен в петък от всички 193 държави - членки на ООН, с изключение на САЩ, които се оттеглиха миналата година. Водената от десния премиер Виктор Орбан Унгария реши да не подпише окончателния документ на церемония през декември. \"Този документ е изцяло срещу интересите на унгарската сигурност\", каза външният министър Петер Сиярто, като добави, че пактът представлява заплаха за света, защото може да вдъхнови милиони мигранти. Унгария, заедно с Полша и Чехия, зае твърда позиция срещу приемането на мигранти, влизайки в конфликт с ЕС. Според Сиярто пактът на ООН е \"краен, пристрастен и улеснява миграцията\". \"Неговата основна предпоставка е, че миграцията е добро и неизбежно явление... Ние смятаме миграцията за лош процес, който има изключително сериозни последици за сигурността\", допълни той. По думите му унгарските предложения са били игнорирани по време на дебата по документа, който според него облагодетелства основни интересите на държавите в Африка и Южна Америка, откъдето главно идват мигранти.", "date": "2018.07.18", "title": "Унгария напуска пакта на ООН за миграцията, бил \"заплаха за света\""}
{"url": "https://www.dnevnik.bg/politika/2018/07/18/3284016_elena_ioncheva_s_evropeiski_institucii_pravi/", "text": "След като обяви днес, че  \"клеветите на ГЕРБ\" по неин адрес  няма да спрат разследването за къщата в Барселона, депутатът от \"БСП за България\" и журналист Елена Йончева заяви пред \"Дневник\", че то се прави със съдействието на европейски институции. Йончева обяви още, че не може да коментира нищо засега. \"Клеветата на ГЕРБ няма да спре разследването ни за къщата в Барселона, информация за която вече се появи в медиите\", каза по-рано в парламента Йончева, препращайки към въртящите се от 10 дни в социалните мрежи  видеоклипове с анонимен автор , в които през описани свързаности се стига до внушението, че премиерът и лидер на ГЕРБ Бойко Борисов е купил за манекенката Борислава Йовчева къща за 2.9 млн. евро в Барселона, където тя живее с шестгодишната си дъщеря и родителите си. До този момент никой не декларирал авторство на двата клипа, появили се с около седмица разлика. Те се качват на специално създадената на 7 юли във \"Фейсбук група \"Да спрем разграбването на България\", а  част от изнесената фактология отговаря на истината , показа проверка на \"Капитал\". Миналата седмица в предаване на Сашо Диков по \"Евроком\"  премиерът Бойко Борисов отрече да има връзка с къща в Барселона .", "date": "2018.07.18", "title": "Елена Йончева: Правя разследване за къщата в Барселона заедно с евроинституции"}
{"url": "https://www.dnevnik.bg/sviat/2018/07/18/3283995_beshe_chudo_spasenite_ot_peshterata_v_tailand_momcheta/", "text": "Дванайсетте момчета и техният треньор по футбол, които бяха блокирани в наводнена пещера в Северен Тайланд, се появиха за пръв път публично, след като бяха спасени, предоха ДПА и агенция \"Франс прес\". Облечени с бяло-зелени футболни фланелки с образа на глиган, по името на клуба им \"Диви глигани\", момчетата се смееха и си играеха с футболна топка, докато отиваха към подиума за излъчваната на живо по телевизията пресконференция в Чианг Рай. Медийното събитие е организирано седмица след  драматичното извеждане на момчетата  от международен екип водолази. На пресконференцията всички момчета се представиха един по един, след като си размениха по няколко футболни паса на импровизирано игрище в залата. След  спасяването си  младите футболисти и наставникът им прекараха седмица в болница в Чианг Рай, на около 60 км южно от дългата 10 км пещера Там Луанг-Хун Нам Нанг Нон. Младежите бяха принудени да прекарат повече от 2 седмици в пещерата, след като отидоха да я разгледат след тренировка на 23 юни. \"Беше чудо\", описа 14-годишният Адул Сан-Он момента, в който  британските водолази са открили децата  след 9 дни без никакъв контакт с външния свят. Първоначалният план на групата е бил да поразгледа пещерата за около час. Но проливните дъждове наводнили тунелите и ги хванали в капан. \"Редувахме се да копаем в стените, разказа треньорът Екапол Чантауонг. Не искахме просто да чакаме да ни намерят.\" Момчетата се оказали в пещерата без храна, тъй като били яли, преди да тръгнат, и са пили вода от стичащите се по сталактитите капки. \"Нямах сили. Опитвах се да не мисля за храна, за да не огладнявам още повече\", каза най-малкият футболист, по прякор Титан.", "date": "2018.07.18", "title": "\"Беше чудо\": спасените от пещерата в Тайланд момчета се появиха пред света"}
{"url": "https://www.dnevnik.bg/evropa/2018/07/18/3284014_usiliiata_na_trump_da_razdeli_es_sa_naprazni_zaiavi/", "text": "Председателят на Европейската комисия Жан-Клод Юнкер каза днес, че \"усилията\" на президента на САЩ Доналд Тръмп да \"раздели европейците\" в търговски план са били \"напразни\", съобщи \"Франс прес\", цитирана от БТА. Това изказване идва една седмица  преди срещата на Юнкер и Тръмп във Вашингтон . \"Бих искал да накарам президента на САЩ да разбере, всъщност вече опитах без голям успех, трябва да призная, че когато става дума за търговия, ЕС съставлява неделимо единство\", каза той на пресконференция в Брюксел. \"Впрочем всички усилия да бъдат разделени европейците са напразни\", добави председателят на еврокомисията. Жан-Клод Юнкер трябва да се срещне с Доналд Тръмп на 25 юли във Вашингтон, за да се опита да намали  търговското напрежение между ЕС и САЩ . \"Отивам там спокоен\", увери Юнкер, като отказа да каже повече за европейския подход, който ще защитава в САЩ. \"Показах моя общ подход по време на последната среща на Г-7 в Канада, където повторих пред американския президент европейските аргументи и ще ги повтарям много пъти\", обясни Юнкер. САЩ  наложиха от 1 юни мита  от съответно 25 процента и 10 процента върху стоманата и алуминия на основание, че вносът на тези метали е заплаха за националната им сигурност. ЕС въведе  ответни мита  за стоки от САЩ на стойност 2.8 млрд. евро, а по-рано днес еврокомисията обяви  допълнителни защитни мита  за вноса на стомана заради ефекта от мерките на Тръмп.", "date": "2018.07.18", "title": "Усилията на Тръмп да раздели ЕС са напразни, заяви Юнкер"}
{"url": "https://www.dnevnik.bg/sport/2018/07/18/3284011_sinia_bulgariia_vidia_sportna_i_moralna_katastrofa_v/", "text": "Левски\" е претърпял спортна и морална катастрофа в последната година. Това отчита тръстът \"Синя България\" в обръщение до собственика Спас Русев часове след  срамното отпадане от \"Вадуц\" в Лига Европа . От организацията се изказват критично за събитията и състоянието на клуба от последната година. Въпреки това посочват, че са готови да съдействат за промените заради \"невъзможността на Русев да се справи сам\". \"Преди една година подадохме ръка към вас в качеството ви на мажоритарен акционер и президент на \"Левски\" в ситуация на поредната криза. Независимо че сме идеологически противник на модела \"Бащица\", си даваме ясна сметка, че обществено-политическите реалности в България го правят безалтернативен към момента. Същевременно обаче сме сигурни, че в подобна реалност единственият шанс пред \"Левски\" е реформа на всяко ниво в клуба и заемането на позиции от хора с доказан опит и качества\", посочват от \"Синя България\". \"Смятаме, че реформата, за която говорим и чиято необходимост споделяме, не търпи никакво отлагане, а невъзможността ви да се справите с нея, отлагането и предприемането на компромисни стъпки са основната причина за спортната и морална катастрофа\", продължават от тръста. Те настояват за спешна среща за обсъждане на детайлни стъпки и крайни срокове с включени \"незабавни персонални промени\". Според \"Синя България\" е необходима смяната на Делио Роси \"заради очевидната невъзможност да създаде конкурентен отбор\". От организацията настояват да се сменят изпълнителният директор Красимир Иванов \"заради очевидната липса на лидерски качества и визия за управлението и развитието на клуба\" и скаутът на клуба Кирил Вангелов, както и да се назначи спортен директор. \"Не на последно място искаме да отбележим, че разочарованието от хроничната неспособност на ПФК \"Левски\" да изпълнява историческата си роля на отбор, предоставящ искрена наслада от футболната игра има вероятност все по-често да води след себе си грозни сцени, които биха могли да навредят на любимия ни клуб. Изразяваме нашето безпокойство от такива сценарии, както и призоваваме привържениците на \"Левски\" към въздържание от подобни действия. Надяваме се ръководството на клуба да вземе адекватни мерки в посока на подобряване на сигурността на стадиона, но най-вече в отстраняване на първопричините за срамните резултати\", добавят от тръста.", "date": "2018.07.18", "title": "\"Синя България\" видя \"спортна и морална катастрофа\" в \"Левски\" и поиска спешни промени"}
{"url": "https://www.dnevnik.bg/sport/2018/07/18/3284020_levski_se_razdeli_s_delio_rosi/", "text": "Делио Роси вече не е старши треньор на \"Левски\". Договорът на италианеца е прекратен по взаимно съгласие, обяви собственикът на сините Спас Русев пред \"Дарик\". Раздялата с Роси беше напълно очаквана, след като  \"Левски\" записа срамно отпадане от носителя на Купата на Лихтенщайн \"Вадуц\"  още в първия квалификационен кръг на Лига Европа. След двубоя бившият треньор на \"Лацио\" и \"Фиорентина\" заяви, че  няма намерение да подава оставка . По думите му това е признак, че \"човек се предава, а аз никога не се предавам\". Роси изведе \"Левски\" за сутрешната възстановителна тренировка. Заниманието се проведе  при засилена полицейска охрана , а след него италианският треньор  имаше среща с Русев  за изясняване на бъдещето си на \"Герена\". Собственикът на \"Левски\" е преговарял дълго време за раздялата с Роси и неговия екип. На този етап няма яснота кой ще е новият треньор на сините и дали досегашният наставник ще получи някаква компенсация. Провалът още на старта на евротурнирите последва кошмара от нелепо загубения финал със \"Славия\" за Купата на България и слабото представяне в Първа лига, където сините завършиха на 24 точки от шампиона \"Лудогорец\" и на 17 от ЦСКА. Роси пристигна в \"Левски\" в началото на август. Той замени Николай Митов, който беше уволнен след отпадането от \"Хайдук\" (Сплит) във втория квалификационен кръг на Лига Европа и колебливото представяне в първите два кръга на Първа лига.  Италианецът беше предпочетен пред друго популярно име  - бившия мениджър на \"Челси\" Аврам Грант. Роси записа 41 мача начело на \"Левски\". В тях сините постигнаха 22 победи, десет равенства и девет загуби.", "date": "2018.07.18", "title": "\"Левски\" се раздели с Делио Роси"}
{"url": "https://www.dnevnik.bg/video/2018/07/18/3284028_video_drugite_novini/", "text": "Ще се радваме на нови влакове", "date": "2018.07.18", "title": "Видео: Другите новини"}
{"url": "https://www.dnevnik.bg/kultura/2018/07/18/3283701_turandot_-_iznenadvashti_resheniia_v_spektakula_na/", "text": "През новия сезон Старозагорската опера ще гостува в София с \"Турандот\". Това е един от най-новите спектакли на театъра, който се вписа в тематиката \"новият герой – марионетката\" на тазгодишния Международен музикален фестивал \"Моцартови празници\" в Правец. Изненадващото решение е опера с кукли и с певци. Фестивалната публика вече беше гледала опера (\"Вълшебната флейта\") и балет (\"Лебедово езеро\"), поставени само с кукли от гостуващата за първи път Марионетна опера в Линдау, Германия. Куклите в операта на Пучини са в помощ на режисьорския замисъл, в търсене на различното. Когато преди 7 години по покана на Христина Ангелакова - артистичен директор на фестивала, Огнян Драганов за първи път идва на сцената при \"Езерото\", забелязва какъв прекрасен естествен декор има за \"Турандот\". И това вече е идея за представление по необичаен начин, сменяйки традиционното място на сцената. Идеята за куклите пък е още от 2009 година, когато присъства в Барселона на парада на огромните кукли, извадени от музея им.  Премиерата в Стара Загора беше в края на април, но на фестивала представлението беше предназначено единствено и само за конкретното място, при това със сцена с потъващи предни платформи, движещи се касета и кръг в нея. И понеже операта е колективен труд, без екип няма заглавие, режисьорът Огнян Драганов е поканил широк международен състав – хора, с които е работил в чужбина. С Каталин Йонеску-Арборе (Румъния) имат идеи за сценографски проект за Колумбия, замислен по съвсем различен начин, но развиват идеята си в Стара Загора. Художественото осветление прави с Васко Лисичов, с когото 2001 г. работи в Скопската национална опера. В \"Турандот\" го взима заради уменията му на дизайнер за осветлението.  Пластиката е поверена на Хзе-Фу-Чиен от Тайван, която е с познания по традиционен китайски балет, но иначе е от балетната трупа на Старозагорската опера. Със сопраното от Сърбия Драгана Радакович (принцеса Турандот), която пее по големите оперни театри, Драганов е работил многократно в \"Аида\", \"Набуко\" в Белград и в Колумбия, \"Тоска\" в Тимишоара. Поканата към ученика на Павароти Дарио ди Виетри (Италия) пък отправя на миналогодишния Моцартов фестивал, където се запознават. В момента той е един от най-известните млади белкантови тенори в света. Лирико-драматичното сопрано Цветелина Василева сега е Лиу. С баса Юлиян Константинов вече няколко пъти са гост-солисти на Старозагорската опера.  Колкото до другия \"куклен\" режисьор – Дарин Петков (директор на Държавния куклен театър в Стара Загора), и двамата с Огнян Драганов мечтаят да работят в съвместна продукция. Дори вече мислят ново заглавие за догодина, в по-малка форма, но пък ювелирно. Новост има и в режисьорското решение за края на операта. Обикновено завършва със сватба, финалът е написан не от Пучини, а от Алфано, както приказката на Карло Гоци \"Принцеса Турандот\". \"Наситената музикална партитура с този изтънчен драматизъм и нежеланието на Турандот да приеме нещо, съществуващо извън нейния свят, дава възможност за друго решение – разсъждава Огнян Драганов. Турандот живее в строго изграден динамичен стереотип, който включва красотата като основен елемент, градящ нейните разбирания за оцеляване, затова превръща всичко около себе си в кукли. В този свят се чувства удобно. Когато усеща любовта, разбира, че е безпомощна да оцелее – неопитна, нестабилна, в дискомфорт, не успява да устои срива на собствения си свят. Голямата студена трудна ария във второ действие толкова силно дистанцира героинята от обкръжаващото я, че дори влюбвайки се, е естествено да се самоубие. Каквото е и обобщението: страховете да напуснем нашите предразсъдъци и да живеем по различен начин се оказват пагубни за самите нас. От друга гледна точка самият Пучини е съпреживявал. Всяка от оперите му е посветена на една от неговите любови. Както в \"Тоска\". Хвърля мост и описва своята ревнива съпруга – властна, силна жена, която владее ситуацията, под неин натиск момичето са самоубива. \"Турандот\" той никога не би завършил със сватба, а би убил своята героиня, тъй като няма нито една опера, която да завършва щастливо. Не знам пък, никой не знае, може и да е искал да се опровергае. Но това е нашият край, нашето решение.\"", "date": "2018.07.18", "title": "\"Турандот\" - изненадващи решения в спектакъла на Старозагорската опера"}
{"url": "https://www.dnevnik.bg/skorost/2018/07/18/3284023_video_astun_martin_pokaza_ideiata_si_za_letiasht_luks/", "text": "Джеймс Бонд най-вероятно би одобрил това - визията за летящ \"Астън Мартин\" (Aston Martin), представена от компанията на авиоизложението във Фарнбъроу. С концептуалния дизайн на \"Воланте\" (Volante Vision Concept) прочутият производител на луксозни автомобили заявява намерението си да се включи в надпреварата за революция в начина, по който хората пътуват. Триместният \"Воланте\" е с вертикално излитане и кацане и би трябвало да вдига около 320 км/ч. \"Както имате [сега] \"Юбер и \"Астън Мартин\", така ще имате \"Юбер\" и \"Астън Мартин\" в небето\", коментира Саймън Спраули, директор на маркетинга в компанията. \"Така че на пазара за полети на малка височина ще има луксозен сегмент и смятаме, че е съвсем естествено \"Астън Мартин\" да се интересува от навлизане в него.\" Компанията е намерила партньор в лицето на Rolls-Royce за създаването на двигатели. Дейвид Дебни, който отговаря в Rolls-Royce за бъдещи летящи модели, коментира, че \"усещането ще е като за изтребител, но с лукса на \"Астън Мартин\". \"По отношение на технологиите използваме комбинация от авангардни двигатели, генератори, електроника за двигателни системи и акумулатори - всичко това комбинирано в една задвижваща система на Rolls-Royce.\" Хелън Аткинсън от университета \"Кранфийлд\" обяснява, че концепцията е за полуавтономна машина при излитане и кацане и напълно автономна по време на полет. \"Очевидно трябва да виждаш какво се случва отвън и след това много бързо да преминеш към компютърната система с изкуствен интелект за нужното ниво на самостоятелност.\" Клиентите се предполага да имат и дебели портфейли. \"Вижте, казва Саймън Спраули - това очевидно е луксозна вещ, спортна кола в небето. Така че цената ще е съответна, т.е. определено говорим за 7-цифрена сума.\"", "date": "2018.07.18", "title": "Видео: \"Астън Мартин\" показа идеята си за летящ лукс"}
{"url": "https://www.dnevnik.bg/sviat/2018/07/18/3283988_mejdu_etiopiia_i_eritreia_ima_poleti_za_pruv_put_ot_20/", "text": "Първият търговски полет от 20 години между Етиопия и Еритрея свърза днес Адис Абеба и Асмара. Това е нов етап във впечатляващото помирение, постигнато между  бившите врагове на Африканския рог , предаде агенция \"Франс прес\". Етиопските авиолинии съобщиха на сайта си, че полет ЕТ0312 за Асмара е излетял от международното летище \"Боле\" в Адис Абеба след церемония, определена от генералния директор на компанията Теволде Гебре Мариам като \"уникално събитие в историята на Етиопия и Еритрея\". Поради голямото търсене африканският транспортен гигант добави, че 15 минути по-късно втори самолет е напуснал Адис Абеба в посока Еритрея. \"Фактът, че имаме два полета едновременно, показва ентусиазма на хората\", обясни Гебре Мариам. Журналист на АФП, който пътуваше във втория самолет, съобщи, че на всички пътници е било поднесено шампанско, а малко след излитането са били раздадени рози. Еритрея, бивша провинция на Етиопия, се отцепва през 1993 г. след 30-годишна война. След декларацията за независимост започва  териториален конфликт за границата , прераснал във въоръжени сблъсъци, в които през 1998-2000 г. загиват около 80 000 души. Следва дълъг период на враждебни действия, който неотдавна приключи. Миналия месец новият етиопски министър-председател, реформаторът Абий Ахмед, изненадващо обяви, че приема уреждане на граничния конфликт, датиращ от 2002 г. Преди две седмици той направи официална визита в Асмара, където подписа с еритрейския президент Исаяс Афеверки декларация за прекратяване на 20-годишното състояние на война. Президентът Афеверки му върна визитата в края на миналата седмица и откри отново посолството на Еритрея в Адис Абеба. Възстановяването на въздушните връзки днес е сред мерките за нормализиране на отношенията между двамата бивши врагове.", "date": "2018.07.18", "title": "Между Етиопия и Еритрея има полети за пръв път от 20 години"}
{"url": "https://www.dnevnik.bg/photos/2018/07/18/3283710_fotogaleriia_svetovnite_snimki_na_denia_-_17_juli/", "text": "Едногодишна червена панда си почива на дърво в зоопарка в Тенди, Уелс.", "date": "2018.07.18", "title": "Фотогалерия: Световните снимки на деня - 17 юли"}
{"url": "https://www.dnevnik.bg/sviat/2018/07/18/3284121_trump_smiata_che_e_prezidentut_proiavil_nai-goliama/", "text": "Доналд Тръмп каза днес, че няма друг американски президент, който да се е държал толкова \"твърдо\" към Русия като него, съобщиха осведомителните агенции, цитирани от БТА. Изявлението бе направена на фона на продължаващите критики заради поведението му на срещата в Хелзинки с руския му колега Владимир Путин, предаде \"Асошиейтед прес\". \"Никога не е имало президент, който е бил толкова твърд по отношение на Русия като мен\", заяви Тръмп в края на заседание на кабинета и добави, че Путин \"знае това по-добре от всекиго, със сигурност по-добре от медиите\". Като пример за твърдата си позиция към Русия Тръмп посочи американските санкции срещу Москва и експулсирането на предполагаеми руски шпиони от САЩ.  В столицата на Финландия президентът на САЩ  постави под съмнение заключенията на разузнавателните служби на страната си, че Русия се е намесвала в президентските избори в САЩ през 2016 г., но днес се отметна от думите си като каза, че е искал да отправи послание за обратното. \"Казал към, че не виждам причина Русия да стои зад хакерските атаки, а исках да кажа, че не виждам причина Русия да не стои зад тези действия\", каза той. Днес на въпрос дали САЩ продължават да са \"мишена\" на Русия, Тръмп отговори отрицателно и влезе в противоречие с предупрежденията на шефа на американските разузнавателни служби Дан Коутс за опасност от кибератаки във връзка с предстоящите междинни избори в САЩ. Преди заседанието на правителството Тръмп заяви, че европейската му обиколка, включително срещите в НАТО, срещите с британското ръководство и руския президент, са били \"огромен успех\".", "date": "2018.07.18", "title": "Тръмп смята, че е президентът, проявил най-голяма твърдост към Русия"}
