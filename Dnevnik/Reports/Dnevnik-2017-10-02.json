{"url": "http://www.dnevnik.bg/sviat/2017/10/02/3052589_kolko_vajna_e_i_s_kolko_avtonomiia_razpolaga_nedovolna/", "text": "Опитът на властите в Барселона да организират референдум за независимост стана повод неведнъж да се цитира, че в Каталуня представлява 19% от икономиката на Испания. Но какво по-точно се крие зад това и колко автономна е испанската провинция в управляването на ресурсите си и свободата да изявява културната си дентичност. А как се сравняват правомощията на Каталуня в Испания с тези на Шотландия, Фландрия или Квебек? Каталуня заема територия от 32 114 кв. км -  я, но население от 7.45 млн. души (приблизително колкото българското и 16% от испанското) създава  . о (в България е 6754 евро през 2016г.) и това не е най-високият показател в Испания. Районът, в който е столицата Мадрид, води с 32 723 евро на глава от населението, но и в автономната Страна на баските се падат по 31 805 евро на човек.  - не е ниска, но все пак по-добре от средните 17.2% за цялата страна. Неравенството в Каталуня не е толкова изразено и като цяло тук се живее относително по-добре, отколкото в други части на страната. От Каталуня идва   или доста над една четвърт (29.2%) от целия испански експорт.  или отново над една четвърт (25.6%) от всички чужди инвестиции в Испания. , идващи в провинцията, най-вече заради Барселона. Когато стане дума за управлението на тези ресурси, Каталуня разполага с  . Половината от ДДС и данъка върху доходите остават в провинцията, а правителството в Мадрид решава как да се харчи останалата част. Централното правителство прибира и корпоративните данъци. Барселона получава 58% от няколко други данъка, включително от акцизите върху тютюневите изделия и горивата, произведени на територията на Каталуня. Данъчните служби събират също някои данъци върху активите, наследството, хазарта и транспорта и автономното правителство има пълна свобода да решава как да използва тези приходи. Властите, обаче,  . Според данни на финансовото министерство в Мадрид всяка година за централната власт отиват около 10 млрд. евро повече, отколкото тя връща в провинцията. Това са около 5% от регионалната икономика. В международен план автономната администрация има свои  , включително в Брюксел, Лондон и Вашингтон. Правителството на Каталуня разполага с  . Провинцията разполага и със   - Mossos d'Esquadra. Централната власт в Мадрид отговаря за външната политика, отбраната, имиграционната и основните насоки на икономическата политика. Значителна част от недоволството днес идва от  . Районът става част от Испания през XV век и днес е една от 17-те автономни области съгласно политическата система, създадена след смъртта на диктатора Франсиско Франко през 1975г. Каталуня има  има равен статут като испанския в официалната комуникация. Каталуня има свои  . ШОТЛАНДИЯ Шотландия, която е друга част от голяма страна в Европа, поискала независимост, е част от Великобритания от 1707г. редом със съставните части на Обединеното кралство - Англия, Уелс и Северна Ирландия. Неуспешният за привържениците на независимостта референдум от 2014г. доведе до увеличени права на шотландците над данъците - могат да създават собствени такива, стига да продължат да заделят за Лондон половината от данъка върху доходите. От 2017г. властите в Единбург могат да определят ставките и категориите на подоходния данък, а половината от приходите от ДДС остават на разположение на шотландското правителство. Останалото финансиране идва от британския бюджет по формула, съобразена с промените в населението. Като цяло, при 8% от британското население от 66 милиона души, Шотландия е нетен получател на средства от централния бюджет. В чужбина - освен правото на собствен национален отбор по футбол - Шотландия има свои представителства в Брюксел, Вашингтон, Тронто и Пекин. Шотландската агенция за развитие на търговията и инвестициите разполага също с близо 40 офиса в около 20 държави. Решенията на шотландския парламент (Холируд), създаден през 1999г., обхващат земеделието, здравеопазването, образованието, транспорта, местното самоуправление, социалните дейности, жилищното настаняване, туризма и икономическото развите, спорта и изкуствата. Въпроси като отбрана, външна политика и имиграция се решават от парламента в Лондон. ФЛАНДРИЯ След като през 1830г. става независима от Холандия, държавата Белгия е изправена скоро пред искания за равенство от населението, говорещо холандски в страна, доминирана от френски говорещите жители на юга. След Втората световна война настойчивите искания на увеличилите се като брой и станали по-богати фламандци водят до 6 промени в Конституцията. Така се стига до състояние, в което в кралството Фландрия и Валония се обособяват като територии със силна автономия в сложна федерална структура. Повечето данъци се определят на федерално ниво, а регионите имат известни права да определят ставките за данъците върху колите и имотите. Като цяло, Фландрия със своите около 6 милиона жители в 11-милионна Белгия е нетен вносител във федералния бюджет. Локалните правителства отговарят за външната търговия и имат отделни задгранични гърговски представителства. Валония, например, почти провали миналата година СЕТА - търговското споразумение на ЕС с Канада. Фландрия има свои офиси в няколко страни от Европа, както и в Ню Йорк и Претория. Фландрия и Валония имат права върху политиките в различни области като образование, здравеопазване и земеделие. КВЕБЕК Френски говорещите канадци в доминиращо англоговоряща Канада са 8.2 милиона от общо 36 милиона души. Събрани са предимно в Квебек - една от десетте провинции във федералната държава. Референдумите за отделяне през 1980г. и 1995г. завършваха с решение да останат в рамките на Канада. През 2006г. канадският парламент призна кебекарите за \"нация\". Всички канадски провинции имат право да определят местни данъци и получават федерални преводи към бюджета. Властите могат да приемат закони, засягащи местни въпроси, но остават обвързани с федералните регулации. Кебек има представителства в САЩ, Латинска Америка, Азия, Европа и Африка. Провинцията има право и на индивидуално членство в някои международни организации като ЮНЕСКО.", "date": "2017.10.02", "title": "Колко важна е и с колко автономия разполага недоволна Каталуня"}
{"url": "http://www.dnevnik.bg/bulgaria/2017/10/02/3052447_zasega_sofiiskiiat_gradski_sud_ostava_bez_vremenen/", "text": "Софийският градски съд (СГС) засега остава без изпълняващ длъжността ръководител. На последното си заседание съдийската колегия не назначи Десислава Попколева, която беше посочена от мнозинството от съдиите на общо събрание. Доскорошният ръководител на съда Калоян Топалов подаде оставка и напусна съдебната система. Оказа се, че нито членове на колегията, нито председателят на Софийския апелативен съд Даниела Дончева (която като ръководител на по-горния съд има право на това) внесоха предложението на съдиите за определяне на Попколева. Нямаше предложение и за друг за временен ръководител. Протоколът от общото събрание на съдиите, които посочиха Попколева, е бил изпратен на съдебния съвет и на председателя на САС. \"Правен свят\" цитира Апелативния съд, откъде са заявили, че след конституирането на новия съдебен съвет, което ще се случи във вторник, Даниела Дончева ще прецени как да постъпи. По информация на \"Правен свят\" шефката на Комисията за атестирането и конкурсите Вероника Имова, която е и член на новия състав на кадровия орган, не е включила в днешното заседание на комисията обсъждането на протокола от общото събрание с мотив, че с този въпрос ще се занимава следващият състав на съвета.", "date": "2017.10.02", "title": "Засега Софийският градски съд остава без временен ръководител"}
{"url": "http://www.dnevnik.bg/bulgaria/2017/10/02/3052090_sofiiskiiat_universitet_otkri_akademichnata_godina_s/", "text": "Най-старото висше учебно заведение у нас - Софийският университет \"Св. Климент Охридски\", откри академичната година днес. Ректорът проф. Анастас Герджиков обяви, че има огорчение, тъй като университетът е \"подложен на охулващи кампании\", а отношението към него е \"позорно\", а обществото толерира това и го следи \"със задоволство\". Преди месеци в алма матер започнаха проверки заради допълнителни възнаграждения, а Сметната палата отказа да завери финансовия отчет на университета за миналата година. Ректорът изтъкна, че университетът присъства в най-добрите класации, че е пръв по научна дейност и брой на кандидат-студентите. \"Нужно е да работите заедно, да се откажете от завистта и вечното мрънкане и да се устремите напред. Съзиданието е истинското щастие\", заяви проф. Герджиков. Той пожела на студентите да си намерят работа, която ги прави щастливи, и да придадат нов смисъл на понятието \"българска работа\" - от нещо, направено калпаво, към \"сътворено с дарба, прецизност и перфекционизъм\". На откриването присъства и президентът Румен Радев, който призова студентите да променят радикално моралния климат в родината, както и да изметат невежеството от обществения живот. \"Бъдете критични и непримирими, когато става въпрос за ценности и за отечество. Знайте, че всяко поколение води своята битка за България. Тази за демокрацията беше мисията на вашите родители. Справедливото, морално и достойно общество е вашата мисия. То е и моята мечта за България\", каза Радев. ", "date": "2017.10.02", "title": "Софийският университет откри академичната година с \"огорчение\" и \"мечта за справедливо и морално общество\""}
{"url": "http://www.dnevnik.bg/bulgaria/2017/10/02/3052425_prokuraturata_dopulni_obvinenieto_na_rumen_ovcharov_za/", "text": "Антикорупционното звено на прокуратурата предяви поправено обвинение на бившия енергиен министър Румен Овчаров по разследването, известно като делото за \"Мини Бобов дол\", съобщи пресцентърът на звеното. След изготвяне на съдебно-икономическата експертиза на Овчаров е повдигнато обвинение и за умишлена безстопанственост, от която за държавното дружество са последвали щети в размер на 8 940 231.47 лв. Разследването е установило, че въпреки задълженията си като министър на икономиката и енергетиката и принципал на \"Мини Бобов дол\" той не е упражнил достатъчно контрол върху работата на изпълнителния директор на дружеството. Изпълнителният директор не е предприел действия по събиране на вземания от договора за наем с \"Ораново\" ООД и не е извършил действия за подобряване на финансовото състояние на фирмата. Щетите за нея представляват неплатени наемни суми от договора, режийните разходи по производствената дейност и разликата между фактуриран наем и начислени амортизационни отчисления от \"Мини Бобов дол\". Внесена е конкретизация и по обвинението на Румен Овчаров за извършено от него престъпление по служба в периода 31 май 2006 г до 26 февруари 2007 г. Според прокуратурата преди 11 години - в края на май, той е превишил властта си като е дал разрешение на \"Мини бобов дол\" ЕАД да сключи договор за наем с \"Ораново\" ООД, като по този начин е иззел правомощията на Министерския съвет. По силата на този договор е дадено право на \"Ораново\" да организира и управлява подготовката и изземването на запасите от въглища в мината и е нарушен Законът за концесиите. Настъпили са значителни вредни последици за \"Мини Бобов дол\" и държавата, които се изразяват в осъществен неконтролиран и незаконен добив на подземни богатства - изключителна държавна собственост, създадена възможност от засягане на живота и здравето на населението. Като не се е съобразил с разпоредбите на Закона за подземните богатства, след като концесията е следвало да се предостави на физически и юридически лица, които удостоверяват, че имат надлежна регистрация и притежават необходимите технически, управленски и финансови възможности, предложил на правителството да вземе решение за прехвърляне на права и задължения по невлязъл в сила концесионен договор на \"Мини Бобов дол\" от държавното дружество на \"Ораново\" за срок от 35 години. Освен това на 26 февруари 2007 година Овчаров сключил допълнително споразумение към договор за предоставяне на концесия на \"Мини Бобов дол\" и от това са настъпили значителни вредни последици за дружеството и държавата, след като то е било лишено от предмета си на дейност. През май Овчаров отказа да дава обяснения на следователите по разследването. Повече четете  тук . Държавното обвинение го привлече към наказателна отговорност и за АЕЦ \"Белене\". Според прокуратурата от безстопанствеността, проявена от бившия министър, за Националната електрическа компания (НЕК) са нанесени щети в размер на над 190 млн. евро. Повече четете  тук .", "date": "2017.10.02", "title": "Прокуратурата допълни обвинението на Румен Овчаров за \"Мини Бобов дол\""}
{"url": "http://www.dnevnik.bg/ot_vas/novini_ot_vas/2017/10/02/3052436_solunskiiat_chudotvorec/", "text": "Св. Димитър Чудотворец е покровителят на Солун. Неговото име носи една от най-красивите църкви, построена в Солун през IV-V век.", "date": "2017.10.02", "title": "Солунският чудотворец"}
{"url": "http://www.dnevnik.bg/sviat/2017/10/02/3052470_kraiat_na_edin_rumunski_zlodei/", "text": "Генерал-полковник Юлиян Влад оглавява страховитата Секуритате в продължение на две години - от 1987 до края на диктатурата на Чаушеску през 1989. След като научиха новината за смъртта му, редица румънски печатни издания, сред които и влиятелните всекидневници \"Евениментул зилей\" и \"Котидианул\", се впуснаха да възхваляват \"големия румънски патриот\" Юлиян Влад. Именно той бил спасил Румъния от гражданска война по време на народния бунт през декември 1989 година. И именно той бил предпазил страната от разкъсване, предотвратявайки нахлуването на съветски и унгарски войски, пишат в един глас изданията. Другото му лице Още по-далеч отива бившият шеф на канцеларията на Влад, бригадният генерал от запаса Аурел Рогожан, който изтъква героичната смелост и професионалната дискретност на бившия си началник. По думите на Рогожан през 1990 \"антирумънски родоотстъпници\" били осъдили Влад неправомерно на 25 години затвор. Бившият му началник бил невинен, твърди още Рогожан, позовавайки се на откъси от интервюта с Влад, както и на цитати от неговите мемоари, които предстои да излязат на книжния пазар. Показателни за менталната нагласа на Влад са неговите антисемитски и антиунгарски изявления, в които той говори за доминираната от евреи комунистическа партия и за инфилтрирания от чужди офицери апарат на Секуритате, който започнал да служи на румънския народ чак след преодоляването на сталинизма при управлението на Чаушеску. Рогожан обаче не споменава нито дума за ролята на Влад при потискането на стачкуващите работници в Брашов през 80-те години. Не казва нищо и за участието му в издевателствата срещу противници на режима от унгарски произход, нито пък за убийството на дисидента Георге Урсу. Неговият син Андрей има съвсем друго мнение за Влад - защото разполага с доказателства за прякото му участие в убийството на неговия баща, който е бил пребит до смърт в букурещкия затвор на Секуритате. Пътят на Влад Юлиян Влад е роден през 1931 година в село в Южна Румъния. Политическата му кариера започва с встъпването му в редиците на компартията през 1946, когато е само на 15 години. В гимназията, а след това и като студент в букурещкия Педагогически институт Влад се изявява като активист на Младежкия съюз на партията. През 1952 година завършва офицерското училище на Секуритате. Още същата година е произведен в чин лейтенант и назначен на работа в апарата на тайните служби. От 1974 до 1977 година ръководи Школата за офицери на Секуритате, а през 1987 става шеф на страховитата тайна служба. Преди това Влад работи 13 години в румънското вътрешно министерство - първо като държавен секретар, а след това и като заместник-министър. В края на декември 1989 година е арестуван и осъден за участие в репресиите по време на румънската революция. Но само четири години по-късно е помилван.", "date": "2017.10.02", "title": "Краят на един румънски злодей"}
{"url": "http://www.dnevnik.bg/sport/2017/10/02/3052350_kitai_i_rusiia_sa_izhvurleni_ot_shtangite_za_edna/", "text": "Международната федерация по вдигане на тежести (IWF) изхвърли Китай и Русия от участие в международни състезания за една година, съобщава Би Би Си. Двете страни в щангите са отстранени заради множеството допинг провинения при повторния анализ на пробите от олимпийските игри в Пекин и Лондон. Освен Китай и Русия още седем държави са получили едногодишно наказание - Армения, Азербайджан, Беларус, Молдова, Казахстан, Турция и Украйна. Всички те имат от трима до десетима състезатели, които са обвинени в употреба на допинг при повторното отваряне на пробите. \"Бяхме достатъчно ясни, че инцидентът с допинга в някои области е напълно неприемлив и нашите членове поемат отговорността да осигурят чист спорт в техните страни\", каза президентът на IWF Тамаш Аян. Деветте страни ще пропуснат световното първенство по вдигане на тежести в Анахайм, което ще се проведе от 28 ноември до 5 декември. Според щаба на Русия IWF се опитва целенасочено да извади определени страни от участие. \"Те нямат право да действат по този начин. Защо се опитват да унищожат корените на развитието във вдигането на тежести в страната ти. Сменихме ръководството на федерацията и провинилите се не са повече там. Ние спазваме правилата, като правим по 60 проверки седмично. Състезателите ни се подготвиха много сериозно, а в момента имат сълзи в очите\", заяви треньорът на мъжкия отбор на Русия Олег Писаревски.  В неделя се появи информация в руската агенция ТАСС, че изпълкомът на IWF e взел решение да  спре от участие в международни състезания и България  за една година заради неплатена глоба от 500 хиляди долара. Адвокатът на българската федерация Радостин  Василев определи информацията като \"абсолютна измислица\" . \"След две спечелени дела срещу IWF в КАС и две отменени глоби от 500 000 долара в момента Българската федерация по вдигане на щанги води трето дело заради  трети опит на IWF да наложи глоба, този път в размер на 250 000 долара \", написа Василев във \"Фейсбук\". Щангите са подложени на голям натиск заради проблемите с допинга. Президентът на  МОК Томас Бах даде знак, че ако не настъпи промяна, спортът може да изпадне от олимпийската програма през 2024 г .", "date": "2017.10.02", "title": "Китай и Русия са изхвърлени от щангите за една година заради допинг"}
{"url": "http://www.dnevnik.bg/sviat/2017/10/02/3052478_isliamska_durjava_poe_otgovornost_za_strelbata_v_las/", "text": "Терористичната организация \"Ислямска държава\" пое отговорност за кръвопролитието в Лас Вегас, в което 64-годишен американец застреля поне 50 души, а ранените надхвърлят 400, съобщи \"Ройтерс\". Агенцията се позовава на \"Амак\" (Amaq) - информационен източник, възприеман като своеобразна новинарска агенция на \"Ислямска държава\". Високопоставен представител на американската администрация веднага отхвърли твърдението на \"Амак\". В съобщението се казва: \"Нападението в Лас Вегас бе извършено от воин на \"Ислямска държава\" в отговор на призивите да бъдат нападани държави от коалицията.\" Под \"коалицията\" се имат предвид предвожданите от САЩ група държави, воюващи с терористите в Ирак и Сирия. \"Нападателят от Лас Вегас прие исляма преди няколко месеца\", допълва \"Амак\". От съобщението отсъстват каквито и да е доказателства за твърдението в него, както и характерни подробности за стрелбата, известни само на организатори, които да потвърдят автентичността на претенциите на \"Ислямска държава\", че стои зад нападението. Това е характерен стил на групировката през последните 2 години - да агитира всички наред да нападат, но без задаване на конкретни цели, след което да поема отговорност за нещо, в подготовката и провеждането на което технически не е участвала.", "date": "2017.10.02", "title": "\"Ислямска държава\" пое отговорност за стрелбата в Лас Вегас"}
{"url": "http://www.dnevnik.bg/sviat/2017/10/02/3052493_katalunia_stana_arena_na_purvata_internet_voina_v_sveta/", "text": "Снимки как испанската полиция извлича гласуващи извън изборните секции в Каталуня заляха ефира и социалните мрежи, но истинската битка за независимостта на региона се провежда в интернет, пише в. \"Файненшъл таймс\". По-малко от час преди началото на вота местното правителство обяви, че гражданите могат да гласуват във всяка изборна секция в региона. Целта му бе да обезсмисли  опитите на Мадрид  да възпрепятства достъпа до секциите. Барселона даде на всички 2300 секции достъп до регистъра на лицата с право на глас в опит да им даде възможност да отбелязват в реално време кой е гласувал. Часове по късно вътрешното министерство на Испания обяви, че полицията е провела кибератаки срещу регистъра. Това означава, че на теория е било възможно един човек да гласува повече от веднъж, а това подкопава  легитимността на референдума . В някои секции достъпът до интернет е бил напълно спрян, твърдят организаторите на допитването пред \"Файненшъл таймс\". Създателят на \"Уикилийкс\"  Джулиан Асанж  нарече случилото се в Каталуня \"първата интернет война в света\", визирайки опитите на правителството в Мадрид да блокира телекомуникациите, сайтовете и офисите на каталунския домейн .cat. \"Рахой има право да се бори против каталунската независимост, но чрез убеждение, а не чрез насилие. Употребата на сила, за да се спре един вот, е тирания\", писа в \"Туитър\"  Едуард Сноудън . \"Човек може да е против независимостта на Каталуня и да подкрепя човешките права. Но не може да подкрепя натиска на Рахой и да каже същото.\"", "date": "2017.10.02", "title": "Каталуня стана арена на \"първата интернет война в света\""}
{"url": "http://www.dnevnik.bg/biznes/2017/10/02/3052508_otnovo_e_prekraten_turgut_za_tunel_jeleznica_na/", "text": "Агенция \"Пътна инфраструктура\" прекрати обществената поръчка за проектиране и строителство на тунел \"Железница\" на магистрала \"Струма\". От пътната агенция посочват, че решението е взето след забележки на Агенцията по обществените поръчки. От съобщение на АПИ се разбира, че причина за повторното спиране на търга е в промяна в документацията, която е довела и до промени на първоначално обявените условия пред участниците. Решението може да бъде обжалвано в 10-дневен срок, като от пътната агенция посочват, че имат готовност да започнат процедура по нова обществена поръчка веднага след влизане в сила на решението за прекратяване на  настоящата . \"Извършените промени в документацията на обществената поръчка бяха наложителни и извършени в допустимия срок по закон. Агенцията по обществените поръчки е счела, че те ще променят първоначално обявените условия пред участниците и поради тази причина е необходимо да прекратим процедурата и да я стартираме наново с вече нанесените корекции. АПИ като възложител отчита факта, че забавянето в рамките на две седмици е допустимо при реализацията на проекта, в сравнение с възможна корекция за сметка на държавния бюджет\", коментира председателят на Управителния съвет на АПИ Дончо Атанасов. \"Железница\" се очаква да бъде най-дългият и скъп тунел по магистрала \"Струма\" - с дължина от 2 км и прогнозна цена от 250 млн. лева без ДДС. Търгът за проектирането и изграждането му бе обявен повторно в началото на септември, след като  веднъж бе прекратен през април . Поръчката тогава бе спряна заради  изчезване на част от офертата  на един от участниците в процедурата, а служебният строителен министър Спас Попниколов  заподозря, че става дума за саботаж .", "date": "2017.10.02", "title": "Отново е прекратен търгът за тунел \"Железница\" на магистрала \"Струма\""}
{"url": "http://www.dnevnik.bg/bulgaria/2017/10/02/3052538_snariadi_sa_otkriti_na_parkinga_na_bolnica_tokuda/", "text": "На паркинга на столичната болница \"Токуда\" са открити снаряди, районът е отцепен от полицията, съобщи БНТ. Непосредствена заплаха за живота на хората в болницата и околните сгради няма. Намерени са два снаряда при изкопни работи на паркинга на болницата, сигналът е подаден около 17 часа, съобщиха от МВР. Снаряди са откривани на същото място и преди около месец, информира Би Ти Ви с уточнението, че е имало военни складове на мястото през Втората световна война. Полицейски служители охраняваха района до около 22 часа, когато специализиран екип от състава на Сухопътните войски тази вечер откара боеприпасите. Вероятно това са зенитни снаряди от времето на Втората световна война, предполагат от министерството на отбраната.", "date": "2017.10.02", "title": "Снаряди са открити на паркинга на болница \"Токуда\", районът е отцепен (допълнена)"}
{"url": "http://www.dnevnik.bg/sport/2017/10/02/3052027_kontuziia_izvadi_riberi_ot_igra_do_kraia_na_godinata/", "text": "Френското крило на \"Байерн\" Франк Рибери ще пропусне мачовете на тима до края годината заради контузия. Полузащитникът е увредил външна връзка на лявото коляно по време на гостуването на шампионите на  \"Херта\" (2:2) . Рибери е вторият футболист на баварците след  вратаря Мануел Нойер , който ще пропусне остатъка от полусезона заради травма. Полузащитникът напусна терена в 60-ата минута на мача, след като не успя да достигне подаване на свой съотборник. От щаба на \"Байерн\" се опасяваха, че французинът е скъсал кръстни връзки на коляното, което щеше да го извади от игра до края на сезона. Рибери, който през април ще навърши 35 години, има договор с баварците до края на сезона. Високата заплата от 12 милиона евро, напредналата възраст и честите контузии могат да накарат ръководството на \"Байерн\" да не предложи нов контракт на французина. Шампионите на Германия имат практика да предлагат едногодишни договори на футболистите над 30 години. Рибери е в \"Байерн\" от 2007 г. и неколкократно е заявявал, че иска да завърши кариерата си при баварците. Шампионите направиха нова грешна стъпка, след като за втори пореден път изпуснаха преднина от два гола в Бундеслигата. Гостуването на \"Херта\" беше първият мач след  уволнението на Карло Анчелоти . Двубоят беше воден от бившия играч и помощник-треньор Вили Саньол. Ръководството на \"Байерн\" обяви пред германските медии, че ще намери постоянен треньор след паузата за националните отбори. Сред вариантите за поста са бившият треньор на \"Борусия\" (Дортмунд) Томас Тухел и младият специалист на \"Хофенхайм\" Юлиан Нагелсман.", "date": "2017.10.02", "title": "Контузия извади Рибери от игра до края на годината"}
{"url": "http://www.dnevnik.bg/video/2017/10/02/3052507_video_drugite_novini/", "text": "Архитектите празнуват със стратегия срещу климатичните промени Платените зони за паркиране с ново работно време Откриха изгубения град на Александър Македонски Затварят централния вход на НДК Роджър Уотърс - хедлайнер на British Summer Само три часа е ефективната работа в офиса", "date": "2017.10.02", "title": "Видео: Другите новини"}
{"url": "http://www.dnevnik.bg/sport/2017/10/02/3052544_grigor_dimitrov_vliza_vuv_finalnata_faza_na_bitkata_za/", "text": "Григор Димитров е на прага на първото си участие във финалите на АТП. В оставащите четири турнира до края на сезона той трябва да задържи позицията си в топ 8 на годишната ранглиста, за да си осигури квота за заключителната надпревара в Лондон. Във вторник сутринта българският тенисист започва участието си в надпреварата от категория \"АТП 500\" в Пекин, където  преди година игра финал . Той ще се изправи срещу босненеца Дамир Джумхур, който преди десетина дни спечели първата си титла при професионалистите. Мачът им ще открие програмата на централния корт \"Лотус\" в 7.30 ч. българско време. \"Миналата година играх много добре във всеки от мачовете си тук. Стъпка по стъпка стигнах до финала. Имам чудесни спомени. Наистина се надявам отново да стигна до финала\", каза Димитров в навечерието на турнира. Българинът за пореден посочи класирането за финалите на АТП като голямата си цел до края на сезона. \"През оставащите пет седмици до края на сезона всичко може да се случи. Хубавото на тениса е, че е толкова вълнуващ. Именно за такива момента играеш и ако стигна до Лондон, ще бъде огромно признание за целия ми труд през годината. Това е целта ми\", заяви Димитров.  Трима тенисисти вече си осигуриха място във финалите в Лондон - Рафаел Надал, Роджър Федерер и Александър Зверев. Димитров е шести в класацията, но на практика заема петата позиция, тъй като намиращият се пред него Стан Вавринка няма да играе до края на сезона. Аут заради контузии са още Новак Джокович, Анди Мъри, Кей Нишикори и Жил Мюлер. Димитров има 3105 точки и добър аванс от 725 точки пред финалиста от US Open Кевин Андерсън, който е първи под чертата. Последните три места, даващи право на участие в Лондон, към момента се заемат от Марин Чилич (2995 точки), Пабло Кареньо Буста (2595 т.) и Сам Куери (2435). Испанецът няма да може да увеличи актива си, след като отпадна още на старта в Пекин. Надпреварата в китайската столица се очертава тежка и за Димитров. Ако успее да победи намиращия се в чудесна форма Джумхур, той има потенциални мачове с Хуан Мартин дел Потро (втори кръг), Роберто Баутиста Агут (четвъртфинал) и Надал (полуфинал). След турнира в Пекин за българина предстоят още три турнира турнира, в които трябва да задържи позицията си - от сериите \"Мастърс\" в Шанхай (9-15 октомври), турнирът от категория \"250\" в Стокхолм (16-22 октомври), където българинът завоюва първата си титла, и последният мастърс - в Париж (30 октомври - 5 ноември). Ако успее да събере 1050 точки в тези четири турнира, Димитров на практика ще бъде сигурен за финалите на АТП. По-малък сбор също би могъл да му донесе класиране за Лондон, но тогава той ще бъде зависим от представянето на Андерсън, Давид Гофен, Томаш Бердих и Баутиста Агут. Засега малки шансове за място във финалите имат Жо-Вилфред Цонга, Милош Раонич, Джон Иснър, Ник Кириос, Джак Сок, Алберт Рамос. Лука Пуи, Дел Потро. Те обаче по-скоро могат да се преборят за позициите, на които в момента се намират Буста и Куери, но не и някой от тях да изпревари Димитров, тъй като българинът имат значително по-голям актив. Тази седмица водещите тенисисти са разделени в два турнира - в Пекин и Токио. В китайската столица, където Димитров е поставен под №3, са още Надал, Зверев, Баутиста Агут, Иснър, Бердих, Кириос, Дел Потро и Сок. В японския турнир главните претенденти са Чилич, Доминик Тийм, Раонич, Гофен, Андерсън, Куери и Диего Шварцман. Битката за Лондон  4. Доминик Тийм (Австрия) - 3715 5. Григор Димитров (България) - 3105 6. Марин Чилич (Хърватия) - 2995 7. Пабло Кареньо Буста (Испания) - 2595 8. Сам Куери (САЩ) - 2435 ------------------------------------- 9. Кевин Андерсън (Южна Африка) - 2380 10. Давид Гофен (Белгия) - 2285 11. Томаш Берих (Чехия) - 2005 12. Роберто Баутиста Агут (Испания) - 1915 Точките до края на сезона първи кръг - 0 втори кръг - 45 четвъртфинал - 90 полуфинал - 180 финал - 300 титла - 500 първи кръг - 10 втори кръг - 45 трети кръг - 90 четвъртфинал - 180 полуфинал - 360 финал - 600 титла - 1000 втори кръг - 20 четвъртфинал - 45 полуфинал - 90 финал - 150 титла - 250", "date": "2017.10.02", "title": "Григор Димитров влиза във финалната фаза на битката за място в Лондон"}
{"url": "http://www.dnevnik.bg/bulgaria/2017/10/02/3052563_maia_manolova_vnese_v_evropeiskata_komisiia_peticiia/", "text": "Омбудсманът на България Мая Манолова внесе в Европейската комисия (ЕК) петиция за защита на българските потребители от двойните стандарти в храните – когато продукти с една и съща марка се продават с различно качество в различни държави от Европейския съюз. Заедно с неправителствени организации, от институцията искат нов европейски регламент за контрол на качеството на хранителните продукти, съобщи БНТ. Миналата седмица  ЕК даде насоки  към държавите членки за противодействие на нелоялните търговски практики и отдели 2 млн. евро за изследвания и изготвяне на методология за сравними анализи срещу предполагаемия двоен стандарт на храните на мултинационални компании, предлагани на пазарите в Западна и Източна Европа. Манолова вече води разговор с европейските омбудсмани да се обединят в искането на нов европейски регламент за защита на потребителите от продукти с двоен стандарт. Оказва се обаче, че не всички европейски институции подкрепят каузата. \"Първите отговори, които получихме в началото и в средата на тази година изобщо не бяха обнадеждаващи. Отговорите бяха в стил \"нали не ви тровят\", \"нали храните са безопасни\", коментира Манолова, цитирана от БНТ. Липсата на орган, който да следи за качеството на продуктите, предлагани на европейския пазар, е една от основните причини за разликата в състава на един и същ продукт на българския пазар и западноевропейския. Проверка на над 30 продукта доказва, че в България има храни с двоен стандарт. Сред тях са шоколадовите изделия, детски храни и млечни продукти. \"Сравнихме етикетите сред популярни храни, по специално детски храни в три европейски столици - Берлин, Виена и София. И установихме, че едни и същи марки продукти в България са с различни съставки. С по-малко шоколад, с по-малко мляко, с по-малко какао\", коментира омбудсманът на България. Освен разлика в съдържанието, разлика има и в цените на тези продукти - в България те са по скъпи. \"Прекомерната консумация на подобен вид масни киселини довежда до тежки атеросклеротични промени, довежда до хипертония и до сумати нещо. В последстивие вече мозъчно-съдова болест, сърдечно-съдова болест\", коментира ефекта върху хората от по-нискокачествените продукти Венцислав Грозев, председател на Българския лекарски съюз. Българска агенция по храните няма нужния капацитет да следи за двоен стандарт на продукти от една и съща марка на територията на България и ЕС. Спрямо техните изисквания продуктите не са опасни за живота. \"Никой на българския пазар няма защита от двоен стандарт на храните\", каза пред БНТ Мариана Кукушева, председател на националния браншови съюз на хлебарите и сладкарите. При неуспех на петицията граждани, неправителствени организации и националният омбудсман на България ще организират подписка за референдум с въпрос, свързан с създаване на единен централизиран контролен орган, който да следи за качеството на продукти от една и съща марка на територията на всички страни от ЕС. \"За всички е ясно, че има двоен стандарт в продуктите на едни и същи марки за Източна и Западна Европа, но борбата ще е трудна, защото става въпрос за големи компании и огромни печалби\", каза в интервю за Би Ти Ви тази вечер Мая Манолова. Темата предстои да бъде дискутирана и по време на българското председателство на Съвета на ЕС на форум в началото на следващата година.", "date": "2017.10.02", "title": "Мая Манолова внесе в Европейската комисия петиция срещу храните с двоен стандарт"}
{"url": "http://www.dnevnik.bg/sport/2017/10/02/3051765_atalanta_spria_juventus_v_zrelishten_mach_s_chetiri/", "text": "\"Ювентус\" допусна първа грешка от началото на сезона при равенството 2:2 с \"Аталанта\" като гост. Шампионите на Италия прекъснаха серията си от шест поредни успеха и вече изостават с две точки от едноличния лидер  \"Наполи\" . Тимът на Масимилиано Алегри поведе с 2:0 до 24-ата минута, но с много силна игра домакините от Бергамо стигнаха до точката. Драмата беше пълна, след като шест минути преди края Пауло Дибала изпусна дузпа. \"Ювентус\" започна много силно и в рамките на три минути между 21-ата и 24-ата отбеляза две попадения. Първо Бернардески се разписа, а след това подаде на Игуаин за 2:0. Изглеждаше сякаш шампионите трудно ще изпуснат седмата си поредна победа, след като играеха много уверено. Обратът обаче започна от Калдара, който е собственост на бианконерите, но играе под наем в \"Аталанта\". Централният защитник се разписа в 31-ата минута и върна домакините в мача. В началото на втората част Марио Манджукич отбеляза трети гол за \"Ювентус\", но той беше отменен заради нарушение на Стефан Лихтщайнер. Реферът Антонио Дамато използва системата за видеоповторения и отсъди фаул в атака, вдигайки жълт картон на швейцареца. Това сякаш даде криле на домакините, а феновете на \"Стадио Атлети адзури\" започнаха да подкрепят любимците си неистово. В 67-ата минута Браян Кристанте отбеляза втори гол и шокира шампионите. Все пак десет минути преди края гостите имаха шанс да стигнат до трите точки, когато реферът отсъди дузпа. Изпълнението се забави след преглед на повторението. Дибала стреля, а топката срещна ръката на Петаня, но ситуацията изглеждаше спорно. Все пак близо 4 минути след ситуацията Дамато обяви, че дузпата остава. Дибала застана зад топката, но неговият изстрел беше спасен от Етрит Бериша. Това беше и първата дузпа в кариерата на аржентинеца, която той изпуска в Серия А. Досега Дибала беше точен при всичките си 13 удара.", "date": "2017.10.02", "title": "\"Аталанта\" спря \"Ювентус\" в зрелищен мач с четири гола"}
{"url": "http://www.dnevnik.bg/sport/2017/10/02/3051775_surbiia_stana_evropeiski_shampion_po_voleibol_za_jeni/", "text": "Волейболистките на Сърбия стъпиха на европейския връх за втори път. Те спечелиха златните медали от Евроволей след 3:1 (25:20, 25:22, 18:25, 25:18) срещу Холандия. Сръбкините станаха шампионки на континента за втори път след 2011 г. \"Лалетата\", от своя страна, защитиха бронзовите си медали от предното европейско. Младата звезда в сръбския отбор Тияна Бошкович беше определена за най-добър играч в турнира. Три години след като стана европейски шампион с юношеския отбор на Сърбия до 19 години, сега тя взе златото и при жените. Бошкович завърши финала с 29 точки и имаше основен принос за успеха на отбора си. Бранкица Михайлович добави 15. За холандския състав Ивон Белиен записа 13 точки. Сръбкините имаха превъзходство в срещата в Баку. В първите два гейма те държаха инициативата и заслужено поведоха. В третия холандките натрупаха голяма преднина рано и в края я увеличиха, за да намалят. Бошкович поведе съотборничките си и в четвъртата част те отново играха силно. Сърбия дръпна с 16:11 при второто техническо прекъсване и спечели мача. Турция спечели бронзовите медали след 3:1 срещу домакина Азербайджан. България завърши на деветото място, като си осигури класиране за следващото европейско в Полша и Чехия през 2019 г.", "date": "2017.10.02", "title": "Сърбия стана европейски шампион по волейбол за жени"}
{"url": "http://www.dnevnik.bg/sport/2017/10/02/3051796_ljuis_hamiltun_stava_vegan_s_misiia_da_pomogne_na/", "text": "Частни самолети, луксозни яхти, лъскави светски събития – така изглежда животът на пилотите от  Формула 1  извън състезателните уикенди и далеч от пистата. Най-бързите мъже на планетата често имат задачата да поддържат определен имидж извън трасето, а Люис Хамилтън е най-добрият пример за глобалната икона като често посещава ревюта, музикална партита, кинопремиери други. Трикратният световен шампион и лидер във Формула 1 в момента обаче показа и друго амплоа, като се представи пред света като човек, загрижен за планетата. Хамилтън призна, че става  веган , заради своите опасения за планетата, на която живеем. \"Гледах документален филм, който показва какво лошо влияние има консумацията на животинско ниво не само върху човешото тяло, но и генерално върху нашата планета. Аз искам да живея максимално най-здравословно и едновременно с това да мога да допринеса с нещо за живота и на другите хора\", каза трикратният първенец във Формула 1. Хамилтън не яде червено месо от почти две години, като през този период обяви, че е песцетарианец. Това е сравнително нов вид вегетарианство, което включва консумацията на морска храна, но не и на други видове месо. Терминът съчетава италианската дума \"pesce\" (риба) с английската \"vegetarian\". Много хора избират този вид вегетарианство като златна среда между типичната Западна диета и диетата, която изключва всяко месо. Песцетарианството е особено харесвано от хората, на които им е трудно да си набавят достатъчно протеини от стриктно вегетарианската диета. \"От тази година започнах да избягвам пилешкото месо, а сега го правя и с рибата. Чувствам се добре и нямам никакъв проблем. Това е мой личен избор, защото виждам колко негативно е влиянието ни върху планетата\", казва Хамилтън. Единственото му притеснение е, че спазването на стриктна диета е по-трудно, когато е далеч от дома, но вече всички в  \"Мерцедес\"  са наясно с неговите навици. \"Имам специален готвач и диетолог, а те вече говориха с всички от екипа на \"Мерцедес\". Малко е трудно, защото когато съм си вкъщи, мога да обръщам по-голямо внимание, а по време на състезателен уикенд се нуждая от много калории. Специалистите обаче знаят как да заредят тялото ми\", казва още англичанинът. Веганството като превенция от генетични заболявания Хамилтън смята, че преминаването му към по-здравословен начин на живот ще повлияе по всякакъв начин на тялото му в бъдеще. Пилотът признава, че в неговото семейство има случаи на сериозни болести, които се предават между поколенията, а той иска да ги избегне. \"Не искам след 10 или 20 години да имам диабет, както моите предци. Консултирах се със специалисти и те ми казаха, че съм предразположен към подобни заболявания, те се предават генетично, но може да се избегне\", казва Хамилтън. Според него той иска да избегне всякакъв риск от евентуална болест, която може да окаже влияние върху живота му след края на състезателната кариера. \"Мисля си, че ако направя нещо подобно ще дам пример на много хора, че можем да контролираме живота си и да поемем по по-добра и здравословна посока. Гледах филм колко негативно е влиянието на месото върху артериите и кръвоносните съдове в човешото тяло и чак тогава осъзнах колко лоши неща си причиняваме\". Последните проучвания на учените във Великобритания показват, че процентът на веганите, които са болни от рак, е в пъти по-малък от тези, които консумират месо и животински продукти. Ще има ли роля в представянето му на пистата С три световни титли, 60 победи и 70 полпозишъна в кариерата си 32-годишният Хамилтън е сред най-добрите и най-талантливи пилоти в историята на Формула 1. Ключов фактор в неговия стил е агресията, която му е помагала толкова много през години. Но може ли тя да се изгуби, след като британската звезда на моторспорта вече е веган? Доктор Роб Чайлд, който биохимик и е работил за \"Макларън\", \"Ферари\" и някои от най-добрите колоездачи смята, че това е лоша идея, заради периода, в който е избрано. \"Да промениш диетата си посредата на сезона не е най-добрата идея. Винаги има един период, в който тялото ти не знае как да реагира и не се чувстваш много добре. Като допълнение веганството намалява производството на тестостерон от тялото\", казва доктор Чайлд. Според едни това може да намали агресията и също така да забави мускулното възстановяване и силата. \"За пилот от Формула 1 е трудно, защото той се нуждае от много калории, може да се появят дори признаци на умора. Също така когато си веган не можеш да поддържаш високи нива на желязо в тялото ти, а то е важно за транспортиранео на кислород в мускулите\", добавя ученият. Той смята, че първите признаци на умора и на разлика в тялото на Люис Хамилтън ще се забележат около месец след промяната в неговата диета. Това пък може да съвпадне с тежките надпревари в Азия и Северна Америка, които са решителни за сезона във Формула 1. Традиционно един пилот от Формула 1 се нуждае от около 4000 калории на ден по време на състезателните уикенди, или почти два пъти повече от нормалните хора. Учените смятат, че дори и без да приема животински продукти Хамилтън може да си набавя енергия, но в диетата му има някои уловки. \"Едно от най-значимите неща в неговата диета ще бъде да се гарантира, че той приема достатъчно Омега-3 мастни киселини и по-специално тези, които се намират основно в рибата. Затова изключването на морската храна и особено на сьомгата от неговото меню е странно\", казва Чайлд. Мастните киселини играят фундаментална роля в мозъчната функция и обработка на информацията, а според учения това са фактори, които са важни когато управляваш състезателен болид на границата на физическите си възможности. \"Той обаче може да си набавя достатъчно мастни киселини като яде много водорасли. Те съдържат много EPA (Ейкозапентаеновата киселина) и DHA (докозахексаеновата киселин) и идеално могат да заместят рибата\", добавя Чайлд.", "date": "2017.10.02", "title": "Люис Хамилтън става веган с мисия да помогне на планетата"}
{"url": "http://www.dnevnik.bg/biznes/2017/10/02/3051653_slujitelite_na_emko_otnovo_izlizat_na_protest_dnes/", "text": "Пореден протест на работниците и служителите на военния завод \"Емко\" ООД е насрочен за днес от 14 ч. пред сградата на Народното събрание на ларгото (бившия Партиен дом). Призовават всички свои колеги, подизпълнители, контрагенти и всички български граждани, които са съпричастни да се присъединят. \"Протестираме против грубото погазване на Конституцията на Република България; против противопоставянето на частни и държавни дружества; против разрушаване на колегиалните отношения между тези дружества! Категорично настояваме всички неправомерно прекратени от Министъра на икономиката и неговите чиновници договори за доставка на продукция да се върнат на \"Емко\" ООД\", пише в съобщението на протестиращите. Работата и продукцията на фирмата е замразена заедно с лиценза й и тя  не може да участва в търг, който ще започне тази седмица . Според протестиращите това е целенасочено усилие от управляващите, за да унищожат предприятето. \"Обявяваме се категорично против използването на всяка една проверяваща българска институция за целта да бъдем квалифицирани като \"нарушители\", а ръководителите ни като \"престъпници\"; против започналите нарочни проверки на наши подизпълнители и контрагенти, целящи унищожението на всеки, който работи нас!\" \"Не приемаме опита на \"министъра на икономиката\" на България да настрои нас, работниците и служителите на \"Емко\" ООД срещу нашите ръководители! Не сме съгласни с масовите уволнения и заплахи за уволнения на държавни служители, които отказват да участват в схемата по нашето погубване! Протестираме и се борим против опита нашето дружество и работни места да бъдат унищожени, а продукцията ни конфискувана!\", настояват служителите. Министърът на икономиката Емил Караниколов обяви миналата седмица, че  вероятно на 6 октомври ще бъде върнат лиценза на предприятието , но това вече няма да има значение: договорите й с чуждестранния купувач са вече преструктурирани от Кинтекс и няма да бъдат изпълнени, не е ясно какво ще стане с произведената от \"Емко\" и приготвена за експедиция продукция.", "date": "2017.10.02", "title": "Служителите на \"Емко\" отново излизат на протест днес"}
{"url": "http://www.dnevnik.bg/gradska_sreda/2017/10/02/3051777_ot_dnes_v_sofiia_ima_dve_novi_zeleni_zoni_za_parkirane/", "text": "От днес в София официално влизат в сила двете нови зелени зони в части от кварталите \"Лозенец и \"Яворов\". Променя се и работното време на зоните за платено паркиране в града. Зелената зона ще започва от 08:30 ч. и ще продължава до 19:30, а в събота синята зона важи до 18, вместо до 14 часа, както беше досега. Столичният общински съвет прие промените в края на юли, като официално те влязоха в сила вчера. Прилагането им започва от днес, защото в неделните дни зоните за платено почасово паркиране не работят. Новата зелена зона в район \"Средец\" обхваща квартала между булевардите \"Цариградско шосе\", \"Евлоги и Христо Георгиеви\", \"Михайл Еминеску\", улиците \"Мизия\", \"Хан Омуртаг\". Зелена зона в \"Лозенец\" пък е между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\". Вчера около  30  жители на София протестираха  срещу въвеждането на новите зелени зони. Според недоволните промяната не е обсъдена със живеещите в тези райони, като не е било проведено и обществено обсъждане, когато се е обмисляло въвеждането на зоните. Обществено обсъждане по смисъла на наредбата не е правено\", каза  кметът на район \"Средец\" Мария Ачкова през юни , когато представи предложението си за въвеждане на новата зелена зона пред общинските съветници в комисията по транспорт. Ачкова поясни, че според нея живеещите са уведомени, защото е било направено електронно допитване на страницата на районната община, като са раздавани и листовки.. Тогава Ачкова каза и че до община \"Средец\" \"не е достигнало ясно изразено негативно становище\". Протестиращите искат и по-прозрачна отченост от \"Център за градска мобилност\"за парите, които събират от зоните за паркиране. С тези средства пък да бъдат построени подземни и надземни паркинги на достъпни цени. В началото на август директорът на Центъра за градска мобилност - Христиан Петров, посочи, че разширяването на зелена зона \" не се прави за повече пари\" . По думите целта на промяната е да бъде намален броят на автомобилите в центъра на града.", "date": "2017.10.02", "title": "От днес в София има две нови зелени зони за паркиране"}
{"url": "http://www.dnevnik.bg/bulgaria/2017/10/02/3050606_sus_skandalite_li_shte_zapomnim_tozi_sustav_na/", "text": "Да. Мандатът на сегашния състав на Висшия съдебен съвет (ВСС) изтича на 3 октомври. В четвъртък той се събра за последно в пълен състав. Смяната на \"властта\" ще се състои утре, когато оценка на свършеното ще направи и правосъдният министър Цецка Цачева, която председателства пленума на ВСС последните 6 месеца. Новият състав ще поеме управлението на магистратурата за следващите пет години - до 2022 г. Кои са членовете му и какво ще трябва да решават първо те, четете  тук . С какво ще запомним отиващия си състав на съвета. Със сигурност с множеството скандали, личните нападки и атаки, за които се ползваха медии, близки до депутата от ДПС Делян Пеевски, и с безпринципни решения, някои дори в противоречие със закона. Ще го запомним обаче и със силния глас на вътрешните опозиционери, част от т.нар. малцинство, които бяха постоянната мишена на споменатите медии. \"Дневник\" събра някои от знаковите скандали по време на мандата на този ВСС, без претенция за изчерпателност. Някой изпрати есемес до премиера по време на заседание на ВСС На 14 януари 2016 г. председателят на Върховния касационен съд Лозан Панов изненадващо  прекъсна заседание на Висшия съдебен съвет  (ВСС), точно когато се обсъждаше темата с изтеклите записи, известни като \"Яневагейт\". Причината бе - получен от него есемес от премиера Бойко Борисов - , гласеше текстът на съобщението, което Панов показа пред съвета. От синтаксиса на съобщението се разбира, че член на съвета е подал на Борисов информация \"на живо\" от заседанието. Това се случи на първото за миналата година заседание на ВСС, което започна с обсъждане на предложението на етичната комисия за прекратяване на проверката по записите между отстранената от ръководния пост на Софийския градски съд Владимира Янева и уволнената съдийка Румяна Ченалова. В крайна сметка съветът реши да прекрати проверката, а опитите на т.нар. малцинство в съвета за нейното подновяване бяха неуспешни. Докато вървяха дебатите по \"Яневагейт\" на същото заседание безпрецедентно във ВСС се появи премиерът  Бойко Борисов,  който заяви, че \"няма отношение към записите\". Той буквално нахлу в залата в съвета, без да има покана, като повечето кадровци станаха на крака при влизането му. Борисов не отговори на Панов защо му е препратил есемеса, нито досега е отговорил на този въпрос. Два дни по-късно лидерът на партия \"Ред, законност и справедливост\" (РЗС) и тогавашен съветник на премиера по въпросите на борбата с корупцията  Яне Янев обяви, че той е изпратил  есемеса. Но не уточни откъде е получил информацията за разискващото се във ВСС. Подозренията обаче в самото начало паднаха и си останаха върху члена на ВСС от парламентарната квота, приближен на Яне Янев - Димитър Узунов, известен от разговорите \"Яневагейт\" като \"човекът на Борисов\".  Димитър Узунов отрече да е изпращал есемеса  до Борисов, нито до лидера на РЗС Яне Янев. По-късно той показа отговор от \"Виваком\" - мобилният оператор, чиито услуги ползва целият ВСС. В справката се казва, че от телефонния номер, чийто титуляр е съдебният съвет, няма изходящи съобщения за периода от 9.30 ч до 12.30 ч. на 14 януари 2016г. Отговорът на \"Виваком\" обаче засяга само изпращане на текстови съобщения чрез оператора, но не и чрез други приложения за кореспонденция (напр. Viber, WhatsApp, Messenger, Тelegram и други). Председателят на етичната комисия в прокурорската колегия - Ясен Тодоров, когото Румяна Ченалова посочи също като възможен вариант да е изпратил есемеса, определи скандала като преекспониран. И обяви, че няма да предостави разпечатка от телефона си, защото \"имам 5 изходящи съобщения и те са към жени. Част от есемесите ми са с интимно съдържание\", оправда се той. По-малко от седмица след есемеса до премиера Борисов и сред засилващите се съмнения, че изпращачът е Узунов, в дневния ред на ВСС изненадващо бе вкарана допълнителна точка за смяната на представляващия съвета.  Без никакви аргументи и със скоросно гласуване  на 20 януари 2016 г. новото лице на кадровия орган на Темида стана Димитър Узунов. Дотогава ВСС се председателстваше от Соня Найденова. Найденова бе един от членовете на съвета, които изразиха недоволство от начина, по който бе прекратена  проверката по \"Яневагейт\" . За Узунов гласуваха главния прокурор Сотир Цацаров, председателят на Върховния административен съд (ВАС) Георги Колев и още 11 души. От заседанието тогава отсъстваше председателят на Върховния касационен съд (ВКС) Лозан Панов, двама се въздържаха - Юлиана Колева и Каролина Неделчева. А още при вкарването на точката за смяната членовете на ВСС Юлия Ковачева, Калин Калпакчиев, Камен Иванов, Магдалена Лазарова и Галина Карагьозова демонстративно напуснаха залата, за да не гласуват. След като ВСС избра Димитър Узунов за свой представляващ, Найденова коментира пред журналисти, че не е получила отговор на въпроса защо се е наложила смяната ѝ. Според нея може да се направи връзка с изказваните от нея опозиционни мнения, както и с темата за есемеса до премиера Борисов. Записи и пак записи В нощта на 25 срещу 26 април 2013 повечето централни медии получиха по електронната поща 18 писма с прикачени файлове, в който имаше записи от разговор между Бойко Борисов, земеделския министър в първия му кабинет Мирослав Найденов и тогавашният градски прокурор на София Николай Кокинов. Три дни след това  Висшият съдебен съвет (ВСС) освободи Кокинов от ръководния пост.  От записите стана известно, че Кокинов подава предварително резултати от проверката на държавното обвинение в МВР и освен това  тримата обсъждат как да бъде измъкнат Найденов  от наказателна отговорност за корупция и злоупотреба с власт, като междувременно разясняват и други механизми. Няколко месеца по-късно Кокинов  напусна и съдебната система . Опозицията във ВСС поиска проверка в ключовата Софийска градска прокуратура през мандатите на Кокинов, но главният прокурор не подкрети идеята. В средата на юни пък от държавното обвинение съобщиха, че не са установили престъпление, извършено от бившия премиер Бойко Борисов, бившия градски прокурор Николай Кокинов или бившия министър на земеделието Мирослав Найденов по случая с  изнесения запис на разговора между тримата в къщата на Борисов в Банкя. В края на 2015 г. от сайта \"Биволъ\" започнаха да изтичат части от разговори, станали по-късно известни като водени в началото на същата година. В тях споменати бяха имената на главния прокурор Сотир Цацаров, премиера Бойко Борисов, председателя на Върховния административен съд (ВАС) Георги Колев, членовете на съвета - Димитър Узунов, Ясен Тодоров, Милка Итова, депутата от ДПС Делян Пеевски и др. Ченалова потвърждава автентичността на разговорите, в които се обсъждат недопустими връзки и зависимости между властите, а Янева казва, че не си спомня. Повече за записите между Янева, Ченалова и Мондешки четете  тук . Назначаването на Цацаров и уволнението на Ситнилски в нарушение на закона Сотир Цацаров бе избран за главен прокурор от ВСС на 20 декември 2012 г. - няколко месеца след началото на мандата на този съвет. Върху Цацаров остана обаче сянката на порочната процедура за неговия избор. Освен него имаше още двама кандидати за поста - сегашният му заместник Борислав Сарафов и тогавашният зам.-главен прокурор Галина Тонева. Процедурата остави усещането за фарс и предварителна уговорка - Цацаров получи 18 гласа, което означава, че поне пет души, издигнали една от другите две кандидатури, са гласували за него, същевременно никой от другите двама кандидати не беше подложен на гласуване. Процедурата беше спорна още преди финалния ѝ етап - изслушването и гласуването, защото не беше осигурена тайната на вота и ВСС се запъна да се гласува електронно вместо с бюлетина едновременно за всички номинации. И не даде смислени аргументи защо. Тайна процедура се изисква по конституция, а за гаранции, че ще бъде проведена такава, няколко пъти апелира Европейската комисия. Още на следващия ден след избора от Брюксел  коментираха, че са разочаровани, че ВСС не е организирал работата си по начин, че да избегне противоречиви решения.  А от Българския хелзинкския комитет обявиха, че няма да участват в гражданския съвет към съвета, защото с избора на нов главен прокурор мнозинството във ВСС е показало, че \"безогледно игнорира\" мнението на гражданското общество. Срещу процедурата на избора възразиха и от политическата опозиция тогава - БСП и ДСБ. Тогава президентът Росен Плевнелиев избърза и подписа указа за назначаването на Цацаров по-малко от 24 часа след избора му, неглижирайки острите реакции срещу процедурата. Плевнелиев защити избора на Цацаров като обяви, че няма съмнения към процедурата и че новият главен прокурор \"започва работата си с висока степен на обществено доверие\". Повече за избора на Цацаров четете в анализа -  Изборът на главен прокурор: Бий смутителя, пази статуквото . На 28 юни 2013 г. в медиите изтекоха разговори между покойният и бивш зам.-главен прокурор Камен Ситнилски, Емил Христов (апелативен прокурор на Бургас), Иван Ванчев (Окръжен прокурор на Хасково), Миглена Тянкова (председател на Окръжния съд – Хасково) и Христо Георчев (председател на Районния съд – Свиленград), за които се твърдеше от мнозинството в съвета, че внасяли съмнение за лобиране от страна на споменатите административни шефове в прокуратурите за кандидатурите на Камен Ситнилски и Румен Боев преди общото събрание на прокурорите, когато делегатите трябваше да изберат членове на този ВСС от прокурорската квота. По-късно от прокуратурата обявиха, че се касае за законно използвани СРС-та по разследване срещу магистрати. Това доведе до отстраняването на Ситнилски от ВСС. Отстраняването му обаче бе определено като престъпващо закона, защото за оставката на член на съвета е изрично записано, че са необходими 17 гласа \"за'. За отстраняването на Ситнилски се събраха 16 гласа, но съветът реши, че той трябва да напусне ВСС. Последваха дела във ВАС, но той почина преди окончателното решение на съда, тъй като делото се мота през няколко инстанции. Протести на магистрати и акции с агнешки главички и некролози Мандатът на този състав на ВСС бе белязан и от безпрецедентната поява на  съдии с тоги пред Съдебната палата една вечер в средата на декември 2015 г.  Акцията бе обявен като \"събрание на съдии, които ще обявят готовността си да разговарят с граждани по въпросите на съдебната реформа и се състоя след като парламентът оряза съдебната реформа, което доведе и до оставката на правосъдния министър Христо Иванов. В края на миналата година и началото на тази пред ВСС  в знак на протест се събраха и съдии, и служители от столичния районен съд . Недоволството им бе породено от политиката на съвета и липсата му на реакция по проблемите на най-натоварения съд в страната. То бе придружено от оставката на шефа на съда - Методи Лалов и част от заместниците му. Едва след това съветът разписа мерки за справяне с трудностите пред съда, които ще се разбере дали ще дадат ефект при следващия състав на съвета. В края на април протестиращи хвърляха агнешки главички пред сградата на ВСС. Аналогията е свързана с подмятането на Бойко Борисов, с което той визира обкръжението на бившия председател на ДСБ Радан Кънев и експравосъдния министър Христо Иванов. Протестът беше свързан с внесеното искане внесено от Лозан Панов и Калин Калпакчиев за изясняване на обстоятелствата около срещата в ЦУМ. Панов определи акцията като \"стил на мафията\". Той припомни аналогията с филма \"Кръстникът\" - отрязаната и окървавена конска глава. През 2014 г. в деня, когато петима членове на ВСС внесоха предложение за образуване на дисциплинарно производство срещу вече покойния и бивш зам.-главен прокурор Камен Ситнилски по улица \"Екзарх Йосиф\", където се намира сградата на съвета, бяха разлепени негови некролози. Върху тях беше изписано \"В памет на съдебната система\", а отдолу беше поставена снимка на Камен Ситнилски. На некролога беше изписано още: \"Той предаде честността, правосъдието и доверието към съдебната система.\" Над образа на Ситнилски пък пишеше: \"На 25.07. се навършват 40 дни, откакто хората искат да защитят длъжността, която Камен Ситнилски узурпира и предаде.\" Главният прокурор Сотир Цацаров тогава с изненада научи за акцията и коментира по този повод: \"Това е идиотия пълна.\" Впоследствие от прокуратурата приеха, че се касае за форма на протест, макар и неприемлива, а не за обществено опасно деяние, и отказа да образува досъдебно производство. Една среща в ЦУМ В края на април стана известно, че се е състояла среща между собственика на \"Овергаз\" и издател на в.\"Сега\" Сашо Дончев и главния прокурор Сотир Цацаров. За нея се разбра  след изказване на  Дончев пред Дамския бизнес форум. Тя се е състояла в кабинета на бизнесмена и бившия член на ръководството на БСП Георги Гергов. И тримата участници в нея не отрекоха, че срещата се е състояла, но според двама от тях - Цацаров и Гергов в нея няма проблем, а в изказванията си по темата те нападаха други хора - лидера на БСП Корнелия Нинова, председателя на ВКС Лозан Панов, члена на ВСС Калин Калпакчиев и др. Повече четете  тук  и  тук . Дончев коментира, че на срещата прокурор му е отправил заплахи, питайки го за карикатурите на Христо Комарницки в издавания от него в. \"Сега\" и за подкрепа за партия \"Да, България\". Освен това според Дончев Цацаров го е попитал \"нима се съмнявате, че вашите телефони и комуникации са под контрол\"?  Дончев пък отишъл на нея, защото се надявал на човешки разговор . Без никаква изненада ВСС отказа да провери фактите около срещата \"Цацаров - Дончев - Гергов\". След дебати, в които отговор не намери нито един от въпросите, предизвикани от срещата, а бяха изпълнени единствено с лични нападки, намеци и вечното твърдение, че става въпрос за политически сценарий, 14 членове защитиха с гласа си главния прокурор, гласувайки \"против\" проверката. Как председателят на ВКС определи решението на съвета като филма \"Спасяването на редник Райън\" четете  тук . Членът на ВСС Калин Калпакчиев  сезира и Брюксел за срещата в ЦУМ, а  министърът на правосъдието Цецка Цачева  заяви, че не би си позволила да се меси в независимата съдебна власт и определи като тъжен опита Брюксел да бъде ангажиран с проблемите ѝ. Проверка бе започната от Инспектората към ВСС след искане за това от неправителствена организация.  Но и тя не установи нищо нередно в срещата.  С решението си съдебните инспектори заявиха на практика, че среща е имало, но не е изяснено какво се е говорило на нея. Така много въпроси останаха без отговор - по чия инициатива се е провела срещата, заплашвал ли е Цацаров Дончев и питал ли го е за издавания от него вестник и подкрепяна от него политическа сила, заявил ли му е, че телефоните му се контролират. \"Не очаквайте от мен да разкрия битовите подробности на тази среща. Кой кога влязъл. Кой кога излязъл, дали твърденията на този или онзи били верни\", заяви Цацаров в средата на май в интервю за БНТ. Основната му теза, с която той отказва да отговаря на въпроси, е, че не се е срещал с подсъдими или криминално проявени лица и че не е нарушил закона.", "date": "2017.10.02", "title": "Със скандалите ли ще запомним този състав на Висшия съдебен съвет"}
{"url": "http://www.dnevnik.bg/detski_dnevnik/2017/10/02/3030291_oksford_prie_za_studentka_nobelov_laureat/", "text": "Това съобщение приляга на всеки, който е сбъднал мечтата си да учи в прочутия британски университет. Разликата е, че то е написано от нобелов лауреат. Малала Юсюфзай, която бе само на 17 години, когато през 2014 г. бе отличена с Нобеловата награда за мир, е приета да учи политика, философия и икономика. Същия курс са преминавали световно известни политици като Дейвид Камерън и Беназир Бхуто. В средата на август и тя с вълнение чакаше като хиляди млади хора резултатите от годишните тестове в края на средното образование, за да разбере дали е успяла да влезе в университет. Първите данни от кандидатстудентската кампания показват, че броят на местата тази година е намален, докато в същото време се е увеличил делът на учениците с най-високи оценки от тестовете. Обяснението, което даде UCAS - системата за приемане в университети, е, че намалелите новоприети са заради по-малкото възрастни кандидати и отлива на младежи от страни от ЕС. В деня, когато излязоха резултатите от тестовете, от UCAS обявиха, че за новата академична година са приети 416 310 души, което е с 2% по-малко от 2016 г. В същото време постигналите най-високите резултати A или A* са се увеличили с 0.5 процентни пункта в сравнение с миналата година. Името на Юсюфзай стана известно по цял свят, след като талибан я простреля в главата през 2012 г., докато бе нападнат автобус, с който ученички се прибираха от училище в Пакистан. След като бе лекувана в чужбина, тя започна да учи във Великобритания и поведе кампания срещу радикалните мюсюлмани, забраняващи на жените да получават образование.", "date": "2017.10.02", "title": "Оксфорд прие за студентка нобелов лауреат"}
{"url": "http://www.dnevnik.bg/gradska_sreda/2017/10/02/3050202_evgeni_krusev_zam-kmet_na_sofiia_za_vsichki_sgradi_nad/", "text": "- В момента се изработва \"План за устойчива градска мобилност\", за който е избран изпълнител и се работи по съставянето на цялостния документ. На този етап е приет един междинен доклад, като предстои в кратки срокове да се приеме и втори. На база на представените доклади ще бъдат взети решения дали е необходима промяна по организация на движението на дадени места в града. ( ) . - Предвидените промените засягат цялостния облик на града, в това число устойчивото развитие на мобилността и използването на обществения транспорт, като основен и екологичен начин за придвижване. На всички определени за високо строителство локации е налице подходяща инфраструктура, а плановете за доизграждането на такава са в напреднал етап и това следва да се случи със строителството на високите сгради. С промените в ЗУЗСО предлагаме да се създаде Наредба за извършване на проучване, анализ и симулация на транспортното обслужване. С нея ще въведем като задължение на всички инвеститори, които искат да строят сгради над 75 м височина и над 20 хил. кв. м разгърната застроена площ, да правят анализ на трафика. Анализът трябва да включва не само вход-изхода на бъдещата сграда, а и на това как новата сграда ще се отрази на движението в по-голяма територия и съседни кръстовища. - Ограничението от 30 км в час ще бъде въведено в зоната между улиците \"Алабин\" и \"Леге\" и булевардите \"Христо Ботев\" и \"Васил Левски\". Ограничението няма да обхваща самите булеварди, а само малките улици в района, което няма да доведе до промени и усложнение в трафика. Въвеждането на подобна мярка ще допринесе не само за подобряване на качеството на въздуха, но и за повишаване на безопасността в тези райони, създавайки по-спокойна градска среда. - В момента тече процедура за избор на изпълнител за проектиране и изпълнение на ремонта по бул. \"Пенчо Славейков\". Фирмата, която бъде избрана, ще изготви работен проект, който ще бъде разгледан от Столичната община и при окончателното му одобрение ще започнат ремонтните дейности, включени в проекта. - Столичната община в следващите две години не планира основен ремонт на настилката на булеварда. Той ще бъде поддържан по линия на ремонта на трамвайното трасе, който е предвиден като част от цялостния проект за \"Интегриран столичен градски транспорт – фаза II\". В него се предвижда доставката на 13 нископодови трамвая, които да се движат по реконструирания участък на бул. \"Цар Борис III\". Там ще се подмени релсовият път и контактно-кабелната мрежа. Проектът за извършването на тези подобрения вече е готов, като в момента се избира изпълнител. Ремонтът ще бъде финансиран по опративна програма \"Региони в растеж\" и прогнозната му стойност е близо 40 млн. лв. без ДДС. - За бул. \"Пенчо Славейков\" тепърва предстои изработването на проект и неговото публично представяне и обсъждане. - Проучванията, които се извършват от \"Център за градска мобилност\" (ЦГМ) за въвеждането на нощен транспорт са в своя заключителен етап. Това е процес, за който се изискваше време за провеждането на социологическото проучване и нагласите на обществото към тази идея. Тук е важно да отбележим, че колегите от ЦГМ са се фокусирали и върху това да се определи какъв е процентът на хората, които биха ползвали градски транспорт през нощта, колко често биха го правили и каква цена са склонни да заплащат за това. Нужно е много прецизно да се разгледат какви са начините за реализирането на такъв проект. Ако бъде взето окончателното решение за въвеждане на нощен транспорт, ще се проведат разговори с транспортните оператори и ще се проучат варианти за това кои линии биха покрили най-много от ключовите точки в града и биха били най-удобни за гражданите. - Между трамвайните релси и пътните платна няма да бъдат поставени делинеатори, като това решение е изцяло съобразено както със становището на пътната полиция, така и с фирмите, поддържащи настилките. Такива ограничители при възникване на инцидент или авария на пътя с преминаващ автомобил биха създали предпоставки за образуване на тапи и усложняване на движението по булеварда. Това е и причината да отпадне поставянето им. - След завършването на всички ремонтни дейности по улица или булевард, преди пускането в експлоатация ремонтираният участък се оглежда и одобрява от КАТ. С цел по-висока безопасност за велосипедистите по бул. \"Дондуков\" и недопускане на паркиране върху велоалеята, ще бъдат поставени такива ограничители между велоалеята и пътните платна.", "date": "2017.10.02", "title": "Евгени Крусев, зам.-кмет на София: За всички сгради над 75 м ще има анализи за влиянието им върху трафика"}
{"url": "http://www.dnevnik.bg/sviat/2017/10/02/3051812_katalunskoto_pravitelstvo_obiavi_che_90_ot_glasuvalite/", "text": "Сепаратисткото правителство на Каталуня обяви тази нощ, че 90 процента от подадените гласове на вчерашния референдум за самоопределение, който бе забранен от испанското правосъдие, са за независимост, предаде Франс прес. Говорителят на правителството Жорди Турул каза, че в референдума са участвали 2.26 милиона души и 2.02 милиона са гласували за независимост. Гласували са около 42.3 процента от общо 5.34 милиона избиратели в Каталуния, добави Ройтерс, като цитира Турул. Бюлетина с \"не\" са подали 7.9 на сто от гласувалите, празните бюлетини са 2 на сто, а невалидните - 0.9 на сто. \"Това е победа за демокрацията и хората, които я защитиха по мирен начин\", каза Турул, цитиран от ДПА. ", "date": "2017.10.02", "title": "Каталунското правителство обяви, че 90% от гласувалите са за отделяне"}
{"url": "http://www.dnevnik.bg/sport/2017/10/02/3051764_snimka_na_denia_ehoto_na_prazniia_kamp_nou_v_izborniia/", "text": "Един от най-големите и посещавани стадиони в света - \"Камп ноу\", остана празен за мача между \"Барселона\" и \"Лас Палмас\" от Примера дивисион. Необичайната гледка се превърна в действителност, след като зрители не бяха допуснати на трибуните от съображения за сигурност покрай  . \"Барселона\"  .", "date": "2017.10.02", "title": "Снимка на деня: Ехото на празния \"Камп ноу\" в изборния ден"}
{"url": "http://www.dnevnik.bg/photos/2017/10/02/3051713_fotogaleriia_magnitnoto_pole_izpotiava_i_oshte/", "text": "Пет препоръчвания", "date": "2017.10.02", "title": "Фотогалерия: \"Магнитното поле изпотява\" и още препоръчвани комикси"}
{"url": "http://www.dnevnik.bg/sviat/2017/10/02/3051814_tereza_mei_veroiatno_shte_poseti_bulgariia_dogodina/", "text": "Очаква се премиерът на Великобритания Тереза Мей да посети България през следващата година. Това каза в сутрешния блок на БНТ посланикът на страната в София Ема Хопкинс. През юни пред същата телевизия тя съобщи, че работи по подготовката на това посещение. Днес уточни, че поканата за тази визита е предадена и може би британският премиер ще откликне на нея през 2018 г. Посланикът обяви още, че през следващите седмици се очаква Великобритания да представи Бяла книга на взаимоотношенията си със страните в ЕС и различни европейски структури след Брекзит. Книгата ще съдържа вижданията на Великобритания по въпроса. Европейските граждани, ако са живели 5 години във Великобритания, няма да имат проблеми да останат, ще има гратисен период за останалите. Тези граждани са солидна част от Обединеното кралство, каза Ема Хопкинс и допълни, че правилата на миграцията обаче ще отговарят на британските нужди.", "date": "2017.10.02", "title": "Тереза Мей вероятно ще посети България догодина"}
{"url": "http://www.dnevnik.bg/bulgaria/2017/10/02/3051828_gerb_suzdavat_opasnost_ot_prenapisvane_na_nai-novata/", "text": "Готвеното назначение на Антон Тодоров за председател на комисията по досиетата може да доведе до организиран опит за промяна на най-новата история, каза днес по \"Нова телевизия\" политологът Огнян Минчев. Той допълни, че това ще доведе до легитимиране на политико-икономическата олигархия в България. . Огнян Минчев предупреди, че Тодоров е свръхидеологизиран човек, който е крайно емоционален, когато става дума за политически каузи. Той каза още, че се опасява, че депутът от ГЕРБ, в качеството си на ръководител на комисията, може да прибегне до разрешаване на лични конфликти. \"Познавам Антон Тодоров, бил ми е студент. Той има качества, но те не са подходящи за тази позиция. При него едни и същи документи често служат за доказване на противоположни тези\", поясни Огнян Минчев. Според него, като ръководител на комисията, Тодоров ще произведе \"фойерверки\", което ще обезцени и компрометира работата на целият орган. Минчев обобщи, че това е пореден случай, при който от ГЕРБ подхвърлят скандални решения, за да видят какви ще са реакциите, след което следвали \"мъдри\" решения от страна на Борисов.", "date": "2017.10.02", "title": "ГЕРБ създават опасност от пренаписване на най-новата история, смята Огнян Минчев"}
{"url": "http://www.dnevnik.bg/bulgaria/2017/10/02/3051818_mjuftiistvoto_ne_kontrolira_obuchenieto_i_propovedite/", "text": "Главното мюфтийство няма информация и не контролира имамите в България къде са получили образованието си. Това се разбра от думите на главния секретар на институцията Джелал Фаик в сутрешния блок на БиТиВи. Нямаме регистър кой къде е завършил, допълни той и обясни, че законът и държавата позволяват това да е така. С 20-те районни мюфтии се контролира какво се проповядва в страната, доколкото това е възможно, обясни още той. Подчерта, че мюфтийството е независима институция и не се командва от никоя държава. Коментарът му е по повод факта, че мюсюлманското образование в България се финансира всяка година от Дианета - турския комитет по религиозни въпроси и е на базата на междуправителствено споразумение от 1998 г. Тази организация всяка година превежда 2 млн. (валутата не беше уточнена - бел. ред.), които се разпределят между Висшия мюсюлмански институт в България и трите училища. Фаик посочи, че от 27 г. се очаква институтът да получи регистрация. В момента Дианетът се занимава с това да радикализира турските общности. Дианетът са еничарите на Ердоган, коментира в същото предаване Алекс Алексиев, председател на Центъра за балкански и черноморски изследвания. Той посочи, че в Австрия вече е приет закон срещу чуждестранното финансиране на имамите, работещи в страната. Приветстваме обучението да се финансира от България, обяви Фаик и посочи, че в момента държавата не работи ръка за ръка с мюсюлманското изповедание.", "date": "2017.10.02", "title": "Мюфтийството не контролира обучението и проповедите на имамите в България"}
{"url": "http://www.dnevnik.bg/sport/2017/10/02/3051833_pike_atakuva_rahoi_zaradi_referenduma_i_izrazi/", "text": "Защитникът на \"Барселона\" Жерар Пике заяви готовност да се откаже от националния отбор заради случилото се около референдума в Каталуня. Той се изказа остро срещу министър-председателя на Испания Мариано Рахой. Забраненият от съда и властите в Испания референдум  приключи с инциденти с насилие между полиция и гласуващи предимно в Барселона . Според каталунските власти са ранени 761 души. \"Знам, че в Испания има хора, които не приемат случилото се и вярват в демокрацията. Но ако треньорът или някой във федерацията смята, че съм проблем, ще направя крачка в страни и ще се оттегля от националния отбор преди 2018 г.\", каза Пике. Думите му дойдоха след  победата с 3:0 срещу \"Лас Палмас\"  - седма от седем мача за \"Барселона\". Срещата се игра пред празни трибуни на \"Камп ноу\" от съображения за сигурност покрай напрежението около референдума. Първоначално  каталунците искаха мачът да бъде отложен . \"Имаше много аргументи за и против (двубоят да се играе), но лигата и \"Лас Палмас\" искаха срещата да се проведе. Не трябва да се връщаме повече - клубът го реши и толкова. Моето мнение също няма значение\", добави Пике. Миналата седмица той се обяви в подкрепа на референдума. \"По времето на Франко не можехме да защитаваме идеите си. Аз съм и се чувствам каталунец и се гордея с хората и поведението им. Нямаше никаква агресия, но тук дойде полицията, за да действа така, както действа.\" За Рахой той каза: \"Министър-председателят е на нивото, на което е, и обикаля по света, без да знае английски\".", "date": "2017.10.02", "title": "Пике атакува Рахой заради референдума и изрази готовност да се откаже от националния"}
{"url": "http://www.dnevnik.bg/na_put/2017/10/02/3051649_shte_ima_li_vtori_jivot_za_planinskiia_titanik/", "text": "Планинският \"Титаник\" - така преди век е наричана гарата в малкото испанско градче Канфранк на границата с Франция. Някога тя е била една от най-оживените, впоследствие преживява упадък, а днес изглежда, че има шанс да се възроди, разказва репортаж на Би Би Си. Строителството на гарата - истински дворец, е замислено в края на 19 в. с цел съживяване на двустранната търговия и привличане на туристи. Мащабният проект е предвиждал и сгради на митницата, ресторант, болница и жилища. Всичко било изпълнено - внушителната постройка има 365 прозореца, съответстващи на броя на дните в годината, а пероните са с дължина над 200 метра. Всичко това е издигнато на планински склон край селище с едва 500 жители. Именно тогава съоръжението получава името \"Планинският \"Титаник\". Заради Първата световна война откриването на жп станцията се отлага чак за 1928 г. и веднага проличават недостатъците - разстоянието между релсите в двете държави е било различно и се налагало пътниците и стоките да сменят влака. Икономическата криза от 1929 г. също попречила на развитието й, а при управлението на Франко тунелите по линията били затворени заради опасения за нелегални доставки на оръжия. По време на Втората световна война линията пък била използвана от германците, за да изнасят награбеното злато, разказват местни жители пред Би Би Си. След войната французите губят интерес към този маршрут и през 1970 г. спират влаковете на своя територия. Гарата запустява и започва да се руши. Днес проектът за възстановяването й набира подкрепа и от двете страни на границата. През последните четири години градчето Канфранк е посетено от 120 хил. души - повече, отколкото гарата е обслужила. Появява се и действащо разписание - с два влака от и до Сарагоса. Властите в испанската провинция Арагон и френските им колеги дори планират наново да пуснат железницата през Пиренеите.", "date": "2017.10.02", "title": "Ще има ли втори живот за планинския \"Титаник\""}
{"url": "http://www.dnevnik.bg/zdrave/2017/10/02/3051836_lekarskite_ekipi_sa_pretovareni_vuzmojni_sa_greshki/", "text": "Лекарските екипи са претоварени, понякога се греши, но това не бива да се счита за тенденция и повод за атаки към лечебното заведение, каза днес по БНТ директорът на \"Пирогов\" проф. Асен Балтов. Изказването му беше по повод  смъртта на тежко болен пациент  и обвинения за неадекватна реакция в друг случай, при който  жена е починала във ВМА , след като не и била оказана помощ в \"Пирогов\". Професор Балтов посочи, че от началото на годината през спешната болница са преминали около 250 000 пациенти, като около 10% от тях са хоспитализирани. Той допълва, че като директор на \"Пирогов\" е длъжен да вземе сериозни мерки, след всяко сериозно нарушение. Проф. Асен Балтов смята, че електронната здравна карта ще помогне на лекарите. Създаването на здраво досие на всеки щяло да даде възможност по-добре да се следи състоянието на всеки пациент. \"Пътят обаче е дълъг и едва ли ще стане лесно и бързо. Но с такава карта ще може по-лесно да се избягват подобни инциденти\", допълни той. \"Ние сме институция, която не може да бъде охулвана по подобен начин, ние сме болница на народа, всеки знае, че когато има проблем, даден човек може да дойде в \"Пирогов\" и той да бъде решен\", обобщи директорът на здравното заведение.", "date": "2017.10.02", "title": "Лекарските екипи са претоварени, възможни са грешки, каза директорът на \"Пирогов\""}
{"url": "http://www.dnevnik.bg/bulgaria/2017/10/02/3051837_bivshiiat_kmet_na_kavarna_prizova_da_se_razsledvat/", "text": "Бившият кмет на Каварна Цонко Цонев призова депутатът от БСП Елена Йончева да проследи роднинските назначения на настоящия кмет на морския град след като това направи с Хасково. Цонев е написал това в профила си във \"Фейсбук\". Пред \"Нова телевизия\" тази сутрин той обясни, че назначенията в общинската администрация се редуват на принципа \"роднина, активист на БСП, суджук\". По думите му зам.-кметът Ивелина Илиева преди назначението си е била активист на ГЕРБ в града и близка с бившия депутат Живко Мартинов, когото прокуратурата обвини в искане на 4 т суджук от бизнесмен в полза на премиера Бойко Борисов. Цонев изреди и други проблемни според него назначения - братовчедка на кмета Нина Ставрева е шеф на общинската комисия по бюджет и финанси, която би трябвало да контролира кмета - Виктория Керчева. Нейният брат Ивайло Керчев е назначен във фирмата \"Титан\", за да подписва протоколите, които кметът плаща за извършени дейности. Негов кумец пък преглеждал въпросните фактури. В отдел \"Инвестиционна дейност\" е назначена друга братовчедка, а шефката на БСП Община Добрич е назначена без конкурс за началник дирекция \"Европроекти\". Бивш служител на фирма \"Титан\" разказа за това, че много често от края на 2015 г. кметът на Каварна е упражнявала натиск над фирмата за различни назначения. В Хасково е една детска градина в сравнение със ситуацията тук, обобщи Цонко Цонев.", "date": "2017.10.02", "title": "Бившият кмет на Каварна призова да се разследват роднински назначения в общината"}
{"url": "http://www.dnevnik.bg/tehnologii/2017/10/02/3051842_v_shveicariia_zapochna_proekt_za_dostavki_s_dronove/", "text": "Дронове ще помагат в доставките на четки за зъби, дезодоранти и смартфони до домовете на швейцарците тази есен като част от пилотен проект, който е първият подобен над гъстонаселени райони, информира \"Асошиейтед прес\". Безпилотните летателни апарати ще взимат стоките от разпределителен център в района на Цюрих и ще ги пренасят на разстояние 8-16 км до микробуси, които ще ги доставят до домовете на клиентите. Според Андреас Раптопулос, главен изпълнителен директор на компанията за дронове \"Метърнет\", апаратите ще ускорят доставките, прелитайки над задръстени градски улици или естествени прегради като Цюрихското езеро. Метърнет, чиято централа е в Менло Парк, Калифорния, си партнира по проекта с подразделението за микробуси на \"Мерцедес-Бенц\" и швейцарския стартъп за електронна търговия \"Сируп\". Проектът е одобрен от швейцарските власти за гражданска авиация, които вече са дали зелена светлина и на друга програма на Метърнет за медицински доставки между швейцарски болници. Компаниите представиха в четвъртък как ще работи системата. Жена натовари пакет кафе на дрон, който прелетя няколко километра и кацна плавно на покрива на микробус на \"Мерцедес-Бенц\". По думите на Раптопулос отношението на клиентите ще има решаващо значение за пилотния проект. Той призна, че бръмченето на дроновете може да е неприятно за съседите. Това е и една от причините последният етап на доставките да се прави с микробуси, макар че е възможно в бъдеще напредъкът на технологиите да намали шума.", "date": "2017.10.02", "title": "В Швейцария започна проект за доставки с дронове"}
{"url": "http://www.dnevnik.bg/bulgaria/2017/10/02/3051843_v_niakolko_grada_shte_ima_test_na_sirenite/", "text": "В 13 часа ще прозвучат сирените в градовете Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и в населените места в 30-километровата зона около АЕЦ \"Козлодуй\", съобщиха от МВР. В 11 големи града на България ще бъде задействана сиренната система чрез излъчване на националните сигнали за тревога и край на тревогата. Сигналите ще бъдат съпътствани от гласова информация. Пробата на звука на оповестителните уреди е в изпълнение на Наредбата за ранното предупреждение и оповестяването при бедствия и за оповестяване при въздушна опасност. Сиренната система ще бъде задействана в градовете Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и в населените места в 30-километровата зона около АЕЦ \"Козлодуй\".", "date": "2017.10.02", "title": "В няколко града ще има тест на сирените"}
{"url": "http://www.dnevnik.bg/skorost/2017/10/02/3051846_globite_kum_kat_veche_mogat_da_se_plashtat_onlain/", "text": "Плащането на глобите към КАТ онлайн вече е възможно, съобщиха днес от администратора на платежни системи \"Изипей\". За целта системата на МВР, в която има информация за нарушенията, е свързана с над 2400 офиса на \"Изипей\" в цялата страна, както и с електронната система за онлайн плащания ePay.bg. Във всеки офис на \"Изипей\" касиерът може да провери задълженията само по номера на шофьорската книжка и ЕГН-то на шофьора. Съществува и възможност да се плати само една от няколко глоби. Трансферът се отразява веднага в системата на КАТ. През ePay.bg плащането е възможно чрез въвеждане на данните от получения фиш, като вариантите са два. Шофьорът може да плати през профила си, ако е регистриран потребител, а ако не е, плащането става от директната форма с карта VISA или MasterCard. От август, макар и в тестови режим,  работи и системата на МВР  за проверка онлайн за наличието на глоби по Закона за движение по пътищата.", "date": "2017.10.02", "title": "Глобите към КАТ вече могат да се плащат онлайн"}
{"url": "http://www.dnevnik.bg/sviat/2017/10/02/3051855_napadatel_zastrelia_pone_50_i_rani_nad_200_v_las_vegas/", "text": "Броят на загиналите по време на стрелбата в Лас Вегас вече е над 50, а на ранените - над 200, след предишните съобщения, че поне 20 души са убити и поне 100 са ранени в стрелба в по време на кънтри концерт, съобщи \"Ройтерс\". Досега данните на полицията са жертвите са предварителни и ако се окажат верни, тази атака ще бъде най-смъртоносната в историята на САЩ. Трагедията се е разиграла на фестивал пред хотел-казино \"Мандалей бей\" с хиляди зрители и сред множеството са се чули автоматични изстрели или честа стрелба. На видео, разпространено от очевидец, се чуват три серии от по няколко десетки изстрела, след което настъпва пълна паника. Издирва се азиатка на име Мерилу Данли, която се смята за негова съквартирантка. \"Нямаме представа какви са били вярванията му\", заяви шерифът Джоузеф Ломбардо. Сред загиналите е и полицай, който по това време не е бил на служба, поне още един служител на реда е тежко ранен. Казината на Лас Вегас са посещавани от 3.5 млн. души годишно и мястото на инцидента е било пълно с хора. Много заведения в района са затворили врати, за да предотвратят риска нападателят да нахлуе и там.", "date": "2017.10.02", "title": "Нападател застреля поне 50 и рани над 200 в Лас Вегас (видео)"}
{"url": "http://www.dnevnik.bg/biznes/2017/10/02/3051870_britanska_aviokompaniia_prekrati_poletite_i_izostavi/", "text": "Британската авиокомпания \"Монарк еърлайнс\" (Monarch Airlines) прекрати полетите си заради икономически трудности. Потърпевши са 110 хил. нейни клиенти, които не могат да се върнат от чужбина, предаде ДПА. Отменени са и 300 хил. резервации, уточни днес Управлението за гражданска авиацията на Обединеното кралство. \"Това е безпрецедентна ситуация и тъй като има 110 хил. пътници по света, британското правителство помоли Управлението за гражданска авиация да координира полетите за завръщането във Великобритания на всички клиенти на \"Монарк\", се посочва в съобщение на компанията в туитър. \"За съжаление трябва да обявим, че компанията спира полети си\", съобщи \"Ройтерс\", цитирайки комюнике на \"Монарк еърлайнс\". Според изявление на транспортното и външното министерство на Великобритания властите на Острова са започнали най-мащабната си в мирно време операция за връщане на пътниците у дома. Ще бъдат използвали над 30 чартърни самолета, уточни секретарят по транспорта Крис Грейлинг, цитиран от \"Прес асосиейшън\". ", "date": "2017.10.02", "title": "Британска авиокомпания прекрати полетите и изостави 110 хил. пътници"}
{"url": "http://www.dnevnik.bg/sport/2017/10/02/3051880_federaciiata_po_vdigane_na_tejesti_ne_e_bila_nakazvana/", "text": "Българската федерация по вдигане на тежести (БФВТ) не е била наказвана, обяви адвокатът ѝ Радостин Василев. Той определи за \"абсолютна измислица\" информацията, че е наложено наказание за една година. Преди ден  ТАСС обяви , че изпълкомът на Международната федерация по вдигане на тежести (IWF) е санкционирал българската федерация за 12 месеца заради неплатена глоба от 500 хиляди долара. Руската агенция цитира източник в изпълкома на IWF. \"След две спечелени дела срещу IWF в КАС и две отменени глоби от 500 000 долара в момента Българската федерация по вдигане на щанги води трето дело заради  трети опит на IWF да наложи глоба, този път в размер на 250 000 долара \", написа Василев във \"Фейсбук\". Той посочва, че международната федерация опитва да глоби българската федерация заради  11-те положителни допинг проби от 2015 г. , \"но не съумява да ни накаже законно и да аргументира наказанието вече два пъти\". \"Тепърва ще има явяване в Лозана по това трето дело и решението ще е окончателно. Малко вероятно е да има решение преди Нова година. Решение за изваждане на нашата федерация за 1 година в момента не може да бъде наложено от IWF, защото обжалването на глобата от 250 000 долара в КАС (спортния арбитражен съд) спира изпълнението на решението. Към момента България е на световно първенство в САЩ през ноември\", добави Василев.", "date": "2017.10.02", "title": "Федерацията по вдигане на тежести не е била наказвана, обяви нейният адвокат"}
{"url": "http://www.dnevnik.bg/sport/2017/10/02/3051884_grigor_dimitrov_se_priceli_v_nov_final_v_pekin_i/", "text": "Григор Димитров се подготвя за азиатското турне, като се надява да стигне до нов финал в Пекин. Българският тенисист ще участва в надпреварата, където миналата година  спори за титлата с Анди Мъри, но загуби . Този сезон осмият в света  започва срещу босненеца Дамир Джумхур , като мачът ще е във вторник. Преди началото на турнира българинът получи шампионска купа, но за... стил. Той беше отличен от организаторите за облеклото си по време на галавечерта, предшестваща състезанието. При жените наградата взе Петра Квитова. \"Миналата година играх много добре във всеки от мачовете си тук. Стъпка по стъпка стигнах до финала. Имам чудесни спомени. Наистина се надявам отново да стигна до финала\", каза Димитров. \"Не съм участвал в турнири в последните три седмици и половина. Чувствам се напълно отпочинал. Нямам търпение да изляза на корта и да изиграя първия си мач. Само за това мисля сега.\" Българинът отново посочи голямата си цел - класиране за финалния турнир на АТП в Лондон. \"През оставащите пет седмици до края на сезона всичко може да се случи. Хубавото на тениса е, че е толкова вълнуващ. Именно за такива момента играеш и ако стигна до Лондон, ще бъде огромно признание за целия ми труд през годината. Това е целта ми\", заяви Димитров.", "date": "2017.10.02", "title": "Григор Димитров се прицели в нов финал в Пекин и получи награда за стилно облекло (видео)"}
{"url": "http://www.dnevnik.bg/photos/2017/10/02/3051527_fotogaleriia_sulavesi_kudeto_murtvite_praznuvat_s/", "text": "Роднините на възрастната Не'Поно от Бату Буса, селце в планинския регион Торая на индонезийския остро Сулавеси, обичат да прекарват време с нея.  Стоят край леглото й, разположено в централна част на дома, носят й храна по няколко пъти на ден й говорят. Но тя не може да им отвърне, защото е мъртва от повече от година, разказва \"Ройтерс\".", "date": "2017.10.02", "title": "Фотогалерия: Сулавеси, където мъртвите празнуват с живите"}
{"url": "http://www.dnevnik.bg/politika/2017/10/02/3051889_prezidentut_shtom_gerb_tursi_bitka_s_men_shte_ia/", "text": "Президентът Румен Радев обяви, че щом ГЕРБ търси битка с него, ще я получи. Държавният глава заяви още, че партията на Бойко Борисов води битка с него, но не смее да я обяви. \"От всички действия на партия ГЕРБ наблюдавам, че или премиерът губи контрол върху партията си, или я насърчава в битка срещу мен\", заяви Радев пред журналисти днес и допълни: \"Но считайте, че щом като я търсят  , ще я получат.\" Президентът обяви, че не вижда смисъл за среща между него и Борисов за модернизацията на армията, тъй като лидерът на ГЕРБ не е успял \"да озапти беквокалите си в парламента\" и те пеели \"по-високо и по-фалшиво\". Радев даде да се разбере, че решението и  за купуването на изтребители , и за цялостната модернизация на въоръжените сили е в ръцете на премиера и парламента. Витрината от \"гейтове\" - риск за европредседателството  \"Това, което ме смущава повече, не е тази битка  , а всички процеси в страната, които стават на фона на предстоящото европейско председателство. Не заради това дали то ще бъде успешно или не: считайте, че накрая ще бъдем потупани по гърба - такава е практиката\", каза още държавният глава. Той изрази притеснения от начина, по който гледаме на председателството, както и за това, което искаме да извлечем от него. \"Мисля, че управляващите гледат на това председателство като на някаква омерта, която да гарантира спокойствието отвътре и легитимация отвън. Рискуваме то да се превърне в една витрина на гейтове, който започнаха да гърмят навсякъде в страната\", каза допълни Радев. Той обаче не спомена нито един от скандалите, станали  известни като гейтове  ( ) в последните седмици. Иво Христов ще получи допуск до класифицирана информация  Президентът Радев призна, че шефът на кабинета му Иво Христов няма допуск до класифицирана информация, но ще получи такъв. Според държавния глава това е тема, с която се спекулира, но той не желае да коментира \"кьорфишеци на самодейци конспиролози\". Миналата седмица депутати от  ГЕРБ поискаха главният прокурор Сотир Цацаров и ДАНС да проверят сигурността на информация в президентството , тъй като до Христов била адресирана секретна шифрограма, която той нямал право да чете. Държавният глава каза още, че на 4 октомври ще се разбере  решението му за новия председател на Върховния административен съд (ВАС) Георги Чолаков , който бе избран от стария Висш съдебен съвет (ВСС). Радев не каза директно дали ще откаже да подпише указа и ще върне решението за преразглеждане, но даде да се разбере, че очаква новият състав на ВСС да потвърди кандидатурата. Радев каза още, че кандидатурата на Антон Тодоров за председател на комисията по досиетата е  все едно да издигнеш бракониер за горски . За референдума в Испания държавния глава обяви, че полицейските палки няма да решат проблема, а ще го задълбочат. \"Това е огромен проблем не само за Испания, но и за Европа. Кризата през 2008 г. явно изостри егоизма и центробежните сили в Европа\", каза още той.", "date": "2017.10.02", "title": "Президентът: Щом ГЕРБ търси битка с мен, ще я получи (допълнена)"}
{"url": "http://www.dnevnik.bg/bulgaria/2017/10/02/3051952_mia_santova_se_zavrushta_v_nova_televiziia_kato_vodesht/", "text": "Миа Сантова се завръща в екипа на \"Нова телевизия\", съобщиха от медията. От ноември тя ще води следобедната емисия новини в 16 ч. Миа Сантова започва кариерата си именно от \"Нова телевизия\" - като международен редактор в отдел \"Новини\" през 1995 г., отразява и културния живот в София, а по-късно става и водещ на новините. След \"Нова телевизия\" тя е главен редактор на \"Новини и актуални предавания\" на телевизия \"Диема\", а по-късно оглавява и екипа на българското издание на женското списание Madame Figaro. Води и сутрешно публицистично предаване в ТВ7 - \"Уикенд с Миа Сантова\". \"Щастлива съм, че Миа Сантова се завръща в \"Нова\", където стартира нейната професионална кариера. Натрупаният опит през годините, в съчетание с нейната телевизионна харизма, ще допринесат за осигуряването на още качествено и разнообразно съдържание на новините и актуалните ни предавания\", казва Силва Зурлева, член на борда на директорите на \"Нова броудкастинг груп\". Самата Сантова отбелязва, че годините в \"Нова телевизия\" са най-хубавите от професионалния ѝ живот.", "date": "2017.10.02", "title": "Миа Сантова се завръща в \"Нова телевизия\" като водещ"}
{"url": "http://www.dnevnik.bg/politika/2017/10/02/3051959_radev_sravni_kandidaturata_na_anton_todorov_za_shef_na/", "text": "Президентът Румен Радев определи кандидатурата на Антон Тодоров за председател на комисията по досиетата като \"подигравка с миналото и с българското общество\". \"Това е все едно да назначиш бракониера за горски. При старанието, което полагаме да се обедини нацията, това ще я раздели\", каза още Радев. Той не отговори на въпрос дали комисията трябва да продължи да функционира или да бъде закрита, но обяви, че това е въпрос на много сериозни дебати.  Депутатите от БСП планират да не участват в избора на нови членове на комисията по досиетата, ако кандидат за неин председател е Антон Тодоров. Социалистите отново се обявиха за нейното закриване, каквото е и мнението на вицепремиера Красимир Каракачанов. В кандидатурата на Тодоров и предложенията на социалистите партиите \"Движение Да България\", \"Демократи за силна България\", \"Зелените\", \"Български земеделски народен съюз\" и ДЕОС виждат  координирана атака на ГЕРБ и БСП за ликвидиране на комисията .", "date": "2017.10.02", "title": "Радев сравни кандидатурата на Антон Тодоров за шеф на комисията по досиетата с назначаване на бракониер за горски"}
{"url": "http://www.dnevnik.bg/biznes/2017/10/02/3051956_razmerut_na_zaduljeniiata_na_grajdani_subirani_ot/", "text": "За пръв път от 2013 г. насам средният размер на необслужваните задължения на физическите лица намалява. Понижението е с 34% и за първата половина на тази година той е 728 лв. при 1104 лв. за същия период на миналата година. Данните са от годишното проучване по поръчка на Асоциацията на колекторите съвместно с института за пазарни проучвания \"ИПСОС България\" и обхваща обработваните дългове на всички компании, членове на асоциацията, които са около 80% от сектора, цитирано от  \"Капитал Daily\" . Проведено е през юли тази година. В същото време се увеличава с 94% броят на възложените за събиране на колекторски компании задължения. По данни на асоциацията през последните 5 години колекторските агенции са изкупили дългове, зад които стоят 854 312 случая. Близо 100 хил. от тях са били решени извънсъдебно. Ръстът на общия обем, възложен за събиране, е 27% за първото полугодие на тази година спрямо същия период на миналата. Вземанията вече се възлагат на по-ранен етап, подобрява се процесът на плащане и сроковете за покриване на забавени вноски са по-кратки. Основните възложители на събиране на вземания остават банките с 48% дял от всички дългове. Ютилити продуктите изместват телекомите и вече са 22% от всички, като с бързи темпове нарастват и небанковите – бързи и стокови кредити, които са 20%. Сделките за купуване на лоши бизнес кредити са се свили наполовина към края на юни. Това налага и колекторските компании да променят предишните си прогнози. Към полугодието предложените и изкупени задължения на пазара достигат 365.7 млн. лв. Така прогнозираният в началото на годината обем от сделки за 1 млрд. лв. за цялата година няма да бъде достигнат. Причините за забавянето са две - първо, пакетите със заеми се пакетират по-трудно, второ, от следващата година ще има нови мерки на БНБ за отчитане на необслужваните кредити, което може да кара банките да изчакват.", "date": "2017.10.02", "title": "Размерът на задълженията на граждани, събирани от колекторските фирми, намалява"}
{"url": "http://www.dnevnik.bg/regioni/2017/10/02/3051968_kmetut_na_haskovo_podpisa_ostavkite_na_svurzanite_s/", "text": "Кметът на Хасково Добри Беливанов подписа оставките на заместник-кметовете Евгени Консулов и Милена Трендафилова, предаде БНР. Двамата депозираха оставките си в началото на миналата седмица, когато ГЕРБ свали политическото си доверие от кмета. Оттеглянето на подкрепата за Беливанов бе предшествано от разпространена на 22 септември декларация на местната структура на ГЕРБ, в която управлението на кмета беше наречено \"провалено\". Впоследствие депутатът от БСП  Елена Йончева обяви, че в Хасково действа \"безскрупулна и нагла схема  за подчиняване на общината от един роднинско-приятелски кръг\", и посочи, че става дума за назначения на хора, близки до депутата от ГЕРБ и областен координатор в Хасково Делян Добрев. Тя заяви, че зам.-кметът Консулов е кумец и бивш съдружник на Добрев, а Милена Трендафилова е негова съученичка и бивша съдружничка. Първоначално Добрев потвърди, че е поискал назначенията на Милена Трендафилова и Евгени Консулов и  оправда назначенията им с аргумента, че \"Хасково е малък град\"  и всички се познават. Вчера обаче той обяви, че  ще напусне парламента и ръководните постове в ГЕРБ . Днес, в първия си работен ден след отпуска, кметът на Хасково е разписал и оставките на секретаря на общината Биляна Димитрова, която е кума на Делян Добрев, и на финансовия директор Росица Гаргова - първа братовчедка на депутата от ГЕРБ. В събота в  отворено писмо до премиера Бойко Борисов  кметът Добри Беливанов се оплака от кадруване на Добрев в общината и заяви, че се дистанцира не от партия ГЕРБ, а от областния ѝ координатор.", "date": "2017.10.02", "title": "Кметът на Хасково подписа оставките на свързаните с Делян Добрев общинари"}
{"url": "http://www.dnevnik.bg/sviat/2017/10/02/3051971_madrid_zaplashi_da_otneme_avtonomiiata_na_katalunia/", "text": "Испанският министър на правосъдието Рафаел Катала заплаши в понеделник, че правителството на страната може да прибегне до конституционното си право и да суспендира автономните правомощия на Каталуня. Това може да стане, в случай че властите в Барселона обявят независимост. \"Имаме член 155 от конституцията и ще използваме цялата сила на закона. Наше задължени е да разрешим проблема и ще го сторим, макар че от някои мерки може да заболи. Но ако някой обяви независимост, ще трябва да им кажем, че не могат\", заяви той в телевизионно интервю. Регионалният лидер Карлес Пучдемон каза сутринта, че може едностранно да провъзгласи независима Каталуня. \"В този ден на надежда и страдание гражданите на Каталуня спечелиха правото си да имат независима държава във формата на република\", каза снощи той, повтаряйки формулировката, използвана в бюлетините на незаконния референдум. \"Правителството ми ще изпрати резултатите в следващите дни на парламента на Каталуня, където е суверенитета на нашия народ, така че депутатите да действат съгласно закона за референдума.\" В действителност гласуването не отговаря на елементарни изисквания за честност, противоречи на Конституцията на Испания и макар властите да твърдят, че са гласували 2.26 млн. души (активност от 42%) и 90% от тях са се обявили за независимост, нямаше никакъв контрол над бюлетините, броенето или невъзможността да се гласува по няколко пъти. Правителството на каталунския лидер Карлес Пучдемон все пак може да действа авантюристично и да реши да обяви независимост, включително като хвърли вината за насилието върху Мадрид. Но тогава централното правителство на Мариано Рахой може да прибегне до член 155 от конституцията, който досега никога не е бил използван. Това е т.нар. ядрена опция в спора с Барселона, защото ще отведе правителството в непознати конституционни води и ще разтърси Испания. Целта на член 155 е да даде основание на Мадрид да замрази самоуправлението на една от 17-те автономни провинции.  се състои от два параграфа: 1. Ако автономната общност не изпълни задълженията си съгласно конституцията или други закони, или действа по начин, който представлява тежък удар срещу общите интереси на Испания, правителството, след като уведоми първия министър на автономната общност и - ако не последва отговор - с абсолютно мнозинство от гласовете в Сената може да предприеме необходимите мерки, за да принуди региона да изпълни задълженията си или да защити споменатия общ интерес. 2. За да изпълни мерките, посочени в предходния параграф, правителството може да инструктира всички власти в автономните общности. В началото на септември испанската агенция Europa Press цитира неназован правителствен източник, според който процедурата по член 155 може да бъде приключена за 5 дни. практически всяка от тях е под контрола на представител на управляващата Народна партия на Рахой: р Карлес Пучдемон администрацията му да изпълнява задълженията си и да спре да нарушава законите. , макар да не е ясно под каква форма може да стане това. , като уведомява неговия председател. , съставена в момента от 54 сенатори - 30 от Народната партия, 12 социалисти, 4 от \"Подемос\" и 8 от партиите на малцинствата.  да предостави данни и аргументи в защита на своята позиция; той може да реши да назначи свой представител пред Сената.  и препоръки по повод обръщението от правителството в Мадрид. , като за решение е нужно одобрението на поне половината сенатори - 13 от 266, докато Народната партия разполага със 149. Председателят на Сената Пио Гарсия-Ескудеро и на Комисията за автономните общности Хуан Хосе Имброда Ортис са членове на Народната партия.", "date": "2017.10.02", "title": "Мадрид заплаши да отнеме автономията на Каталуня"}
{"url": "http://www.dnevnik.bg/sviat/2017/10/02/3051962_trima_amerikanci_sa_novite_nobelisti_za_medicina/", "text": "Трима американци - Джефри Хол, Майкъл Розбаш и Майкъл Янг, получават тазгодишната нобелова награда за медицина и физиология заради работата им по изясняване механизма на т.нар. биологичен часовник. \"Откритията им обясняват как растенията, животните и хората променят биологичния си ритъм така, че да го синхронизират с въртенето на Земята\", пишат от Нобеловия комитет. С обявяването на носителя за медицина и физиология започва т.нар. Нобелова седмица, в която ще бъдат отличени още учени в областта на физиката, химията, литературата, следвани от специална награда за мир и приз за икономика, който се връчва от централната банка на Швеция. Те ще бъдат огласени във вторник, сряда, петък, икономическият нобел на Рексбанк\" - в понеделник, а Нобеловата награда за литература ще бъде обявена на неназована засега дата. Тази година паричното измерение на наградата е увеличено с 12.5%. Причината е, че средствата на фондацията, връчваща отличието, са се подобрили след няколко години на твърде високи разходи. Увеличението е с 1 милион шведски крони до 9 млн. крони (1.12 млн. долара). Това все пак остава под нивото от 2011г., когато сумата бе 10 млн. крони. Но след това се наложиха години на съкращения и сега ситуацията е стабилизирана, добавят от Нобеловата фондация. Финансовата база за наградите е сума, дарена съгласно завещанието на Алфред Нобел и се управлява от фондацията, основана в 1900 г.", "date": "2017.10.02", "title": "Трима американци са новите нобелисти за медицина"}
{"url": "http://www.dnevnik.bg/biznes/2017/10/02/3051973_investitorite_izbiagaha_ot_akciite_na_ispanskite_banki/", "text": "Книжата на испанските компании поевтинява в ранната търговия в понеделник след референдума за независимост на Каталуня в неделя, при който полицията упражни насилие над гласуващите в обявеното за незаконно допитване. Поевтиняха главно акциите на банките заради настанилата се политическа несигурност, съобщава \"Ройтерс\". В резултат на напрежението и еврото загуби от стойността си спрямо долара. Валутата се обезцени с 0.6% до 1.1741 долара, което е близо до най-ниското ниво от средата на август. Паневропейският индекс STOXX 600 започна четвъртото тримесечие с повишение от 0.2%, подкрепен от доброто представяне на компаниите в туризма и тези на минния сектор. В това време водещият индекс на мадридската борса IBEX загуби 0.8% от стойността си. Книжата на испанските банки започнаха деня със силен спад. Най-зле се представят базираните в Каталуня Banco Sabadell и Caixabank, чиито акции спаднаха съответно с 4% и с 1.9%. Според анализатори обаче тези загуби ще са краткосрочни. \"Последствията може да останат като негативен бекграунд на пазара, но е по-вероятно инвеститорите да заложат повече в действията си на подобрения икономически растеж и данните за инфлацията за региона, коментират пред \"Ройтерс\" от Bernstein. До референдума индексът IBEX беше един от най-добре представящите се европейски индекси с повишение от 10% за година. Много анализатори смятат, че обезценяването на еврото в деня след вота в Каталуня също ще е краткосрочно заради това, че повечето инвеститори не смятат, че случилото се в неделя ще има отчетлив негативен ефект върху еврозоната като цяло. \"Ефектът върху еврото е много ограничен, защото в случая не става дума за ситуация, която засяга цялата еврозона\", коментират представител на Комерцбанк. Спрямо швейцарския франк, до който често инвеститорите прибягват в кризисни ситуации, еврото поевтиня да най-ниското си ниво за последните три седмици и се разменяше за 1.1407 франка. В това време на европейския пазар най-добре тази сутрин се представят книжата на авиокомпаниите, сред които тези на нискобюджетните EasyJet и Ryanair, както и на Lufthansa, които добавиха към книжата си между 2.5% и 3.7%. Това се случва на фона на новината, че британската  Monarch Airlines спря полетите си  и остави без превоз над 100 хил. свои клиенти в различни точки на света и очакването, че те ще се възползват от провала на този превозвач. Неотдавна Alitalia и Air Berlin също се провалиха, припомня агенцията.", "date": "2017.10.02", "title": "Инвеститорите избягаха от акциите на испанските банки след референдума"}
{"url": "http://www.dnevnik.bg/politika/2017/10/02/3052014_gerb_poiska_otmiana_na_izbora_i_debati_za_nov_sustav/", "text": "Парламентарната група на ГЕРБ поиска отмяна на избора на нов състав на Комисията по досиетата и се обяви срещу призивите за закриването ѝ. В декларация на групата на ГЕРБ в парламента се предлага отмяна на решението за приемане на процедурни правила за избор на нов състав на Комисията по досиетата и за провеждане на \"широк обществен дебат с активното участие на парламентарно представените партии, неправителствени организации, граждани и обществени организации\". \"Темата за осветляването на цялата истина за комунистическия режим не трябва да бъде политизирана и манипулирана. Бъдещата законодателна дейност и новият състав на комисията трябва да бъдат внимателно обмислени и обсъдени. Затова от ГЕРБ призоваваме да приемем провеждането на този диалог не само като технология на смяна на един състав на комисията с друг, а преди всичко като наш дълг към обществото, към предишните и към бъдещите поколения с произтичащите от това отговорности\", се казва в декларацията, разпространена до медиите. Миналата седмица парламентарната група на  ГЕРБ предложи Антон Тодоров за председател  на Комисията по досиетата, но впоследствие  политически формации  и  журналисти, университетски преподаватели и изследователи  се обявиха против номинацията му. Днес тя бе критикувана и от  президента Румен Радев . Самият Антон Тодоров обяви във \"Фейсбук\" след разпространяването на декларацията на ГЕРБ, че Комисията по досиетата вече е в миналото му. Днес в декларацията си депутатите от ГЕРБ определят като неразбираема и неприемлива позицията на парламентарните сили за закриване на комисията, а мотивите за това – като неубедителни и неоснователни. \"Категорично се противопоставяме на стремежа за потулване на истината за репресивните действия на тайните служби по време на комунистическия режим и продължаваме да вярваме, че задължение на Комисията е да гарантира правото на българските граждани да научат цялата истина за този период\", заявяват от ГЕРБ. Според групата закриване на комисията ще доведе до ограничаване на демокрацията и до отнемане на правото и свободата на хората да имат достъп до информация. \"Крайно неприемлива е за нас философията, че бившите сътрудници на Държавна сигурност (ДС) трябва да бъдат героизирани. А именно това се цели с унищожаването на комисията и превръщането ѝ в Институт за национална памет – срещу създаването на какъвто между впрочем партиите, които сега го искат, имаха сериозни упреци преди години. Какво друго освен къса политическа памет проявяват политическите ни опоненти днес? Ние питаме: защо се отметнахте от решението си за създаване на разследващ орган за досиетата? Българските граждани помнят престъпленията на комунистическия репресивен режим. Но те имат правото и да знаят кои са агентите на ДС и какво са вършили те\", се казва в декларацията. От ГЕРБ питат какъв знак пред света ще бъде закриването на комисията и призовават да се вземе добър пример от останалите страни, които са били управлявани от тоталитарни режими. \"Всяка от тях проведе лустрация и въведе законодателни мерки, целящи да забранят бивши служители на ДС да имат достъп до държавното управление\", посочват от управляващата партия.", "date": "2017.10.02", "title": "ГЕРБ поиска отмяна на избора и дебати за нов състав на Комисията по досиетата"}
{"url": "http://www.dnevnik.bg/bulgaria/2017/10/02/3051991_okonchatelno_niama_narusheniia_v_izbora_na_sudiite_za/", "text": "Изборът на съдиите за техните представители в новия Висш съдебен съвет (ВСС) е преминал без нарушения и манипулации. Това реши смесеният състав на Върховния касационен съд (ВКС) и на Върховния административен съд (ВАС), като остави без уважение жалбата на бившия председател на Софийския районен съд (СРС) Методи Лалов срещу проведения през лятото избор, съобщи пресцентърът на ВКС. Решението не подлежи на обжалване. Засега решението не е качено на интернет страницата на институцията, но оттам се вижда, че жалбата срещу избора е оставена без уважение. През юни съдиите избраха шестима свои колеги, които да влязат в съдийската колегия на ВСС, който ще встъпи в длъжност утре. Сред кандидатите беше и жалбоподателят Лалов, но той не получи необходимата подкрепа и не беше избран. Неправителственият сектор няколко пъти алармира преди изборите, че електронната система не е сигурна и не дава достатъчна гаранция за честността на вота. Някои членове на съвета поискаха да ѝ се направи външен одит, но мнозинството не възприе идеята. Повечето магистрати в страната гласуваха електронно. Лалов подаде жалба срещу проведения избор от квотата на съдиите, като поиска той да бъде отменен. Мотивите му бяха именно в това, че системата за електронно гласуване може да е била атакувана и да не е отчела правилно вота на съдиите, а ВСС така и не дал гаранции за надеждността ѝ. Смесеният съдебен състав, който разгледа, жалбата назначи експертиза, която установи, че нарушения няма. Тя трябваше да отговори на четири въпроса - дали при изборите на 17 и 18 юни 2017 г. за членове на ВСС е извършен нерегламентиран достъп до системата за електронно гласуване; ако такъв достъп е извършен, в какво се изразява той и отразил ли се е на данните на системата за гласуване; как се подава информацията за валидни и невалидни талони; имало ли е нерегламентирано изтичане на информация от електронната система за гласуване по време на изборния процес. Експертизата бе изготвена от три вещи лица. От експертното заключение се установява, че вещите лица не са констатирали данни за извършен нерегламентиран достъп до системата за е-вот. \"От което следва, че няма индикация за каквото и да било събитие, което да се отрази на данните в системата за електронно гласуване\", се казва в съдебното решение. Според вещите лица, след анализ на предоставените логове в деня на изборите няма доказателства за изтичане на информация от електронната система за гласуване. Експертите са констатирали, че са спазени правилата и разработената процедура по отбелязване на загубен или унищожен талон в деня на избора в информационната система за избор на членове на ВСС. За друго оплакване на Лалов - че срещу кандидатурата му се е водела негативна кампания, целяща да дискредитира личността му, съдебният състав приема, че такива действия са извършени от ВСС чрез негови членове и чрез мнозинството, който не е страна в настоящия процес, поради което не следва да бъде разглеждан. Освен това липсва конкретност на твърденията, както и доказателства в тяхна подкрепа. Съдебният състав е съобразил и факта, че не съществува обективен критерий, по който да се прецени дали и как негативна агитация или антикампания от група хора по отношение на някой от кандидатите за членове на ВСС са се отразили на изборния резултат. \"По никакъв начин не може да се установи дали подобни нарушения, ако са били извършени въобще са се отразили върху избирателната активност по отношение на този конкретен кандидат, дали са я насърчили или ограничили или пък са повлияли относно гласуването в полза на определен друг кандидат за член на ВСС. Причинната връзка между едно или друго действие на участниците в изборния процес, свързано с антикампания или негативна агитация, и крайния резултат от изборите не може да бъде установена с правни средства резултатът, от който да бъде използван за преценката на законосъобразността, респективно незаконосъобразността на резултатите от изборния процес\", се казва още в решението. ", "date": "2017.10.02", "title": "Окончателно: Няма нарушения в избора на съдиите за новия съдебен съвет"}
{"url": "http://www.dnevnik.bg/sport/2017/10/02/3051970_guardiola_osudi_deistviiata_na_policiiata_na/", "text": "Мениджърът на \"Манчестър сити\" Хосеп Гуардиола се изказа остро срещу действията на полицията по време на неуспешния референдум в Каталуня. Бившият треньор на \"Барселона\", който е роден в най-богата провинция в Испания заяви, че жителите на Каталуня не са получили право да изразят свободно мнението си. \"Испания опита да прикрие действителността, но медиите по света ще я покажат. Прочетох, че един полицай е бил ранен. Ранен от какво - от изборни бюлетини? Точно обратното, много хора са ранени с гумени куршуми, които са забранени в Каталуня. Те счупиха пръстите на една жена. Има безспорни снимки, които показват насилието\", заяви Гуардиола пред радио \"Каталуня\". Забраненият от съда и властите в Испания референдум предизвика  множество сблъсъци между полицията и гласуващите . Инцидентите между двете страни доведоха до 761 ранени според данните, обявени от каталунските власти. Заради напрежението мачът между  \"Барселона\" и \"Лас Палмас\" (3:0)  се игра пред  празни трибуни  с цел да се избегнат допълнителни провокации. Ръководството на \"Барселона\" поиска срещата да бъде отложена, но Испанската футболна федерация  настоя двубоят да се изиграе . \"Не бих играл този мач. Но ако трябваше да го направя, той не бива да е пред празни трибуни\", каза Гуардиола. \"Не искам хората да си помислят, че ние (каталунците) мразим Испания. Испания е невероятна страна със своята литература, спорт и градове. Но трябва да разберете, че народът иска да реши сам своето бъдеще. В крайна сметка не знаем дали Каталуня иска да е независима\", допълни бившия треньор на \"Барселона\", който поиска министър-председателят на Испания Мариано Рахой да направи изявление по темата за насилието по време на референдума. Защитникът на \"Барселона\" Жерар Пике обяви подкрепата си за референдума и също атакува Рахой. Бранителят изрази  готовността си да се откаже от националния отбор . \"Знам, че в Испания има хора, които не приемат случилото се и вярват в демокрацията. Но ако треньорът или някой във федерацията смята, че съм проблем, ще направя крачка встрани и ще се оттегля от националния отбор преди 2018 г.\", каза Пике.", "date": "2017.10.02", "title": "Гуардиола осъди действията на полицията на референдума в Каталуня"}
{"url": "http://www.dnevnik.bg/bulgaria/2017/10/02/3051990_radev_ostavi_reshenieto_za_shef_na_administrativniia/", "text": "Президентът Румен Радев ще обяви решението си за  новия председател на Върховния административен съд (ВАС) Георги Чолаков , който бе избран от този Висш съдебен съвет (ВСС), на 4 октомври. Държавният глава не каза директно дали ще откаже да подпише указа за назначаването му, или ще върне решението за преразглеждане, но даде да се разбере, че очаква новият състав на съвета да потвърди кандидатурата. Коментарът му бе пред журналисти след откриването на учебната година в Софийския университет \"Св. Климент Охридски\".  \"Вече обявих, че очаквам новият състав на ВСС да потвърди кандидатурата. Мисля, че това е основателно и ще даде нова легитимност на кандидатурата в духа на реформите в съдебната система, които провеждаме.\" На въпрос това означава ли, че няма да подпише указа, той коментира: \"Ще разберете на 4 октомври.\"  Новоизбраните членове на съдебния състав официално встъпват в длъжност на церемония в съдебната палата утре - на 3 октомври, за когато правосъдният министър Цецка Цачева е насрочила заседание, в което новите членове на съвета да си изберат представляващ и комисии. Това заяви самата тя след последното заседание на сегашния съвет миналата седмица. Това означава, че 4 октомври ще е първият работен ден на новия ВСС, който ще проведе свое редовно заседание по традиция - в четвъртък, на 5 октомври. С поредното си изказване, че иска кандидатурата на Чолаков да бъде потвърдена и от новия състав на ВСС, Радев засили очакванията, че възнамерява да върне на съвета предложението за председател на ВАС за провеждане на нова процедура. Междувременно  52-ма върховни съдии  пратиха на президента писмо, с което го уверяват, че са подкрепили номинацията на Чолаков по собствено желание, а не \"под строй\". Общо 57 негови колеги го подкрепиха непосредствено преди гласуването във ВСС. Другата номинация - на Соня Янкулова, събра 22 гласа. Настоящият шеф на съд Георги Колев същи открито подкрепя Чолаков. По негово искане общото събрание на съдиите в съда и избора във ВСС се проведоха в мандата на този състав на съдебния съвет, и то веднага след лятната ваканция, когато все още много магистрати бяха в отпуск. Кадровците от т.нар. малцинство в съвета искаха изборът да се проведе от новия съдебен съвет, в който новия шеф на съда ще бъде член по право. Мандатът на Колев изтича в края на ноември. ", "date": "2017.10.02", "title": "Радев остави решението за шеф на административния съд за първия ден на новия съдебен съвет"}
{"url": "http://www.dnevnik.bg/biznes/2017/10/02/3052019_na_fona_na_nov_protest_na_emko_resornoto_ministerstvo/", "text": "Докато работниците на частното оръжейно предприятие \"Емко\"  се канят отново  днес да протестират пред Народното събрание, Министерството на икономиката прояви активност и изпрати до медиите успокоителен мейл. Той е по повод отнетия преди няколко месеца лиценз на оръжейното предприятие за търговия. Това е и причината работниците за пореден път да излязат на протест, тъй като изработената от тях продукция не може да бъде изнесена. От ведомството, оглавявано от Емил Караниколов, уверяват за пореден път, че лицензът ще бъде върнат на 6 октомври, ако предприятието е отстранило всички нередности, заради които бе отнет. На посочената дата ще има заседание на Междуведомствения съвет по отбранителна индустрия и сигурност, който трябва да вземе решение. Посочва се, че на 25 септември в съвета е получено писмо от Главна дирекция \"Национална полиция\", в което се заявява, че докладът от приключилите проверки ще бъде предоставен най-късно до 4 октомври. Ангажимент на съпредседателите на Съвета - вицепремиера и министър на отбраната Красимир Каракачанов и министъра на икономиката Емил Караниколов - е на 6 октомври да бъде свикано извънредно заседание, на което да бъде разгледан докладът и ако нередностите са отстранени, лицензът на фирмата да бъде възстановен. Междувременно от държавното оръжейно предприятие ВМЗ в Сопот също изпратиха мейл до медиите, в който защитават действията на държавата. Наскоро тъкмо това дружество произведе и изнесе за контрагент поръчаната на \"Емко\" продукция, която остана в страната заради отнетия лиценз. Премахването на посредници при търговските сделки във военнопромишления комплекс гарантира както по-голяма възможност за оперативна работа, така и опазване на фирмената тайна. При изпълнение на своите договори ВМЗ ЕАД - Сопот, работи с техническа документация, която е държавна собственост, и стриктно следи за нейното използване и разпространение. Реализацията на продукция с качество, каквото дава държавното дружество, може да разработва само предприятие, което има такава документация. Това се посочва в съобщението на предприятието. Наскоро тезата за премахването на посредниците бе лансирана от министъра на икономиката и по-късно затвърдена от премиера Бойко Борисов. Като доказателство за възможността да се работи без посредници от дружеството сочат подписан договор със сръбска фирма.", "date": "2017.10.02", "title": "На фона на нов протест на \"Емко\" ресорното министерство се активизира"}
{"url": "http://www.dnevnik.bg/sport/2017/10/02/3052026_prezidentut_na_botev_kazal_na_igrachite_che_stroejut/", "text": "Президентът на \"Ботев\" Ангел Палийски казал пред футболистите, че изграждането на стадион \"Христо Ботев\" ще бъде подновено скоро. Това заяви нападателят на отбора Тодор Неделев, който очаква завръщането на стадиона. \"На \"Колежа\" (както пловдивчани наричат съоръжението) ще идват много повече хора, ще има далеч по-голям заряд и по-добра атмосфера. На мачовете в Европа това лято щеше да има още повече фенове. Когато те не са с нас, ни е по-трудно. Президентът Палийски ни каза, че вече трябва да започнат строителните дейности по стадиона\", каза Неделев. Строежът на новия стадион започна по времето на управлението на Цветан Василев. След фалита на КТБ работата спря, а \"Ботев\" остана принуден да домакинства на базата си в Коматево. Темата за завръщането на \"Христо Ботев\" е болезнена за привържениците, които наскоро  обявиха, че свалят доверието си към ръководството заради липсата на действия . След участието в евротурнирите Палийски заяви, че всички приходи ще отидат за стадиона. Клубът заслужи над 1.3 млн. лева от наградния фонд. \"Темата със стадиона е много болезнена за всички в клуба. Ние като ръководство решихме всички премии, които ще получим от участието в Лига Европа, да ги вложим в строежа на стадион \"Христо Ботев\". По този начин ще дадем начало на кампанията за събиране на средства\", каза Палийски.", "date": "2017.10.02", "title": "Президентът на \"Ботев\" казал на играчите, че строежът на стадиона ще бъде подновен"}
{"url": "http://www.dnevnik.bg/biznes/2017/10/02/3052024_bnb_shte_regulira_dve_platejni_uslugi_izvurshvani_po/", "text": "В България предстои да се въведат два нови вида платежни услуги, извършвани изцяло в интернет среда – услуги по иницииране на плащане и услуги по предоставяне на информация за сметка. Те ще бъдат регулирани със закона за платежните услуги и платежните системи, подготвен от БНБ. С него се въвежда съответната директива на ЕС и прилагането й трябва да е факт до 13 януари 2018 г. Подробности по проекта обяви подуправителят на БНБ Нина Стоянова пред участниците в конференцията \"Финансите в дигиталния свят\", цитирана от пресцентъра на институцията. С документа се регулира дейността на доставчиците, които ще предлагат тези интернет базирани услуги. Доставчик на услуги по иницииране на плащане ще трябва да бъде лицензиран от БНБ като платежна институция, а доставчик на услуги по предоставяне на информация за сметка – да бъде вписан в публичeн регистър при БНБ. Доставчиците на новите два вида платежни услуги изпълняват ролята на посредници между ползвателите на платежни услуги и доставчиците на платежни услуги, обслужващи техните сметки, като не държат средствата на ползвателя на нито един етап от платежния процес. Обмяна на информация между тях ще се осъществява само в случай на използване на новите платежни услуги от клиента и при негово съгласие за това, при прилагане на общи и сигурни стандарти за връзка и защита на информацията. На ползвателите на платежни услуги, осъществявани в интернет или по друг дистанционен способ, ще бъде осигурена по-голяма защита чрез изискването за задълбочено установяване на идентичността на платеца от доставчика на платежни услуги. То включва използването на поне два независими елемента за идентификация при извършване на плащане, категоризирани като: знание (нещо, което само ползвателят знае), притежание (нещо, което само ползвателят притежава) и характерна особеност (нещо, което характеризира ползвателя). Предстои приемането от Европейската комисия на регулаторни технически стандарти относно задълбоченото установяване на идентичността на клиент. Доставчиците на платежни услуги ще имат 18 месеца след влизането им в сила да приведат дейността си в съответствие с техните изисквания, допълва Стоянова. Въвеждат се мерки за управление на операционните рискове и рисковете, свързани със сигурността на предоставяните платежни услуги. Доставчиците на платежни услуги ще трябва периодично да предоставят на БНБ цялостна оценка на тези рискове, както и да извършват наблюдение и докладване на БНБ в случай на значим операционен или свързан със сигурността инцидент, който ще се определя на база количествени и качествени критерии. Новост е и изискването за предоставяне на БНБ на статистически данни за измами, свързани с плащанията. По отношение на доставчиците на платежни услуги, които не са банки, а именно платежните институции и дружествата за електронни пари, се предвиждат допълнителни изисквания за лицензирането им. Въвеждат се изисквания за издаване на одобрение от БНБ при придобиване или прехвърляне на квалифицирано дялово участие в капитала на платежна институция или дружество за електронни пари. Защита на потребителите В законопроекта се предвижда намаляване на максималния размер на отговорността и загубите на платеца от 300 лв. на 100 лв. при неразрешени платежни операции, произтичащи от използването на изгубен, откраднат или незаконно присвоен платежен инструмент. Платецът ще продължи обаче да понася всички вреди и загуби, свързани с неразрешени платежни операции, ако ги е причинил чрез измама или с неизпълнението на задълженията си да съхранява персоналните защитни характеристики на инструмента умишлено или поради груба небрежност. Промени в рамков договор за платежни услуги, свързани не само с лихвените проценти и обменните курсове, но вече и с дължимите такси и комисиони, ако те са по-благоприятни за ползвателя на платежни услуги, ще се прилагат без предварително уведомление от най-малко 2 месеца. При прекратяване на рамков договор, който е бил в сила повече от 6 месеца (досега повече от 12 месеца), ползвателят на платежни услуги няма да дължи такси или неустойки за прекратяването. Въвежда се максимален срок за доставчиците на платежни услуги за отговор на жалба до 15 работни дни от получаването й. По изключение, ако доставчикът на платежни услуги не може да се произнесе в срока по независещи от него причини, той е длъжен да изпрати на ползвателя на платежни услуги отговор, в който ясно да посочи причините за забавата, както и срока, в който ползвателят на платежни услуги ще получи решението му по жалбата. Във всички случаи срокът за получаване на решение не може да надвишава 35 работни дни от получаването на жалбата. Разширен е обхватът на платежните операции, попадащи в приложното поле на закона, като са повишени и изискванията към предоставяната на ползвателите информация. В приложното поле на закона са включени и операциите, при които дори само единият доставчик на платежни услуги е на територията на ЕС, за тази част от операцията, която е извършена в рамките на евросъюза, както и операции, които се извършват във всички валути, а не както досега само във валутите на ЕС. Потребителите ще имат безплатен достъп на национално равнище до най-малко една интернет страница за съпоставяне на таксите, налагани от доставчиците на платежни услуги, за най-представителните услуги, свързани с платежна сметка, с цел осигуряване възможност на потребителите за по-лесно сравняване на техните цени. Такава интернет страница за съпоставяне на такси ще бъде изградена и поддържана от БНБ, като се очаква тя да започне да функционира до края на 2018 г. Този срок е съобразен с предстоящото приемане на делегиран акт на Европейската комисия със списък на най-представителните услуги, свързани с платежна сметка, който ще съдържа стандартизирани термини на най-използваните услуги на ниво ЕС.", "date": "2017.10.02", "title": "БНБ ще регулира две платежни услуги, извършвани по интернет"}
{"url": "http://www.dnevnik.bg/photos/2017/10/02/3051906_fotogaleriia_shte_stane_li_urugvai_svetovna_sila_v/", "text": "Уругвайският национален балет (Sodre) е във възход, след като през 2010 година ръководството е поето от аржентинския пенсиониран танцьор Хулио Бока.", "date": "2017.10.02", "title": "Фотогалерия: Ще стане ли Уругвай световна сила в балета"}
{"url": "http://www.dnevnik.bg/biznes/2017/10/02/3052031_mujete_v_bulgariia_plashtat_s_karta_pochivki_jenite_-/", "text": "Над 50% от българските потребители са правили резервация за почивка с дебитна или кредитна карта, показва проучване на Visa. Те предпочитат картовите онлайн разплащания най-вече защото са удобни, лесни и не изискват пари в брой. Значителна част от потребителите, които избират да се разплащат онлайн (28%), биха се отказали от поръчката, ако търговецът не приема онлайн разплащания. Наблюдава се повишение на потребителския интерес към електронните разплащания за дейности в свободното време, посочват от компанията. Най-често потребителите избират своята дебитна или кредитна карта, за да платят за три типа прекарване на свободното време: 53% от респондентите правят резервация за почивка, 40% плащат сметката в ресторант или друго заведение, а 39% купуват книги и списания. Средната сума, която потребителите плащат на месец за забавление с дебитна или кредитна карта, е 134 лева, обяснява Красимира Райчева, мениджър на Visa за България, цитирана от компанията. Проучването показва още, че мъжете плащат най-вече за почивки (56%), докато жените често купуват книги и списания (42%). Дебитните и кредитните карти са най-често средство за разплащане в барове и ресторанти – използват се няколко пъти месечно от 35% от потребителите, които предпочитат този начин на забавление. Книги и списания купуват с карта веднъж месечно 24% от респондентите, които избират да четат в свободното си време, а най-често веднъж на шест месеца заплащат с карта самолетни билети (44%) и почивки (40%). Други популярни дейности през свободното време за българския потребител са посещенията на театрални постановки, кинопрожекции или концерти (48%), както и спортни занимания (17%), които се нареждат след трите фаворита: четене на книги и списания (62%), излизане на ресторант, бар или кафе (56%) и резервация на почивка (53%). Когато купуват онлайн стоки и услуги за свободното време, най-често потребителите предпочитат разплащания с дебитна или кредитна карта през сайта на търговеца (42%). От тях 38% живеят в страната спрямо 28%, които живеят в София. Въпреки че това е предпочитан начин на разплащане предимно за потребители на възраст между 18 и 34 години (37%), разликата спрямо потребителите между 35 и 65 години е малка, тъй като 32% от тях също пазаруват онлайн с дебитна карта. Проучването показва, че все още 30% от потребителите предпочитат разплащания в брой, а 12% плащат през ePay. Потребителите все по-често използват електронните разплащания в своето ежедневие, като посочват за основни причини удобството, сигурността, лекотата и лесното проследяване на разходите, допълват авторите на проучването. Проучването е проведено от агенция за маркетингови проучвания Noema сред потребители на възраст между 18 и 65 години, които са платили с дебитна и/или кредитна карта стоки и/или услуги, свързани със свободното време, през последните 12 месеца в десетте най-големи града в България: София, Пловдив, Варна, Бургас, Стара Загора, Русе, Плевен, Добрич, Шумен и Сливен. Общият брой на извадката е 400 души.", "date": "2017.10.02", "title": "Мъжете в България плащат с карта почивки, жените - книги, сочи проучване"}
{"url": "http://www.dnevnik.bg/bulgaria/2017/10/02/3051881_polezen_ili_vreden_e_multitaskingut/", "text": "Правенето на няколко неща едновременно, вече известно и у нас като мултитаскинг, дава възможност на хората да се чувстват пълноценно. Днес, накъдето и да се обърнете в офиса, можете да видите хора, залепени за Twitter, докато разговарят с колеги и едновременно пишат имейли. Според някои експерти по този начин компанията става по-продуктивна и се развива много по-бързо. Но според много други поемането на куп задачи вреди повече, отколкото да помага, понеже мозъкът много по-трудно осмисля цялата информация, която му се предоставя. Затова мнозина кариерни експерти препоръчват като най-добрата стратегия да се фокусирате върху едно нещо, докато не го приключите успешно. А това може да бъде търсенето на по-интересна и доходоносна позиция сред топ обявите за работа на Karieri.bg.  търси  Business Development Director – Middle East  търси: Администратор \"Дигитална реклама\" Бизнес журналист Мениджър \"Ключови клиенти\"  търси  Актюер в Животозастраховане  търси  Java Developer  търси  Business & Project Development Consultant  търси  Management Accountant  търси: Analytics gurus Digital ninjas Tech gurus  търси  Investment Banking Associate", "date": "2017.10.02", "title": "Полезен или вреден е мултитаскингът"}
{"url": "http://www.dnevnik.bg/bulgaria/2017/10/02/3052032_bivsh_policeiski_shef_e_obvinen_za_zakana_v_ubiistvo/", "text": "Антикорупционното звено на прокуратурата обвини Веселин Колев, директор на полицията в Добрич в периода 17 април 2015 г. до 1 юни 2016 г., за закана с убийство, принуда и склоняване на вещи лица да дадат невярно заключение. Обвинението на Колев идва след събрани доказателства при разследването срещу бившия депутат от ГЕРБ Живко Мартинов, който бе  привлечен към наказателна отговорност по шест отделни престъпления . В самото начало тогавашният народен представител беше обвинен, че е упражнявал натиск над бизнесмен с цел определени облаги, сред които и получаване на 4 тона суджук. Мартинов използвал името на премиера Бойко Борисов при опитите си да изиска от определени бизнесмени суджуците.  По думите на Цацаров нито един от суджуците не е достигнал до министър-председателя , а самият Борисов уточни, че не яде подобен тип месни деликатеси, тъй като  имал високо кръвно. Иначе Веселин Колев е обвинен за това, че на 19 септември 2017 г. се заканил с убийство на мъж с инициали Т.А. - основен свидетел по обвиненията срещу Живко Мартинов. Отправил му нецензурни думи и го заплашил, че ще го убие, ако отново свидетелства срещу Мартинов. Колев насочил пръст към свидетеля, имитирайки насочен пистолет, и му отправил заплашителни жестове. \"Това заканване е могло да възбуди основателен страх за осъществяването му\", аргументира се прокуратурата. Колев е привлечен като обвиняем и за това, че е принудил двама - автоконтрольори от \"Пътна полиция\" в Добрич, да извършат неща против волята си. Злоупотребявайки с властта си на шеф на добричката полиция, Колев е принудил автоконтрольорите да не санкционират водач на микробус за извършено нарушение по Закона за движение по пътищата и да не му съставят акт или фиш, а да го освободят без последствия, въпреки че водачът на микробуса не е представил необходимите документи при проверка. В хода на разследването са събрани доказателства и за това, че през 2015 г. Веселин Колев е подбуждал три вещи лица да дадат невярно заключение, като случаят е особено тежък. Тримата експерти са били назначени от окръжния съд в града, за да изготвят тройна експертиза по наказателно производство за причиняване на смърт по непредпазливост след катастрофа. На Колев е наложена мярка за неотклонение - подписка.", "date": "2017.10.02", "title": "Бивш полицейски шеф е обвинен за закана в убийство на свидетел срещу депутата със суджука"}
{"url": "http://www.dnevnik.bg/politika/2017/10/02/3051988_sled_podkrepa_ot_vsichki_v_gerb_ostavkata_na_delian/", "text": "Ден след като  Делян Добрев обяви оставка като депутат и областен координатор на ГЕРБ в Хасково  заради  скандалите в общината , всички  областни структури  на партията и различни нейни организации излязоха с декларации, че подкрепят Добрев и настояват той да остане в политиката. Депутати от ГЕРБ и от \"Обединените патриоти\" заявяват, че ще гласуват \"против\" евентуалното искане на Добрев за напускане на парламента, а решението за шефския му пост в ГЕРБ е в ръцете на лидера Бойко Борисов. Тази вечер зам.-председателят на ГЕРБ Цветан Цветанов ще бъде в Хасково, за да чуе мненията на местните партийци. Местни лидери на ГЕРБ, депутати, евродепутати и редови партийни членове застанаха на страната на Добрев, който бил \"човек с висок морал\", \"постъпил мъжкарски и достойно\" и бил един от \"умните, интелигентните и честни хора, които са ценност и богатство за партията\". Според декларациите и фейсбук публикации на хора от ГЕРБ Добрев не трябва да се поддава на \"войната на опозицията\", нужно е да се даде \"отпор на практиката на \"другарите\" от БСП с лъжи и клевети да елиминират достойните\", както и да се спре \"злокобният, долен, конспиративен план на БСП да ни \"отстрелват\" един по един\". Самият Добрев обяви в петък пред \"Дневник\", че  скандалите в Хасково са политическа атака на БСП . Оставките на Добрев бяха обявени след  среща с премиера Бойко Борисов в неделя сутринта , на която депутатът казал на лидера на ГЕРБ, че ще напусне политиката, тъй като не иска този скандал да тежи на правителството, и че няма смисъл да обяснява, че \"няма сестра\", защото се уверил, че вече не е почтен в очите на хората. Няколко дни преди това се разбра, че роднини и приятели на Добрев работят в община Хасково, което по думите му било  \"дрийм тийм\" . В писмо до Борисов кметът Добри Беливанов, от когото ГЕРБ сне политическото си доверие, обаче  обвинява областния координатор на партията в кадруване . Скандалът бе наречен от БСП \"Кумгейт\". ГЕРБ твърди, че БСП е вербувала кмета, а фирми, свързани с близкия до социалистите бизнесмен Иван Стаматов, санират блокове в Хасково. Депутатът от \"БСП за България\" Елена Йончева цитира разследвания, в които се твърди, че шефът на финансовата комисия в Хасково Даниел Гаргов, който е съпруг на братовчедка на Добрев - Росица Гаргова, има участия във фирми, които печелят обществени поръчки в общината. Подкрепата за Добрев - спонтанна акция  \"След срещата с премиера в неделя сутринта Делян Добрев обяви оставките си в национален ефир и заваляха декларации от партийните организации от цялата страна в негова подкрепа. Те не са координирани и не са предварително искани, спонтанни са и са израз на мнението на структурите на ГЕРБ, че Делян е един от най-почтените хора в политиката\", заявиха пред \"Дневник\" от централата на ГЕРБ. Във фейсбук бе създадена група \"Заставам зад Делян Добрев и не приемам неговата оставка\", в която за ден има 1128 членуващи. Депутати от ГЕРБ заявиха пред \"Дневник\", че при гласуване ще бъдат \"против\" оставката на Делян Добрев и се надяват тя да не бъде приета. Те не знаят дали ще има предварително решение на парламентарната група по въпроса, но ако трябва всички да гласуват по съвест, едва ли някой от депутатите ще гласува различно от \"против\". Има очаквания и народните представители от парламентарната група на \"Обединените патриоти\" също да гласуват \"против\" оставката на Добрев, тъй като в неделя вицепремиерът и лидер на Националния фронт за спасение на България  Валери Симеонов призова тя да не бъде приемана . ГЕРБ и \"Обединените патриоти\" има мнозинство от 122 гласа в Народното събрание. \"Борисов изчаква, за да чуе мненията\", отвърнаха от ГЕРБ в отговор на въпрос на \"Дневник\" дали оставката на Добрев като областен координатор на ГЕРБ е приета. Има мнения, че е по-вероятно Добрев да се раздели с този пост: от една страна - за да има промяна и да се успокои напрежението, а от друга - за да не бъде обвиняван Борисов от БСП, че \"прилага двоен стандарт\". Досега е било обичайно Борисов да приема оставките на кадри, станали причина за партиен или политически скандал, припомнят партийци. Ще поиска ли Борисов оставката на Беливанов  Освен че ще изразят подкрепата си за Делян Добрев на срещата с Цветан Цветанов тази вечер, местните функционери на ГЕРБ в Хасково ще поискат оставката на кмета Добри Беливанов. Партийците искат да чуят позицията на ръководството на ГЕРБ по този въпрос. Беливанов е поканен на срещата, но се очаква да не присъства, макар че е заявил, че остава кмет на ГЕРБ. \"Първоначално свалихме политическото си доверие от кмета, тъй като не изпълнява обещанията си и има скандали в общината. От неделя обаче искаме и неговата оставка и се надяваме да чуем позицията на централното ръководство на ГЕРБ по този въпрос\", обясни пред \"Дневник\" представител на областната структура на ГЕРБ в Хасково. По думите му Беливанов може да помисли да подаде оставка само ако тя е поискана от Борисов. На заседанието на общинския съвет миналия петък съветниците от ГЕРБ подкрепиха предложенията на кмета Беливанов, макар и той да не бе на работа, съобщи Би Ти Ви. Междувременно от ГЕРБ потвърдиха, че Беливанов днес е приел оставките на двамата си заместници Милена Трендафилова и Евгени Консулов. \"С двамата заместник-кметове Трендафилова и Консулов работихме много добре. Бяха ми предложени от ГЕРБ, но за назначението им не е имало натиск\", каза кметът Добри Беливанов днес. Пред сайта Хасково.нет Беливанов обяви, че е простил на Добрев, но му оставала горчилката. \"Аз съм член на ГЕРБ, но ако ме изключат, ще продължа да си изпълнявам задълженията като кмета на Хасково. Твърдо няма да подам оставка като градоначалник, за да си изпълня поетите обещания към родния град\", каза още той.", "date": "2017.10.02", "title": "След подкрепа от \"всички в ГЕРБ\" оставката на Делян Добрев като депутат вероятно ще бъде отхвърлена"}
{"url": "http://www.dnevnik.bg/biznes/2017/10/02/3052035_danuchnite_zasilvat_proverkite_noshtem_i_prez/", "text": "Все по-голяма част от проверките на Националната агенция за приходите (НАП) за отчитане на оборотите и издаване на касови бележки ще се извършват след 17.30 ч. в делнични дни, нощем и в почивните и празнични дни, съобщават от приходната администрация. Промяната в работното време на данъчните влиза в сила веднага, като инспекторите, които извършват т.нар. оперативни проверки вече ще работят на смени. Причина за мярката са данни от компютърната система на дистанционната връзка на всеки касова апарат в страната със сървърите на НАП, които сочат, че надвечер и в почивните дни търговските обекти отчитат значителен спад на оборотите. Контролната кампания по Черноморието също е потвърдила, че има случаи, в които спазването на данъчните изисквания рязко намалява в часовете, различни от официалното работно време на НАП.  Едновременно с промяната в работния режим на инспекторите, към екипите, извършващи проверки се присъединяват и стотици служители на НАП, които по принцип се занимават с обслужване на клиенти или събиране на просрочени дългове. По този начин контролният капацитет на ведомството се увеличава значително, позволявайки по-пълно и всеобхватно наблюдение на търговската дейност.  Основното внимание на инспекторите е фокусирано върху издаването на касови бележки и съответствието на парите в касите на търговците с отчетеното на фискалните устройства. През 2017 г. за пръв път беше въведено и запечатването на обекти за данъчни нарушения, припомнят от приходната администрация.  Сигнали за неиздаване на касови бележки могат да се подават денонощно на имейл  infocenter@nra.bg   или на телефона на НАП 0700 18 700. ", "date": "2017.10.02", "title": "Данъчните засилват проверките нощем и през почивните дни"}
{"url": "http://www.dnevnik.bg/regioni/2017/10/02/3052074_rabotnik_zagina_pri_zlopoluka_vuv_vagonoremontniia/", "text": "Работник е загинал при злополука във вагоноремонтния завод \"Тракция\" в с. Самуил, съобщи пресцентърът на областната дирекция на МВР в Разград, цитиран от БТА. Загиналият е на 39 години от Разград. Според информацията на полицията при извършване на ремонтна дейност върху вагон-цистерна ударна вълна го е съборила и той е паднал на земята и починал. Сигналът за инцидента е получен около 8.50 часа днес. На местопроизшествието са изпратени екипи на \"Спешна помощ\", полиция и съдебен лекар. Инспекцията по труда извършва проверка. Образувано е следствено дело.", "date": "2017.10.02", "title": "Работник загина при злополука във вагоноремонтния завод в Самуил"}
{"url": "http://www.dnevnik.bg/bulgaria/2017/10/02/3052045_nakazan_zaradi_krasyo_cherniia_sudiia_skara_za/", "text": "Съдийската колегия на Висшия съдебен съвет (ВСС) не пропусна да се скара и на последното си заседание днес. Повод стана избор на зам.-председател на административния съд в Плевен. Тамошната шефка е предложила за поста съдия от окръжния съд в града, който е подкрепен от всички магистрати в плевенския административен съд, които не искали да заемат позицията. Проблемът дойде от становище на Комисията по атестирането и конкурсите, представено от Галя Георгиева. Според комисията Николай Господинов от окръжния съд не трябва да става заместник на председателя Полина Кучева. Отрицателно становище за професионалните му качества се базира на отдавнашно дисциплинарно наказание, наложено на Господинов - през 2010 г. той е бил наказан покрай скандала с Красимир Георгиев-Красьо Черния. След като е научила за становището на комисията, Кучева е изпратила възражение. В него тя напомня на кадровците и че само преди месец те са наградили със златен знак друг магистрат, който също е бил наказан заради Красьо Черния. Галя Георгиева обаче подкрепи становището на комисията. Според нея не е правилно за позицията да се предлага човек от друг съд, защото така ще падне натовареността на този орган. Тя подчерта и факта за отдавнашното му наказание. Георгиева препоръча на административния ръководител на съда да избере за свой заместник съдия от друг административен съд от Северна България, защото освен този във Велико Търново останалите били слабо натоварени. Даниела Костова обаче ѝ опонира. Тя посочи, че Господинов изцяло отговаря на изискванията в съдебния закон за позицията, а от наказанието му са изтекли 5 години. допълни Костова. Според Галина Карагьозова твърденията на Георгиева, че предложението на Кучева за неин заместник е без мотиви, са без основание. Припомни, че административните съдии няколко пъти са изразявали нежелание да се кандидат за поста. Шефът на Върховния административен съд (ВАС) Георги Колев поясни, че никога не си е позволявал да казва на административните ръководители кого да предложат за свой заместник, защото това е в техен прерогатив. Той също отбеляза, че и за най-тежките престъпления има абсолютна давност и реабилитация и уточни, че ще подкрепи предложението на Полина Кучева. С 8 на 3 гласа Господинов бе назначен за зам.-шеф на административния съд в Плевен.", "date": "2017.10.02", "title": "Наказан заради Красьо Черния съдия скара за последно съдийската колегия"}
{"url": "http://www.dnevnik.bg/photos/2017/10/02/3052013_fotogaleriia_remontut_okolo_ndk_e_na_finalnata_prava/", "text": "От повече от 3 месеца площад \"България\"  . Дейностите включват подмяна на гранитните плочи, поставяне на хидроизолация и дренажна система на зелените площи, нови бордюри, стъпала, изграждане на нови парапети около фонтана и стълбищата към подлеза.", "date": "2017.10.02", "title": "Фотогалерия: Ремонтът около НДК е на финалната права"}
{"url": "http://www.dnevnik.bg/sport/2017/10/02/3052063_silniiat_supernik_shte_ni_sploti_poveche_kaza_petur/", "text": "Националният селекционер по футбол  Петър Хубчев  обеща здрава работа, а не лозунги преди домакинството на Франция в световните квалификации. Българският отбор приема водача в групата в събота, като до момента има четири победи от четири мача на Националния стадион \"Васил Левски\". \"Напълно наясно съм срещу кого се изправяме и колко сериозен отбор идва в София. Знам обаче, че хората ще ни подкрепят, ако играем добър футбол. Откакто съм в отбора, мисля, че имаме някакъв напредък, но пропуснахме отличен шанс - ако бяхме били Беларус през юни, щяхме да играем пред пълни трибуни срещу Швеция, но вината си е само наша. Добрата игра пълни трибуните, а не лозунгите, затова няма да чуете от мен гръмки обещания преди мача\", каза Хубчев. Селекционерът допълни, че не се заблуждава колко силен е отборът на Франция, но вярва в това, че България може да се противопостави. \"Смятам, че точно тази сила на противника ще ни сплоти още повече. Видяхте, че срещу Швеция играхме като един и имахме успех. Тогава изразих моето задоволство от духа, който показаха момчетата. Моята работа в дните до мача е да ги убедя именно в нашите методи и те вярват, че са правилните\", добави Хубчев. Футболните национали бяха избрани за отбор на месеца, като събраха най-много гласове за август. Това се дължи на  успеха с 3:2 над Швеция , а според Хубчев наградата е за всички повикани. Вратарят Пламен Илиев, който спаси дузпа срещу шведите и беше с голям принос за успеха в края на август, получи приза за играч на месеца. \"Това е награда за моите колеги, не само за мен. Нашият отбор е скромен, разчита на желание, на колектив, не на големи звезди и мисля, че това ни отличава. Знаем, че се изправяме срещу може би най-добрия отбор в Европа в момента, но Франция не е непобедима. Нека обаче да не обещаваме нищо, просто ще се раздадем\", каза вратарят на румънския \"Астра\". Капитанът на България Ивелин Попов, който е наказан за двубоя с Франция заради натрупани жълти картони, сподели очакванията си пред БНТ. Нападателят на \"Спартак\" (Москва) ще бъде на линия за втория двубой с Люксембург на 10 октомври. \"Надявам се много фенове да дойдат и да подкрепят отбора. Мога да им кажа, че когато те са зад нас, сякаш ни поникват криле. Знаете, че от четири мача в София имаме четири победи, а те до голяма степен се дължат и на публиката. Очаквам сърцата игра с Франция и дано да се поздравим с победа, имаме сили\", каза Попов. Той получи лека контузия преди седмица в мач на  \"Спартак\" с \"Ливърпул\"  от Шампионската лига, но след това записа 90 минути за клубния си тим в руската Премиер лига. \"Готов съм напълно, имах лек мускулен спазъм, но това отшумя бързо. Чакам мача с Люксембург.\"", "date": "2017.10.02", "title": "Силният съперник ще ни сплоти повече, каза Петър Хубчев преди мача с Франция"}
{"url": "http://www.dnevnik.bg/sviat/2017/10/02/3052347_nasilieto_v_katalunia_izpravi_ispanskiia_premier_pred/", "text": "Премиерът Мариано Рахой се изправя пред най-голямата от десетилетия насам конституционна криза в Испания. Белязаният от насилие референдум в Каталуня отвори път към независимостта на най-богатия регион. Улиците на  каталунската столица Барселона  бяха спокойни днес, но в редакционните статии на вестниците се казва, че забраненият референдум, в който според каталунски представители  90 на сто от гласувалите  са избрали напускане на Испания, е създал поле за решителен сблъсък между Мадрид и региона.  \"Всичко може да стане още по-лошо\", предрича в редакционна статия умереният каталунски вестник \"Вангуардия\". Полицията използва палки и гумени куршуми, разпалвайки насилие. По данни на каталунските власти са били ранени около 840 души. \"Навлизаме във фаза на стачки и улични протести и с повече динамика, повече репресии\", пише вестникът.  Каталуня е център на промишленост и туризъм, които съставляват една пета от испанската икономика. Областта е производствена база за големи многонационални компании от \"Фолксваген\" до \"Нестле\" и домакин на най-бързо разрастващото се търговско пристанище.  Снощи ръководителят на регионалното правителство на Каталуня декларира, че гласоподавателите са спечелили правото си на отделяне и ще представи резултатите пред местния парламент, който след това ще има правомощията да внесе предложение за независимост. Изявленията на  Карлес Пучдемон  останаха на стъпка от обявяването ѝ, но хвърлиха ръкавица на Рахой, който има конституционното право да уволни регионалното правителство и  да постави Каталуня под централен контрол  до произвеждането на предсрочни избори там.  Това би повишило допълнително напрежението в региона със 7.5 млн. души, който в миналото е бил княжество със свой език и култура, и евентуално би навредило на възстановяващата се испанска икономика. След вота еврото поевтиня с една трета от американския цент, след като напоследък бе наваксало обезценяването си. Испанският фондов индекс IBEX бе с 1.3 на сто по-нисък при откриването на пазара тази сутрин, а през това време правителственият дълг бавно върви нагоре. Големите инвестиционни банки очакват кризата да бъде преодоляна евентуално с предложение от страна на Рахой за повече автономия. \"Смятаме, че рискът от по-голяма конфронтация в близко бъдеще нараства, включително от разкол с извънредно широк обхват и възможни тежки икономически загуби\", заяви Ситибанк днес. Но въпреки това банката не видя в това най-вероятната последица. За вторник каталунските профсъюзи са свикали обща стачка. Многопартийни разговори В неделя Рахой предложи да бъдат свикани многопартийни политически разговори, които \"да обмислят бъдещето\" на Каталуня, но отново твърдо отхвърли независимостта като вариант. Опитите на правителството в Мадрид да предотврати неделния референдум с използването на полицейски сили доведе до критики от други страни - членки на Европейския съюз, включително от Великобритания и Белгия. Но самият ЕС запази мълчание. Вътре в Испания няма изгледи кризата да застраши подкрепата за правителството на малцинството на Рахой, тъй като основните партии до голяма степен подкрепят неговото противопоставяне на каталунската независимост.  Обаче има критики за действията му по въпроса. Вестник \"Паис\", който е противник на независимостта, написа в редакционна статия, че Рахой е бил \"абсолютно неспособен да се справи с кризата от самото ѝ начало\".  Каталунското правителство каза, че въпреки полицейската кампания 2.26 милиона души са пуснали бюлетини в неделя - избирателна активност от около 42%. Тези резултати не са изненада предвид факта, че се очакваше  много юнионисти да не участват . Проучванията на общественото мнение сочеха около 40 на сто подкрепа за независимостта.  В навечерието на вота Пучдемон заяви, че при отговор \"да\" в срок от 48 часа ще обяви декларация за независимост. Но затрудненията около гласуването може да усложнят предприемането на всяка подобна стъпка.  В неделя Пучдемон призова Европа да се намеси, за да бъде гарантирано пълното спазване на фундаменталните права. \"В този ден на надежда и страдания гражданите на Каталуня си спечелиха правото да имат независима държава под формата на република\", каза Пучдемон в телевизионно обръщение. \"През следващите няколко дни моето правителство ще изпрати резултатите от днешния вот в каталунския парламент, където е суверенитетът на нашия народ, за да може той да действа в съответствие с повелята на референдума\", каза той.  Рахой предложи политически разговори, но каза, че всеки диалог трябва да бъде \"в рамките на закона\". \"Предлагам на всички парламентарно представени партии да се съберат и да помислят за бъдещето, пред което сме изправени\", каза Рахой в своето телевизионно обръщение. (БТА) ", "date": "2017.10.02", "title": "Насилието в Каталуня изправи испанския премиер пред невиждана криза"}
{"url": "http://www.dnevnik.bg/bulgaria/2017/10/02/3052091_cacarov_ne_sujaliavam_za_nito_edno_reshenie_na/", "text": "Главният прокурор Сотир Цацаров не съжалява за нито едно решение, взето от настоящия състав на съдебния съвет, чийто мандат изтича тази седмица. По време на откриването на учебната година в Националния институт на правосъдието главният прокурор отказа да даде оценка на отиващия си кадрови орган, защото това означавало да даде оценка и на себе си, а тя щяла да бъде критична. \"Ако за нещо съжалявам, това е, че на моменти съм се подвел по общо насаждания от единици хора дух на конфликтност и противопоставяне. Такъв ми е характерът. А и моето виждане е, че статутът и името на колегите ми прокурори трябва да се брани\", заяви Цацаров. \"Този съвет свърши немалко. Той бе първият, при който бе оформено разделението между съдийска и прокурорска колегия. Колкото и скептицизъм да е имало в нас по отношение на разделението на съвета, сегашната му структура за прокуратурата е повече от добра. Тя ни позволява да си решаваме кадрови организационни и други проблеми самостоятелно. Освен това не могат да се правят вече внушения, че прокурорската колегия, едва ли не главният прокурор, диктува на съдиите. Съдиите решават за съдиите, прокурорите за прокурорите\", коментира още Цацаров. Главният прокурор не отрече, че този състав на съвета е свързан с \"множество скандали\". \"Аз бих ги разделил на две категории - първата съвсем заслужени скандали - такива, които ние сами създадохме и които всъщност, общо взето, с повече мислене и с повече работа можеха да бъдат избегнати, защото нито колегите ни, нито обществото ги заслужават\", заяви главният прокурор. Според него втората група скандали били \"инспирираните скандали\" от \"една група\", която се стремяла на всяко заседание да предизвика спорове. \"Скандал, който нямаше нищо общо със съдебната система, което навяваше мисълта, че този ВСС не работи. Немалка част от тези скандали, трябва да си го кажем съвсем ясно, бяха инспирирани . \"Слава богу, конкретно не говоря за никого. Това, което планираха и мислиха, не се сбъдна. Не че няма да продължат, но за съжаление ще останат в позициите, които са\", заяви още Цацаров. Според него \"е важно да се гледа напред\". \"Важното е в този съвет да се работи за обществото и магистратите, да се преодолеят всякакви личностни противоречия.\"", "date": "2017.10.02", "title": "Цацаров: Не съжалявам за нито едно решение на съдебния съвет"}
{"url": "http://www.dnevnik.bg/sport/2017/10/02/3052033_bulgarskiiat_alpinist_bogdan_velev_izkachi/", "text": "Българският алпинист Богдан Велев изкачи осемхилядника връx Манаслу (8163м). Това се е случило на 27 септември в шест и двайсет сутринта, съобщи Велев пред \"Дневник\" Това е втори осемхилядник за Богдан Велев, които изкачи Чо Ою през 2014. Преди това той има успешни изкачвания на Монблан, Айлънд Пийк, Матерхорн, Елбрус (със ски). През 2012 година прави опит да изкачи връх Мустаг Ата (7500 м) със ски, но поради влошаване на времето експедицията, в която участва, се отказва на 6800 м. Богдан Велев, който живее във Франция, се подготвя за експедицията на надморската височина на Париж във фитнес зала, след работа в продължение на няколко месеца. Велев сподели, че на Манаслу през този период е имало огромен брой алпинисти (над 200) заради затворените в Китай върхове Чо Ою и Шиша Пангма. Това е породило огромни задръствания между лагерите. От неговата група от 11 алпинисти 10 достигат върха, а един получава белодробен оток и е откаран с хеликоптер. След изкачването на върха двама получават частични измръзвания на краката, като един от тях е хоспитализиран и с белодробни проблеми. За съжаление един британски алпинист от друга експедиционна група умира от височинна болест между лагер 2 и 3 на 25 септември. Богдан Велев е четвъртият българин, изкачил връх Манаслу, след Боян Петров, Атанас Скатов и Иван Томов.", "date": "2017.10.02", "title": "Българският алпинист Богдан Велев изкачи осемхилядника Манаслу"}
{"url": "http://www.dnevnik.bg/sviat/2017/10/02/3052365_niama_postradali_bulgari_pri_strelbata_v_las_vegas/", "text": "Няма данни за пострадали българи при нападението в Лас Вегас, съобщи Министерството на външните работи работи (МВнР) за агенция \" Фокус \". Българското генерално консулство в Лос Анджелис поддържа контакт с местните власти. Над 50 души загинаха и повече от 200 бяха ранени, след като нападател откри огън срещу кънтри концерт пред хотел-казино \"Мандалей бей\" в Лас Вегас. На видео, разпространено от очевидец, се чуват три серии от по няколко десетки изстрела, след което настъпва пълна паника. Стрелецът вече е мъртъв, той е бил местен човек и е действал сам. Издирва се азиатка на име Мерилу Данли, която се смята за негова съквартирантка. \"Нямаме представа какви са били вярванията му\", заяви шерифът Джоузеф Ломбардо.", "date": "2017.10.02", "title": "Няма пострадали българи при стрелбата в Лас Вегас, съобщи външното министерство"}
{"url": "http://www.dnevnik.bg/sviat/2017/10/02/3052368_pametnikovata_obsebenost_na_bulgarskite_rusofili/", "text": "\"Паметниковата обсебеност на българските русофили\" - под това заглавие порталът \"Кода\", за който работят няколко реномирани англоезични журналисти, публикува статия от канадския публицист Майкъл Колбърн, посветена на българските русофили и тяхното \"Национално движение\" начело с Николай Малинов. България и нейните русофили \"Според Николай Малинов 35-хилядното Национално движение на русофилите е просто културна организация, голям клуб, който строи паметници и организира фестивали, за да напомня на българите за дълбоките им исторически, културни и езикови връзки с Русия\", пише авторът и цитира своя събеседник: \"Днес Русия има духовен план за спасяването на Европа - чрез традиционните ценности и силната държава в един многополюсен свят.\" Майкъл Колбърн припомня, че Русия упражнява влияние в цяла Европа, а някои хора в България приписват на Малинов и неговото движение сериозна политическа цел - страната им и занапред да остане в орбитата на Кремъл. По-нататък в статията четем: Малинов, Решетников и Малофеев \"Откакто Малинов пое ръководството преди осем години, неговите \"Русофили\" тръгнаха да изграждат релефи и паметници на хора, които смятат за герои - хора, взели участие в различни исторически конфликти заедно с руснаците. В списъка влиза не само Руско-турската война от 1877-1878, освободила България от османския контрол, но дори съветската инвазия през 1944 година, която изолира страната зад Желязната завеса.\" Пред автора на статията Малинов обяснява, че неговите съратници защитават исторически паметници, например този на Съветската армия в София. Този паметник многократно е ставал обект на посегателства, срещу които Москва протестира, припомня авторът на статията и продължава: \"Руският език също е важен за русофилите, които са организирали национални фестивали на руските поезия и танц за деца (под мотото \"Нека винаги да бъде слънце\") и са помогнали да се финансират курсове по руски език в повече от 300 детски градини в цяла България. Всичко това е част от мисията на Малинов да насърчава привързаността на българите към Русия \"на фона на историческите традиции, православното християнство и славянските идеи и ценности\". Тази година русофилите са спонсорирали екскурзии до България за руски военни кадети, спечелили конкурс за историческо есе, като авторите на първите три премирани есета за Руско-турската война са посетили \"обекти на руската слава\" в България\", обяснява по-нататък авторът на статията, след което пише и за един човек, който е добре познат на българската публика: Малинов, Решетников и Малофеев \"Леонид Решетников, когото Малинов нарича свой приятел, по време на службата си в СВР (руското външно разузнаване) беше известен като \"краен ястреб\". Той ежегодно прави класация на \"русофобските чуждестранни журналисти\", а миналата година заяви, че \"е време Русия да се върне на Балканите\". Решетников и Малинов имат и общ приятел - руския инвестиционен банкер Константин Малофеев, когото САЩ и Европейският съюз санкционираха заради предполагаема финансова подкрепа за руските подразделения в Украйна. През 2015 година Малинов и Малофеев с обединени усилия се опитаха да погълнат частната телевизия TВ7. По същото време в едно интервю Малофеев казва, че връзката му с Малинов е \"много близка\" - и предсказва \"брилянтно бъдеще\" за русофилите. Но това \"брилянтно бъдеще\" все още се чака. Превземането на TВ7 в крайна сметка се провали, а телевизията беше закрита. На тазгодишните парламентарни избори Малинов се кандидатира от листата на \"Обединените патриоти\", но не успя да спечели мандат. Преди това той напусна Българската социалистическа партия, обвинявайки я, че се държи като \"враг на Русия\". Според автора на статията русофилите в България имат един гарантиран източник на подкрепа - по-старото поколение, което все още помни Съветския съюз. В тази връзка Майкъл Колбърн цитира проучване на \"Алфа Рисърч\", според което 95 процента от българите над 60-годишна възраст имат положително отношение към Русия. Но русофилите се борят да спечелят по-широка подкрепа и сред младите, пише Колбърн и уточнява, че е много трудно да се преброи колко точно са привържениците на русофилското движение. \"Те самите твърдят, че на ежегодния им събор, където се продаваха тениски с ликовете на Путин, Сталин и Живков, са дошли 10 хиляди души\", пише авторът на статията и цитира Мартин Владимиров от софийския Център за изследване на демокрацията, според когото това движение е \"законен инструмент\" за разпространяване на възгледите на Кремъл. В този смисъл \"Малинов има влияние\", казва Владимиров. А Боряна Димитрова от \"Алфа Рисърч\" добавя, че Москва е повече от щастлива да има доморасли групи като русофилите, които защитават нейните интереси. \"Бóли ме фара\" В последния си годишен доклад \"Русофилите\" признават \"финансови затруднения\", но в същото време твърдят, че през последната година даренията и спонсорите са се увеличили. Официално обаче не огласяват подробности\", пише авторът и отбелязва, че ако се вземе за пример Паметникът на Съветската армия, силните проруски послания на Малинов очевидно не звучат толкова убедително: \"Трима тийнейджъри са кацнали най-отгоре, пият бира и полюшват крака над героичните статуи. В момента паметникът си е върнал обичайния тъмен цвят, но в подножието му със спрей са изписани три думи на български: Бóли ме фара.\"", "date": "2017.10.02", "title": "Паметниковата обсебеност на българските русофили"}
{"url": "http://www.dnevnik.bg/sport/2017/10/02/3052040_cska_-_sofiia_podpisa_reklamen_dogovor_s_liqui_moly/", "text": "\"ЦСКА - София\" подписа рекламен договор с германската компания Liqui Moly. Споразумението е до 2019-20 година. Логото на германската компания за производство на моторни масла е поставено на стадион \"Българска армия\", както и в сайта на клуба и в залата за пресконференции. \"Ние вярваме в успеха на ЦСКА, индивидуалните качества на всеки от футболистите и отборната игра в името на победата. Подкрепяме клуба, защото ЦСКА е символ на традициите на поколения българи, пораснали с червено-бялата идея. Истинска чест е да сме партньори на отбор като ЦСКА, който продължава да печели най-важната победа през годините - любовта на многобройните фенове\", заяви пред сайта на клуба Николай Стоянов - управител на \"Сенакс\" ООД, която е официален вносител на Liqui Moly за България. Изпълнителният директор на \"ЦСКА - София\" Трифон Попов каза, че е сигурен, че \"заедно ще постигнем големите цели, които ЦСКА винаги преследва\". Привържениците на футболния клуб, които притежават членска карта \"Сърца червени\", ще ползват отстъпки при пазаруване на продукти на германската фирма.", "date": "2017.10.02", "title": "\"ЦСКА - София\" подписа рекламен договор с Liqui Moly"}
{"url": "http://www.dnevnik.bg/bulgaria/2017/10/02/3052359_chlen_na_sudebniia_suvet_se_izvini_che_e_predlojila/", "text": "Членът на съдийската колегия на Висшия съдебен съвет (ВСС) Светла Петкова се извини на цялата съдебна система, за това, че е предложила Лозан Панов за шеф на Върховния касационен съд (ВКС). Съжалението си тя изрази по време на \"прощалната си реч\", след като бе наградена по повод излизането ѝ в пенсия. По предложение на петима членове на колегията Петкова бе отличена с \"Личен почетен знак - златен - първа степен\". \"Искам да се извиня на цялата съдебна система за това, че станах предложител Панов да оглави ВКС. Той не изпълни заложената концепция и моите надежди за работата на ВСС и на цялата система. Надявам се, че той има време да поправи поведението си спрямо колегите от ВСС и цялата съдебна система. И с новия ВСС да работи в консенсус и по-малко да политиканства!\", заяви тя, цитирана от defakto.bg. Панов отсъстваше от последното заседание на колегията. Иначе Петкова благодари на колегите си в съвета и изказа увереност, че \"бяхме добре работещ ВСС\". Преди да влезе във ВСС, тя дълги години бе във Върховния административен съд, включително и като зам.-председател. Мотивите за нейното отличаване бяха посочени накратко от председателя на ВАС Георги Колев - с оглед отличната ѝ работа и пенсионирането ѝ. \"Колежката заслужава много повече от това, но това са ни възможностите. Много неща може да кажем, познаваме се от много години, работихме дълги години заедно\", каза Колев.", "date": "2017.10.02", "title": "Член на съдебния съвет се извини, че е предложила Лозан Панов за шеф на върховния съд"}
{"url": "http://www.dnevnik.bg/sviat/2017/10/02/3052366_grafika_na_denia_kude_otivat_nobelovite_nagradi/", "text": "САЩ са абсолютен хегемон в Нобеловите награди - страната има най-много носители на авторитетното отличие в областите физика, химия, медицина, мир и икономика. Единствената сфера, в която те остават на второ място, е литературата, където ги изпреварват французите. Това показват данните за раздаваните досега награди на Нобеловия комитет, обобщени в интерактивната графика на агенция \"Ройтерс\". При кликване върху всяка от точките на графиката, тя показва информация за наградения. След другите изявени държави са Великобритания, Германия, Швеция, Русия, Полша и Япония. Университетите със забележително количество нобелисти са Калифорнийският, Харвард, Стандорт, Масачузетският технологичен институт, Чикагският, Калтех, Кеймбридж, Колумбийският, Принстън, Оксфорд и Корнел.", "date": "2017.10.02", "title": "Графика на деня: Къде отиват Нобеловите награди"}
{"url": "http://www.dnevnik.bg/sviat/2017/10/02/3052400_evrokomisiiata_referendumut_v_katalunia_e_nezakonen/", "text": "След съпроводеното със сцени на насилие гласуване на жители на испанската автономна област Каталуня за независимост и критики \"Защо Европа мълчи?\" в понеделник  Европейската комисия разпространи съобщение , което на практика повтаря известната теза на Брюксел - референдумът противоречи на Конституцията на Испания и конфликтът с властите в Барселона е вътрешнополитически проблем на испанската държава.  (преводът е на \"Дневник\"): \"Съгласно испанската конституция вчерашният вот в Каталуня не е законен. За Европейската комисия, както няколко пъти заяви нейният председател Жан-Клод Юнкер, това е вътрешен въпрос на Испания, който трябва да бъде разрешен в рамките на конституционния ред в Испания. Също така изтъкваме правната позиция на комисията, както и на нейните предшественици. Ако референдумът беше организиран съгласно испанската конституция, това би означавало, че напускащата територия ще се окаже извън Европейския съюз. Отвъд чисто правните аспекти на този въпрос комисията вярва, че сме във времена на единство и стабилност, а не на разделение и раздробяване. Призоваваме всички заинтересовани страни да преминат бързо от конфронтация към диалог. Насилието никога не може да е инструмент в политиката. Доверяваме се на ръководните способности на премиера Мариано Рахой да се справи с този труден процес в пълно съответствие с испанската конституция и фундаменталните права на гражданите, гарантирани от нея.\" Лидерът на Каталуня Карлес Пучдемон призовава за международно посредничество в спора на каталунските власти с Мадрид и заяви в понеделник, че \"това не е чисто вътрешен проблем\" на Испания и настоява премиерът Мариано Рахой да каже дали е съгласен на преговори за бъдещето на автономния район под егидата на Европейския съюз.", "date": "2017.10.02", "title": "Еврокомисията: Референдумът в Каталуня е незаконен, проблемът е вътрешен за Испания"}
{"url": "http://www.dnevnik.bg/sviat/2017/10/02/3052413_evrokomisiiata_globi_litovskite_jeleznici_s_28_mln/", "text": "Европейската комисия глоби литовската държавна железопътна компания с почти 28 милиона евро (33 милиона долара) за нарушаване на разпоредбите за конкуренцията в Евросъюза. Европейската комисия, която следи за свободата на конкуренцията,  съобщи днес , че литовската железопътна компания е нарушила правилата, тъй като е демонтирала част от железопътната линия между Литва и Латвия. Поради това полска петролна компания, която е планирала да превозва товарите си от Литва до Латвия с друг железопътен оператор, е била принудена да използва по-дълъг маршрут. Литовската железопътна компания се възползва от правото си на контрол върху държавната жп инфраструктура, за да накаже конкурентите си в жп транспорта, заяви еврокомисарката за конкуренцията Маргрете Вестагер. \"Европейският съюз се нуждае от добре функциониращ железопътен пазар за товарни превози. Неприемливо и безпрецедентно е компания да демонтира обществена жп инфраструктура, за да се защити от конкуренция.\" Става въпрос за конфликт на интереси от 2008 година, когато AB Orlen Lietuva - литовска компания, изцяло притежавана от полския петролен гигант PKN Orlen, реши да използва друг железопътен оператор за доставки на товари от своето литовско предприятие в Латвия. Тъй като не желаеше да изгуби голям клиент, през октомври същата година литовската жп компания демонтира 19 км отсечка от жп линията, свързваща Литва и Латвия, близо до рафинерия на Orlen. Така поляците бяха принудени да използват по-дълъг маршрут за превоз. Оттогава отсечката не е възстановена. ", "date": "2017.10.02", "title": "Еврокомисията глоби литовските железници с 28 млн. евро заради демонтирани релси"}
{"url": "http://www.dnevnik.bg/sviat/2017/10/02/3052430_64-godishen_amerikanec_e_napadateliat_ot_las_vegas/", "text": "Полицията идентифицира нападателя от Лас Вегас като 64-годишния американец Стивън Падък от Невада, съобщават американските медии. Падък  уби повече от 50 души  и рани поне 200 в най-смъртоносната стрелба в историята на САЩ. Той откри огън от 32-я етаж на хотел-казино \"Мандалей бей\" срещу близо 22 000 посетители на кънтри концерт пред сградата. Самоубил се е след нападението, съобщи местната полиция. Падък се е нанесъл в хотелската си стая в четвъртък и в нея са открити повече от 10 пушки. Малко след атаката полицията e oткрила съквартирантката му, 62-годишната Мерилу Данли. Източници на \"Фокс нюз\" и Си Ен Ен обаче твърдят, че тя не е смятана за съучастница. \"Нямахме представа, ужасени сме. Потресени сме и съчувстваме на жертвите\", заяви пред \"Ройтерс\" братът на стрелеца, Ерик Падък. Мъжът е живял в градче на границата между Невада и Аризона и на около час и половина път от мястото на трагедията. Къщата му е в район на заможни хора Сън сити Мескит с около 1400 сгради, голф игрище, открити и покрити басейни и фитнес. За жители се допускат хора на поне 55 години и не се позволява да има деца. Според местната полиция Падък не е свързан с терористични организации и няма информация за мотивите му, не се знае и каква религия е изповядвал, ако е бил вярващ. Той няма и досие. Засега полицията не разследва случилото се като терористичен акт. Няма данни той да е служил в армията, нито да е имал психически болести или социални проблеми, да е бил недоволен от политиката или да е изразявал радикални възгледи в социални мрежи. САЩ отхвърлиха и възможността да е свързан с \"Ислямска държава\". \"Засега сме убедени, че няма връзка с международна терористична групировка\", каза Арън Рус, специален агент от ФБР, цитиран от агенция \"Ройтерс\". \"Не мога да вляза в мислите на един психипат\", заяви шерифът на окръг Кларк Джоузеф Ломбардо. Мащабът на трагедията е по-голям от миналогодишната стрелба в Орландо, когато 49 души загинаха в гей клуб във Флорида, убити от нападател, заклел се във вярност на \"Ислямска държава\". Падък обаче няма общи черти със социално неуспелите, гневни млади мъже, които обикновено извършват масови убийства. Преди няколко години той си е купил дом в Невада, на около час път от Лас Вегас. По думите на брат му, Падък е живеел добре и е бил фен на покера и круизовете.", "date": "2017.10.02", "title": "64-годишен американец е нападателят от Лас Вегас"}
{"url": "http://www.dnevnik.bg/photos/2017/10/02/3052346_fotogaleriia_kogato_helun_mirun_i_djein_fonda_stanat/", "text": "Световноизвестната британска актриса Хелън Мирън влезе в ролята на манекенка и обра овациите на публиката. Носителката на \"Оскар\" и на Ордена на Британската империя дефилира снощи в Париж по \"Шан-з-Елизе\" в грандиозно шоу, организирано от козметичния гигант \"Л`Ореал\" ( L'Oréal) в рамките на седмицата на модата.", "date": "2017.10.02", "title": "Фотогалерия: Когато Хелън Мирън и Джейн Фонда станат манекенки"}
{"url": "http://www.dnevnik.bg/biznes/2017/10/02/3052426_pochti_100_ot_zavurshilite_telerik_akademiia_se/", "text": "Почти всички (98%) випускници на \"Телерик академия\" се реализират успешно в софтуерната индустрия, съобщиха от образователната организация, която подготвя дигитални професионалисти. Заплатите на повече от половината (58%) от завършилите програмата са над средните за софтуерния сектор в България, а 80% от тях – над средното за страната. Това показват резултатите от проведено през август проучване, което проследява кариерното развитие на курсистите, завършили \"Професионалната Телерик академия\" в периода 2010-2016 г. В него участие взимат над 300 души. През ноември започва нова шестмесечна програма за обучение на софтуерни специалисти – Telerik Academy Alpha. Желаещите могат да кандидатстват до 8 октомври на  сайта на \"Телерик академия \", като изберат едно от две профилирани направления – разработка на уеб приложения с .NET или с JavaScript. Участието е безплатно. Успешен начало и бързо развитие на кариерата  Завършилите курсисти започват своето професионално развитие с летящ старт. Една трета биват назначени още докато се обучават, а над половината (52%) - до 1-2 месеца след края на програмата. Голяма част от курсистите (80%) започват като \"младши специалист\", а други (12%) започват работа директно на ниво Regular. И само за година близо 70% от курсистите достигат следващия етап от кариерата си, показва проучването. Финансово възнаграждение над средното и добър стандарт на живот  Над половината от завършилите академията през 2016 г., имат начална заплата между 1000 и 2000 лв., а при 21% тя надвишава 2000 лв. С нарастване на опита нивото на възнагражденията се увеличава значително. Днес при 58% от всички анкетирани нетното месечно заплащане е по-високо от средната за ИТ сектора нетна заплата от 2752 лв. с включен 10% бонус според Българската асоциация на софтуерните компании (БАСКОМ). 81% от завършилите са доволни от стандарта, който поддържат в България. Конкурентоспособност  Участниците се подготвят за едни от най-търсените в индустрията професии, най-предпочитани от които са: разработчик на уеб приложения (69%), Front-end програмист (25%) и разработчик съответно на десктоп приложения (16%) и на мобилни приложения (16%). Изградената в академията основа подпомага също и безпроблемното овладяване на нови езици и технологии, сочи още проучването сочи. Близо 90% от анкетираните определят този процес като лесен. Над 90% от тях смятат, че това се дължи на обучението им в \"Телерик академия\".", "date": "2017.10.02", "title": "Почти 100% от завършилите \"Телерик академия\" се реализират успешно"}
{"url": "http://www.dnevnik.bg/citat_na_deniia/2017/10/02/3052377_citat_na_denia_shte_triabva_da_naucha_katalonski_ako/", "text": "С тези думи мениджърът на \"Арсенал\" Арсен Венгер отговори на въпрос какво мисли за хипотезата \"Барселона\" да заиграе във Висшата лига, ако Каталуня се отдели от Испания. Преди дни  спо ртният министър на областта Жерард Фигерас каза , че каталунските отбори ще трябва да изберат къде да играят, ако се стигне до обявяване на независимост. , продължи Венгер. По думите му \"Барселона\" е много \"политически\" клуб и е интересно как ще се развият събитията.", "date": "2017.10.02", "title": "Цитат на деня: Ще трябва да науча каталонски, ако \"Барселона\" дойде във Висшата лига"}
{"url": "http://www.dnevnik.bg/sport/2017/10/02/3052575_lukoil_akademik_prikljuchi_s_shampionskata_liga_sled/", "text": "Баскетболистите на \"Лукойл Академик\" приключиха с неуспех опита си да влязат в групите на Шампионската лига. Българският първенец загуби и втория си плейофен двубой срещу \"Ювентус\" (Утена). Този път литовците стигнаха до 86:79 и довършиха  започнатото преди няколко дни . В София те направиха обрат и след като изоставаха с 20 точки, успяха да победят с една. \"Лукойл Академик\" ще продължи участието си в евротурнирите, но ще играе във ФИБА Европа. Българският състав ще е в група Е с румънския \"Университатя\", грузинския \"Динамо\" (Тбилиси) и с победителя от мача между \"Истанбул ББ\" - \"Химик\" (Украйна). В Литва домакините изиграха силен мач, в който на практика решиха изхода след много силна първа част, след която водеха с 12 точки. \"Ювентус\" запази седем точки преднина на почивката, а в началото на второто полувреме Каролис Гушчикас с две поредни тройки спря опитите на \"Лукойл Академик\" за доближаване.  \"Ювентус\" приключи мача с десет тройки. Долтън Пепър завърши с 14 точки за \"Лукойл Академик\", а Кийт Клантът отбеляза 16. Антъни Айрланд записа 21 за победителите.", "date": "2017.10.02", "title": "\"Лукойл Академик\" приключи с Шампионската лига след втора загуба от \"Ювентус\""}
{"url": "http://www.dnevnik.bg/bulgaria/2017/10/02/3052588_kmetut_na_haskovo_ne_se_iavi_na_sreshtata_na_gerb_v/", "text": "Тази вечер кметът на Хасково Добри Беливанов от ГЕРБ не дойде на свиканата по-рано днес среща на ГЕРБ в града, съобщи БНТ. Събралите се в залата казаха, че проектите в града се бавят, понеже Беливанов не ходел често на работа. След оставката, която  подаде от всички постове вчера , депутатът Делян Добрев разговаря с партийния актив в града заедно със зам.-председателя на партията Цветан Цветанов. По-рано на пресконференция депутатът от БСП Елена Йончева повтори своите обвинения за роднински назначения в местната власт и създаване на бизнес групировка общината, а кметът на Хасково Добри Беливанов  подписа оставките  на заместник-кметовете Евгени Консулов и Милена Трендафилова. Двамата депозираха оставките си в началото на миналата седмица, когато ГЕРБ свали политическото си доверие от кмета. На срещата днес Цветанов заяви, че във вторник партията ще проведе заседание, на което Делян Добрев ще каже мотивите си да си подаде оставката, а от партията ще бъде взето решение дали да бъде приета. \"Нищо не става видно от документите, които размята Йончева. Единственото, което успя да постигне днес, е, че ако щях да я съдя за клевета, на мен ми се струва, че имам основания да я съдя за набеждаване, за което тя би трябвало да понесе наказателна отговорност\", коментира Делян Добрев. щ Днес депутатът от БСП Елена Йончева обяви, че разполага с документи, които уличават Добрев, че е насочвал общински средства към частни фирми, използвайки Беливанов. Тези документи ще бъдат внесени в прокуратурата. По-рано  Йончева обяви, че в Хасково действа \"безскрупулна и нагла схема  за подчиняване на общината от един роднинско-приятелски кръг\", и посочи, че става дума за назначения на хора, близки до Добрев. Тя заяви, че зам.-кметът Консулов е кумец и бивш съдружник на Добрев, а Милена Трендафилова е негова съученичка и бивша съдружничка. Днес, в първия си работен ден след отпуска, кметът на Хасково е разписал и оставките на секретаря на общината Биляна Димитрова, която е кума на Делян Добрев, и на финансовия директор Росица Гаргова - първа братовчедка на депутата от ГЕРБ. В събота в  отворено писмо до премиера Бойко Борисов  кметът Добри Беливанов се оплака от кадруване на Добрев в общината и заяви, че се дистанцира не от партия ГЕРБ, а от областния ѝ координатор. Преди да излезе в отпуска отменил конкурсите за ръководни длъжности в местната администрация. \"Там имаше доста проблеми с тези конкурси - с провеждането, със самото обявяване. Имаше и жалби. Отново ще обявя конкурси - аз съм длъжен. Има и още, които на следващ етап, трябва до края на годината да минат през конкурси\", обясни Беливанов. На въпрос за отпуската в чужбина Беливанов посочи, че почивката била планирана преди месец. Разноските по ваканцията си били негови, отишъл в чужбина с автобус на групова екскурзия, а се снимал със скъпа кола просто за спомен. Пред БНТ Беливанов казва още, че познава Делян Добрев от години и го чувства като свой син. \"Ние сме силен отбор, защото работим за гражданите, защото политиките, които правим, достигат до всеки от човек. Затова нямаме от какво да се срамуваме. Единственото, за което аз се срамувам, е че подкрепихме Добри Беливанов за кмет на Хасково. Този човек няма място в ГЕРБ \", заяви заместник-председателят на ГЕРБ Цветан Цветанов тази вечер, цитиран от пресцентъра на партията. \"Този човек е подвластен на чужди интереси и ние трябва да им се противопоставим\", подчерта Цветанов. По думите му \"със скалъпени пасквили и лъжи БСП атакуваха именно Делян Добрев, защото той е успешен и ценен като експерт\". \"Деляне, аз съм ти приятел и ще победим!\", обърна се Цветанов към него. В подкрепа на депутата и с настояване за оттегляне на оставките му се изказаха десетки участници в срещата. Утре Добрев ще депозира оставката си в парламента.", "date": "2017.10.02", "title": "Кметът на Хасково не се яви на срещата на ГЕРБ в града"}
{"url": "http://www.dnevnik.bg/photos/2017/10/02/3051869_fotogaleriia_svetovnite_snimki_na_denia_-_2_oktomvri/", "text": "Водни отражения в град Франкфурт в Германия.", "date": "2017.10.02", "title": "Фотогалерия: Световните снимки на деня - 2 октомври 2017 г."}
{"url": "http://www.dnevnik.bg/sport/2017/10/02/3052596_reshenieto_da_igraem_bez_publika_e_nai-trudnoto_v/", "text": "Президентът на \"Барселона\" Хосеп Мария Бартомеу заяви, че сам е взел крайното решение  мачът с \"Лас Палмас\" (3:0) да се играе без публика . По думите му това е най-трудният избор, който е правил като ръководител на клуба. До него се стигна след  напрежението покрай референдума в Каталуня . Футболният отбор поиска отлагане на двубоя, но испанската лига забрани. Така пред \"Барселона\" имаше два варианта - да не излезе или да играе мача. В първия случай отборът щеше да бъде наказан с отнемане на шест точки. Бартомеу обясни, че темата е била обсъдена от ръководството и футболисти. Някои играчи са били готови мачът да не се играе в знак на съпричастност към каталунците. Според президента на \"Барселона\" мачът без публика също е изпратил силно послание по света. \"Да играем пред празен \"Камп ноу\" беше начин да предадем несъгласието си с това, което се случваше. Двубоят беше излъчен в 174 страни и милиони видяха какво се случва. Съжаляваме за неудобството на членовете и привържениците и сме благодарни за разбирането. Също разбираме, че мнозина са искали мачът да не се играе. Това беше едно от най-трудните решения, които съм взимал като президент\", каза той. Бартомеу беше попитан за възможността клубът да се премести в друго първенство при обявяване на независимост. И отговори: \"Минаваме през труден момент и спрямо това, което се случи в бъдеще, ще се изправим към проблема спокойно. Но това все още не се е случило\". Защитникът Жерар Пике е бил един от тези играчи, които са искали мачът да не се състои. Бранителят се обяви в подкрепа на провеждането на референдума и  заяви, че е готов да се откаже от испанския национален отбор .", "date": "2017.10.02", "title": "Решението да играем без публика е най-трудното в кариерата ми, каза президентът на \"Барселона\""}
{"url": "http://www.dnevnik.bg/v_pamet/2017/10/02/3052594_muzikantut_tom_peti_pochina_na_66_godini_ot_masiven/", "text": "Американският музикант Том Пети почина в понеделник от масивен инфаркт броени дни преди да навърши 67 години на 20 октомври. Според американските медии той е получил масивен сърдечен арест в дома си в Малибу и е бил открит в безсъзнание и без да диша. След като е бил откаран в спешното отделение на болница в Санта Моника, Пети е бил поставен на апаратура за изкуствено поддържане на живота, но след това тя е била изключена, защото той не е давал признаци на мозъчна активност, съобщи CBS News. Засега няма реакция на представители на музиканта, които да потвърдят състоянието му. Томас Ърл Пети бе музикант, певец и композитор, свиреше на различни инструменти и продуцираше. Израснал във Флорида, на 17 години напуска училище, за да преследва мечтата си да свири и пее. Световна известност му донесе работата с групата  , както и със супергрупата  , основана в края на 80-те години. В   той свири с Джордж Харисън, Боб Дилън, Рой Орбисън и Джеф Лин от  . Той свиреше класически рок и рокендрол, продаде над 80 милиона албума и през 2002г. бе приет в Залата на славата на рокендрола. Миналия ноември Пети заяви, че турнето му, посветено на 40 години сценична дейност, може да бъде последното. В неделя той свири в Сакраменто, щата Калифорния, след като концертът му от 25 август бе отложен. Трикратен носител на \"Грами\", той Том Пети имаше няколко големи хита като I Won’t Back Down, Free Fallin, Runnin’ Down a Dream и American Girl. В дискографията му са 3 солови албума, 13 с   и 2 с  . Неотдавна той каза пред сп.\"Ролингстоун\": \"Вече сме на повече от 65 години. Имам внучка и бих искал да съм с нея, колкото може по-често. Не искам да прекарам живота си в турнета. Това ще ме откъсне за 4 месеца. Когато мислиш за толкова малко дете, това е много време.\"", "date": "2017.10.02", "title": "Музикантът Том Пети почина на 66 години от масивен инфаркт, съобщи CBS"}
