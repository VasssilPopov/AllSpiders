{"url": "http://www.dnevnik.bg/sport/2017/12/04/3090978_jrebiiat_za_fa_kup_osiguri_gradsko_derbi_na_livurpul_v/", "text": "Дерби между \"Ливърпул\" и \"Евертън\" ще е гвоздеят в програмата на третия кръг за Купата на Англия. Двата състава ще играят на \"Анфийлд\" на 6 или 7 януари 2018 г. Червените ще търсят да подобрят една от най-необичайните статистики в английския футбол - досега те нямат домакинска победа срещу градския си съперник в турнира, посочва Би Би Си. Последният случай, в който \"карамелите\" са губили на \"Анфийлд\" за Купата на Англия или Купата на лигата, е от 1892 г. Тогава обаче \"Евертън\" играе домакинствата си на този стадион и е победен от \"Бърнли\". Носителят на отличието \"Арсенал\" ще гостува на \"Нотингам\". Водачът във Висшата лига \"Манчестър сити\" приема \"Бърнли\", а миналогодишният финалист \"Челси\" гостува на \"Норич\". Друг от обичайните фаворити - \"Манчестър юнайтед\", приема \"Дарби каунти\".", "date": "2017.12.04", "title": "Жребият за ФА къп осигури градско дерби на Ливърпул в третия кръг"}
{"url": "http://www.dnevnik.bg/kultura/2017/12/04/3090841_obiaven_e_nov_konkurs_za_shef_na_istoricheskiia_muzei/", "text": "Министерството на културата  обяви нов конкурс  за директор на Националния исторически музей. Това стана месец след като Бони Петрунова бе посочена за временен заместник на доскорошния директор Божидар Димитров. Димитров изненадващо се пенсионира от 1 ноември след близо 20 години на поста, изпълнени с немалко скандали. Преди това той бе кандидат в първия конкурс за мястото от години, обявен от служебния министър на културата Рашко Младенов. След дълго протакане той най-сетне се проведе през октомври, но завърши без резултат - единственият кандидат Вера Бонева не получи нужния брой точки от журито. Новият конкурс е отворен за кандидати с най-малко магистърска степен по история и археология и 5 години стаж. Работата в музей, управленския опит, владеенето на чужд език, научна степен или академична длъжност, квалификация по мениджмънт, както компютърни умения се считат за предимство. Срокът за подаване на документи е до 4 януари 2017 г., след което министерството има месец да посочи кандидатите, класирали се за интервю.", "date": "2017.12.04", "title": "Обявен е нов конкурс за шеф на историческия музей"}
{"url": "http://www.dnevnik.bg/evropa/novini_ot_es/2017/12/04/3090842_velikobritaniia_e_otstupila_za_granicata_s_irlandiia/", "text": "Великобритания се съгласи да запази Северна Ирландия в \"регулаторен режим\" с Европейския съюз след Брекзит, заявиха източници от ирландското правителство, цитирани от \"Ройтерс\". След интензивни разговори през последните дни Великобритания направи това, което ирландските източници определят като ясен ангажимент да запази достатъчно еднакви икономическите правила от двете страни на новата граница между ЕС и Великобритания през Ирландия, така че да няма на практика граница. Новината събуди спекулации, че на практика цялото Обединено кралство може да остане в митническия съюз или дори в европейския единен пазар, въпреки настояването на премиера Тереза Мей, че това няма да се случи. Пробританската Демократичната юнионистка партия (DUP), на която Мей разчита за подкрепа в парламента, незабавно настоя, че Северна Ирландия трябва да напусне Великобритания при същите условия, както и останалата част от Обединеното кралство – позиция, която и Мей подкрепя. Премиерът на Шотландия  Никола Стърджън реагира бързо,  като заяви, че \"ако една част от Обединеното кралство може да запази регулаторния режим с ЕС и ефективно да остане в единния пазар (което е решението за Северна Ирландия), няма добра причина останалите да не могат\". Кметът на Лондон Садик Хан също настоя Лондон да получи специална сделка за Брекзит, която да му позволи да остане в европейския единен пазар и в митническия съюз, ако това бъде разрешено на Северна Ирландия. Ирландският външен министър Саймън Ковъни изрази надежда, че ще има положително изявление скоро, като добави, че преговорите между Лондон и Брюксел за търговията след Брекзит ще започнат. По думите му ирландската граница няма да промени външния си вид, след като Великобритания напусне ЕС.", "date": "2017.12.04", "title": "Великобритания е отстъпила за границата с Ирландия след Брекзит"}
{"url": "http://www.dnevnik.bg/sport/2017/12/04/3090856_poshtenska_marka_s_lika_na_dan_kolov_shte_bude_pusnata/", "text": "Пощенска марка с лика на Дан Колов ще бъде пусната в употреба от Министерството на транспорта, информационните технологии и съобщенията по случай 125-та годишнина от рождението на бореца. Церемонията ще се проведе на 19 декември от 11.00 ч. в къщата-музей на Дан Колов в родното му село Сенник. Автор на образа на марката е художникът акад. Иван Газдов, който е носител на \"Златен век\" на Министерството на културата и участва в над 200 изложби, а самостоятелните му експозиции са повече от 50. Честванията по случай 125-та годишнина от рождението на Колов започнаха миналия месец в Сенник, като са организирани от община Севлиево съвместно с кметството в селото и читалището \"Св. Климент Охридски – 1899\". По повода е отпечатана и книгата \"Дан Колов – вечната легенда\" на Нено Николов. В продължение на 50 години той е събирал информация за известния борец. В книгата са публикувани невиждани досега фотографии и разкази на хора, които са го познавали лично, посочват организаторите на честванията.", "date": "2017.12.04", "title": "Пощенска марка с лика на Дан Колов ще бъде пусната по случай 125-та годишнина от рождението му"}
{"url": "http://www.dnevnik.bg/photos/2017/12/04/3090858_snimka_na_denia_purvata_dama_i_pandata_sbudnat_blian/", "text": "Сбъднат блян - така се казва първата панда, родена във Франция. Нейна \"кръстница\" е първата дама Брижит Макрон, но името бе избрано от Китай.", "date": "2017.12.04", "title": "Снимка на деня: Първата дама и пандата Сбъднат блян"}
{"url": "http://www.dnevnik.bg/regioni/2017/12/04/3090872_burgaskiiat_sud_naloji_3_g_zatvor_na_muja_napadnal/", "text": "Районният съд в Бургас осъди на 3 години затвор 26-годишният мъж, който тази пролет нападна и рани възрастна жена на спирка на градския транспорт, предаде БНР. Случаят е от май, а за него се разбра, след като местен сайт публикува  кадри от намираща се близо до инцидента охранителна камера . След нападението пострадалата 73-годишна жена бе със счупена тазобедрена става, а впоследствие се оказа, че нападателят Живко Кючуков на два пъти се е лекувал от параноидна шизофрения. От експертиза по делото се разбира, че към момента на нападението младият мъж е бил вменяем. Затова магистратите одобриха поисканото от прокуратурата наказание от 4 и половина години затвор. Тъй като Живко Кючуков призна вината си и делото се гледаше по съкратена процедура, наказанието му се редуцира на до 3 г. Мъжът ще трябва да заплати и близо 20 хил. лева обезщетение на пострадалата. Адвокатите й заявяват, че месеци след инцидента жената не може да се възстанови от травмата. Самият нападател е обяснил постъпката си с това, че му било кипнало, посочва БНР. Днешното решение на съда може да бъде протестирано или обжалвано, като защитата на Кючуков не коментира дали ще обжалва.", "date": "2017.12.04", "title": "Бургаският съд наложи 3 г. затвор на мъжа, нападнал пенсионерка на автобусна спирка"}
{"url": "http://www.dnevnik.bg/evropa/novini_ot_es/2017/12/04/3090864_polovinata_britanci_iskat_vtori_vot_za_brekzit_sochi/", "text": "Половината британци искат втори вот за това дали да напуснат Европейския съюз, а повечето са на мнение, че правителството плаща твърде много пари на ЕС, за да отвори пътя към търговски разговори, показа проучване, цитирано от \"Ройтерс\". Според анкетата 50% от британците подкрепят идеята да има друго гласуване за крайните условия на споразумението за Брекзит, а 34% отхвърлят това да се проведе нов референдум. Общо 16% не са изразили мнение. Майк Смитъсън, анализатор от  www.politicalbetting.com  и бивш политик от либералните демократи, коментира, че това е първият път, когато социологическа агенция отчита подкрепа за втори референдум за Брекзит. Едва 11% от избирателите смятат, че Великобритания трябва да плати 50 милиарда паунда за излизането си от ЕС, докато според 31% правителството не трябва да плаща нищо. Миналата седмица  се появи информация, че  е било постигнато принципно споразумение за исканите от ЕС 60 милиарда евро, която по-късно  бе опровергана . Общо 35% смятат, че ще бъдат в по-лошо финансово състояние след Брекзит, докато 14% са на противното мнение. Проучването е проведено от агенция Survation сред 1003 британци между 30 ноември и 1 декември.", "date": "2017.12.04", "title": "Половината британци искат втори вот за Брекзит, сочи проучване"}
{"url": "http://www.dnevnik.bg/sviat/2017/12/04/3090529_pet_prichini_za_gigantskoto_poskupvane_na_bitkoin/", "text": "Биткойнът вече струва над 10 000 долара (в петък, 1 декември,  курсът на криптовалутата  бе на равнище от около 10 500 долара, след като федералният регулаторен орган в САЩ разреши търговията с биткойн фючърси, а на 3 декември следобед достигна исторически максимум от 11 800 долара - бел. ред.) 10 пъти повече, отколкото в началото на годината! Един такъв експлозивен скок може да се обясни само с откриването на невероятно обещаващ източник на богатства. Или с  надуването на балон , от типа на балона с луковиците на лалета през 16-и век, акциите на компаниите от Мисисипи през 18-и и безразсъдния ентусиазъм за всичко, свързано с интернет, в края на 20-и. Първият мотив априори е изключен.  Биткойнът , тази децентрализирана електронна валута, която циркулира в информационните мрежи, съществува от близо едно десетилетие. Никакъв голям пробив тази година не би оправдал един такъв стремителен растеж на цената. Вторият мотив би трябвало да е верният: биткойнът е ужасен балон, който ще се спука някой ден като всички други. Пет причини Има въпреки това поне пет причини за това  експлозивно поскъпване . Първата е привлекателността на новото. Не тази, която се появява при създаването на един продукт, а онази, която се развива след няколко години разпространение и прилича на своеобразен първи падеж. Подобно забавяне вече е ставало факт с интернет стойностите през 90-те години на 20-и век или с акциите на железопътните компании през 19-и. Втората причина е примамката на печалбата. При условие че на финансовите пазари облигациите не носят на практика никаква възвръщаемост и акциите изглеждат вече доста скъпи, много инвеститори и спестители логично изпитват желание да вложат малка част от своите пари в инвестиции, които ги карат да мечтаят. Третата причина, която се появи тази година, е успехът на т.нар. първоначални предлагания на валута (ICO) - тези набирания на капитали, при които акции от нов вид, дигитални жетони, са продавани в криптовалути като биткойна или етериума. Оттук следва и четвъртата причина: много силното търсене при една много тясна база на предлагане, по-малко от 200 милиарда долара - под една четвърт от стойността на Apple или паричната маса на една малка страна. Петата причина е от друго естество и не може да се измери: това е интензивното прибягване до биткойна при операции за измами или пране на пари. Зад тези причини обаче може би има шеста, по-дълбока. Това я възникването на един нов паричен ред, радикално различен от сегашния, установен преди хилядолетия. Сеченето на монети винаги е било отличителна черта на властта. През последните три века тази власт бе централизирана от държавите, които я повериха в ново време на централните банки. Дигиталното общество, в което навлизаме, обаче е организирано по много различен начин. Въпреки че имат незаменима роля, на държавите ще им е трудно да се съпротивляват на промените - вече виждаме това с повишаването на данъците, което дигиталните гиганти избягват някак твърде лесно. Конкуриращи се дигитални валути, с много видоизменена употреба, представляват несъмнено логичен компонент на този нов ред. Централните банки ще могат, разбира се, да емитират свои собствени електронни валути. Те обаче загубиха част от авторитета си през последните години, с неконвенционални политики, генерирайки огромни парични маси, за да се борят с последиците от световната финансова криза. Успехът на биткойна може би отразява, подобно на подема на цените на недвижимите имоти, едно бягство от парите на 21-и век. /БТА", "date": "2017.12.04", "title": "Пет причини за гигантското поскъпване на биткойн"}
{"url": "http://www.dnevnik.bg/biznes/2017/12/04/3090871_elektronno_pravitelstvo_po_bulgarski_15_g_po-kusno/", "text": "България и Естония приблизително по едно и също време вземат решения да създадат електронните си правителства. През 2001 г. балтийската страна започва да го изгражда, година по-късно България взема решение за това. Още същата година в Талин е представена електронна лична карта. Шестнайсет години по-късно българското правителство  започна всичко отначало . Отделните етапи от стъпките на двете държави във въвеждането на електронното управление е събрала едно място Българската стопанска камара, която от известно време поддържа рубриката \"Стига вече\". В публикацията се отбелязва, че до края на 2016 г. България е похарчила без да въведе електронно правителство около 2 млрд. лв. (средно по около 150 млн. лв. годишно национално и европейско финансиране). Колко време и усилия яде липсата на е-кабинет Изреждайки подробно елементите на електронното управление в Естония, организацията синтезира ситуацията в България. Тя показва, че администрацията събира от гражданите общо 5985 вида документи или удостоверения, за да предоставя услугите си. 453 часа годишно са необходими на средностатистическия българин, за да се подготви и плати данъците си – 9 пъти повече, отколкото в Естония, а 23 дни са нужни за започване на бизнес в България. За включване към електроразпределителната мрежа в България са нужни 262 дни – 3 пъти повече, отколкото в Естония. За получаването на оперативен лиценз отиват 41 дни или 2.5 пъти повече от Естония. 16% от времето си българските мениджъри отделят за справяне с бюрократични разпоредби – 2.4 пъти повече, отколкото в Естония, а процедурите за изграждане на склад в България са почти два пъти повече от тези в Естония. В допълнение на тази картина половината българи никога не са поръчвали стоки или услуги през интернет, а за издаване на документи за самоличност от чужбина се чака 3 месеца От камарата събират данни за това колко електронна е българската администрация. Според публикуваната информация тя предлага 2900 електронни услуги, 87% от които са \"първични\" и едва 13% са \"комплексни\". В това време едва една-пета (19%) от администрациите предоставят е-услуги, а само 12% от администрациите поддържат специализирани регистри за предоставяне на е-услуги. Всеки трети административен регистър (27%) се поддържа само на хартиен носител, а броят на принтерите в държавната администрация расте почти тройно повече от броя на сървърите. Около 3% от административните структури не приемат електронно подписани документи. Цитираните данни сочат още, че 98% от заявленията за ползване на е-услуги са към 5 администрации: Агенция по вписванията; Агенция по геодезия, картография и кадастър, НАП, ГИТ и Националната агенция за професионално обучение. В това време 34% от българите не използват компютри (при 8% за Естония), 60% от българите ползват интернет (при 87% за Естония) и едва 19% от българите са общували онлайн с администрацията през последните 12 месеца (при 77% в Естония). Къде стигна Естония В това време почти цялото население на Естония декларира доходите си през интернет, почти всички банкови сделки се извършват електронно, това се отнася и за повечето нотариални услуги. В резултат Естония изпреварва България по брутен национален доход на глава от населението, по износ на информационни услуги и износ на високотехнологични продукти, по раждаемост, заетост и т. н., заключават от камарата. Като добра новина се отбелязва, че държавната агенция \"Електронно управление\" пусна на 29 ноември системата за електронно връчване. Вече всеки българин може да си направи пощенска кутия на държавен сървър и през нея да получава документи и услуги по електронен път. На този сайт администрациите трябва да направят профили на електронните си услуги, а гражданите ще могат да си направят кутия за електронно връчване на документи. За да стане това обаче, трябва да имат или  електронен подпис , или  персонален код от НОИ , отбелязват от камарата. Въпреки удобството на множеството електронни услуги, до които имат достъп гражданите и фирмите в Естония, правителството има политика и по насърчаване на ползването им, която включва и финансови стимули, се посочва в публикацията. Дава се пример с цената на билетите за градски транспорт, които са с 30% по-евтини, ако са електронни. БСК посочва, че в събраните от нея данни са от Световната банка, Евростат и Годишните доклади за състоянието на държавната администрация в периода 1010-2016 г. Цялата публикация можете да видите  тук .", "date": "2017.12.04", "title": "Електронно правителство по български 15 г. по-късно"}
{"url": "http://www.dnevnik.bg/sport/2017/12/04/3090901_kubrat_pulev_moje_da_se_boksira_za_titla_s_manuel_char/", "text": "Кубрат Пулев  може да се изправи срещу ливанеца Мануел Чар в следващия си двубой на професионалния ринг. Ако се стигне до споразумение между двамата, залогът в срещата ще бъде междинната световна титла на Световната боксова асоциация (WBA). Това е вторият най-важен пояс в организацията след този на супершампиона, който се държи от Антъни Джошуа. Междинната титла беше спечелена от Чар на 25 ноември след победа по точки над руснака Александър Устинов в Германия. 33-годишният ливанец записа 31-ия си успех от 35 мача в професионалния бокс. \"В момента планираме следващия ход. С победата на Чар опциите се увеличават. Това определено е осъществим мач за Пулев\", заяви съсобственикът на \"Зауерланд\" Нисе Зауерланд пред \"Скай спортс\". Германската компания, която представлява българския боксьор, се надява мач с Чар да отвори вратите за евентуален сблъсък с Джошуа. Пулев пропусна възможността  да се боксира със световния шампион миналия месец заради контузия. Вместо него на ринга на стадион \"Милениум\" в Кардиф се качи камерунецът с френски паспорт Карлос Такам,  който загуби с технически нокаут в десетия рунд. \"Въпрос на време е да имам нов мач. В момента вървят преговори. Смятам, че в началото на следващата година - през март или април, ще имам мач. Нищо чудно да е директно за световната титла на WBA\", заяви Пулев в петък, когато изнесе лекция в НСА. Пулев продължава да заема позицията на първи претендент за пояса на Международната боксова федерация (IBF). 36-годишният българин е втори в ранглистата след Джошуа. Шампионът обаче скоро няма да има ангажимент към тази организация след успешната защита срещу Такам. В момента Джошуа е на финалната права в  преговорите за обединителен мач с Джоузеф Паркър.  Очаква се 27-годишният англичанин и 25-годишният новозеландец, който е световен шампион на Световната боксова организация (WBO), да се срещнат през март или април. Промотърът на Джошуа Еди Хърн заяви, че плановете на неговия клиент са да направи три мача през 2018 г., два от които обединителни. При евентуален успех срещу Паркър той може би ще направи защита на пояса на WBO, преди да се стигне до  мечтания сблъсък с Дионтей Уайлдър . В тази ситуация мач с Чар се очертава като единствения вариант пред Пулев да стигне скоро до двубой с Джошуа. \"Разбира се, че Кубрат иска този мач. Не знам дали Джошуа все още го иска. Но за Пулев и за всички останали в момента това е големият мач\", каза Нисе Зауерланд. \"Кубрат все още е един от тримата или четиримата най-добри боксьори в дивизията, така че мач с Джошуа няма как да бъде изключен. Той беше много разочарован, че трябваше да се оттегли точно преди двубоя. Това беше огромно събитие (от спортна гледна точка), но също така и като приходи\", допълни германският промотър.", "date": "2017.12.04", "title": "Кубрат Пулев може да се боксира за титла с Мануел Чар през март или април"}
{"url": "http://www.dnevnik.bg/sport/2017/12/04/3090740_fotogaleriia_pustinniiat_ultramaraton_koito/", "text": "Marathon des Sables е едно от най-големите спортни предизвикателства. От френски името означава \"маратон в пясъка\". Той е определян за един от най-трудните ултрамаратони заради високите температури, които често надминават 50 градуса по Целзий.", "date": "2017.12.04", "title": "Фотогалерия: Пустинният ултрамаратон, който предизвиква физиката и волята"}
{"url": "http://www.dnevnik.bg/evropa/2017/12/04/3090905_portugalecut_mariu_sentenu_e_noviiat_predsedatel_na/", "text": "Португалецът Мариу Сентену ще оглави на 13 януари Съвета на финансовите министри на страните от еврозоната. Това решиха колегите му в понеделник, когато трябваше да изберат кой да наследи холандеца  Йерун Дейселблум  за мандат от 30 месеца. Сентену бе сочен за фаворит  в състезанието , в което се включиха и финансовите министри на Люксембург Пиер Граменя, на Латвия Дана Рейзниеце-Озола и на Словакия Петер Кажимир. При влизането за редовното заседание Дейселблум наглед неволно заяви пред холандска телевизия, \"май казах Сентену - не ме цитирайте\". Португалецът не успя да спечели на първия от трите тура на гласуване, за което бяха нужни 10 от 19-те гласа в Еврогрупата. След първото тайно гласуване латвийката Дана Рейзниеце-Озола се оттегли и напред продължиха трима мъже. Популярният сред десницата словак Кажимир също отпадна. Той написа сутринта в Twitter, че \"това е като на първа лябовна среща с приятелка - или ще получите целувка, или ще си останете добри приятели\", вероятно давайки потвърждение, че на финала битката ще е между Сентену и Граменя. Но шансовете на Граменя бяха по-малки поради това, че Жан Клод Юнкер, дългогодишният премиер на Люксембург, оглавява Европейската комисия. Още преди гласуването в Брюксел бе ясно, че новият председател на Еврогрупата ще е социалист. Европейската народна партия не издигна свой кандидат, тъй като прие мотивите на европейските социалисти, че и без това десницата в ЕС вече контролира три ключови поста - Председател на Европейския съвет (Доналд Туск), председател на Европейската комисия и председател на Европейския парламент (Антонио Таяни). За представител на този блок се възприема и председателят на Европейската централна банка Марио Драги и се коментира, че негов потенциален наследник след две години може да е Йенс Вайдман, сегашният управител на Бундесбанк.", "date": "2017.12.04", "title": "Португалецът Мариу Сентену е новият председател на Еврогрупата"}
{"url": "http://www.dnevnik.bg/kultura/2017/12/04/3090887_chamkoriia_na_milen_ruskov_izliza_do_kraia_na/", "text": "Чамкория\" - романът на Милен Русков, ще излезе до края на седмицата в преработен и съкратен вариант. Новото издание ще е около 550 страници и в един том, за разлика от първото, което беше в два тома с общо 630 страници. \"Направих стилистични съкращения, които не засягат сюжета и героите, освен това поправих няколко по-важни фактологични грешки, и най-сетне включих 1-2 много добри и кратки шеги в нея\", каза пред \"Дневник\" авторът. Решението е необичайно, тъй като \"Чамкория\" излезе едва напролет. Пред \"Дневник\" издателите на романа от \"Жанет-45\" заявиха, че то е на самия писател. Случаят не е прецедент. Романът \"Хайка за вълци\" на Ивайло Петров също е бил редактиран между изданията, припомни пред \"Дневник\" литературният историк Михаил Неделчев. Според Милен Русков Вера Мутафчиева също е редактирала свои вече издадени книги. Като не се брои случаят с \"Тютюн\" на Димитър Димов, преправян партийна заръка. Че Русков има намерение да съкращава романа си, стана известно още през октомври. Тогава сайтът  \"Площад Славейков\"  припомни борбите му с текста от първоначалните му 700 страници, както и собствените му думи от една от дискусиите за книгата - че в днешно време да напишеш книга над 500 страници е естетически неуспех. Това \"...общо взето говори, че нещо в нея не е направено както трябва, не е достатъчно съвременна. И е много възможно случаят с \"Чамкория\" да е такъв. Просто не можах да я съкратя повече\", заяви тогава Русков. Ако се съди по читателския интерес обаче, \"Чамкория\" не може да се нарече неуспех. Над 15 хиляди копия са продадени засега от двата тома на книгата, казаха пред \"Дневник\" от \"Жанет 45\".", "date": "2017.12.04", "title": "\"Чамкория\" на Милен Русков излиза до края на седмицата в преработен вариант"}
{"url": "http://www.dnevnik.bg/sviat/2017/12/04/3090924_niama_evropeec_sred_10-te_nominacii_na_sptaim_za/", "text": "и  - това са част от десетте номинации на американското списание \"Тайм\" за авторитетната титла \"Личност на годината\" за 2017г. Списъкът  бе представен в популярното телевизионно предаване Today на NBC малко преди обявяването на носителя в сряда. Президентът на САЩ изпреварващо заяви, че не желае да участва, на което списанието отвърна, че процедурата е поверителна и не може да коментира. Едно от предположенията за отказа на Тръмп бе, че обикновено победителят се очаква да даде обширно интервю и да участва в специална фотосесия. Тази година в Топ 10 са попаднали не само личности, но и група жители на САЩ и кампания в социалните мрежи. Сред тях е бившият директор на ФБР  , който води разследването за потенциални незаконни връзки на екипа на Тръмп с Русия и вече обвини четирима души, включително бивш ръководител на предизборната кампания и бивш съветник по въпросите на националната сигурност. Само един от бизнесмените се оказа достоен за журито на сп.\"Тайм\" -  , създател и генерален директор на \"Амазон\", заради това, че е станал \"най-богатият човек на света и продължава да разширява глобалната си търговска империя\". От творческите среди единствено   е стигнала до финалните 10. Тя е режисьор на филма \"Жената чудо\" - първият, режисиран от жена и преминал прага от 100 милиона долара приходи в първия уикенд на екрана. От спортистите достатъчно влиятелен за журито се е оказал примерът на   - състезателят по американски футбол, който отказа да стане при изпълнение на химна на САЩ. Тази форма на протест срещу расицма и полицейското насилия над цветнокожи бе остро осъдена от Тръмп, което предизвика вълна от симпатии и стотици последователи.  (Dreamers) е друга от номинациите. Така в САЩ наричат децата на незаконни имигранти, на които президентът Барак Обама позволи да останат с перспектива да узаконят престоя си, да учат, да работят и да станат американски граждани. Тръмп заплаши да отмени този статут и това предизвика множество протести, включително защото това са хора, които дори и да са в страната след нарушение, то отговорността за него носят възрастните. Незатихващите обвинения и разкрития за сексуални посегателства, непристойно и неподходящо поведения спрямо другия пол родиха движението . Първоначалният тласък даде скандалът с Харви Уайнстийн - един от най-влиятелните хора в Холивуд, който десетилетия наред остава ненаказан и едва сега световни звезди започнаха да разкриват как се е възползвал от властта си. През миналата година \"Личност на годината\" стана Доналд Тръмп още преди да е заел поста си в Белия дом. Тогава списанието го обяви за \"презцидент на разединените американски щати\". Преди това изборът на \"Тайм\" се спря на Ангела Меркел, борещите се с епидемията от вируса ебола, папа Франциск и Барак Обама.", "date": "2017.12.04", "title": "Няма европеец сред 10-те номинации на сп.\"Тайм\" за \"Личност на годината\""}
{"url": "http://www.dnevnik.bg/sport/2017/12/04/3090926_grigor_dimitrov_se_e_razdelil_po_svoe_jelanie_s/", "text": "Българският тенисист Григор Димитров е прекратил отношенията си с мениджърската агенция на Роджър Федерер - Team8. Това е станало по негово желание още в началото на годината, обяви мениджърът на третия в света Георги Стоименов пред \"Дневник\". През деня италианският сайт Tennis World Italia съобщи за края на съвместната работа между Димитров и Team8. \"Това не е новина. Григор се раздели с Team8 още в началото на годината. Това беше негово решение. Решение, което взе еднолично\", уточни Стоименов. Димитров  започна да си партнира с агенцията на Федерер на 1 януари 2014 г . Преди това българинът беше представляван от Octagon. През март 2015 г.  Димитров и Федерер изиграха шоу мач в \"Медисън скуер гардън\" в Ню Йорк . Тогава българинът спечели единствената си победа срещу рекордьора по титли от Големия шлем. Тази година хасковлията показа, че е в отлични отношения с Федерер. Двамата често участваха в забавни моменти извън корта, като  включително показаха и певчески умения . Швейцарецът основа компанията съвместно с дългогодишния си агент Тони Годсик и двама американски бизнесмени. \"Опитваме да бъдем една \"бутикова\" агенция, която ще представлява малка група от емблематични спортисти. Ще се опитаме да подбираме клиентите си за разлика от други агенции, които се стремят да подпишат с възможно най-много спортисти, като се надяват, че някои от тях ще пробият. Те ги следят още от деца, докато ние няма да имаме подобна политика\", заяви преди четири години Годсик. Друг клиент на Team8 - Хуан Мартин дел Потро, поднови по-рано през годината договора си с компанията.", "date": "2017.12.04", "title": "Григор Димитров се е разделил по свое желание с мениджърската агенция на Федерер"}
{"url": "http://www.dnevnik.bg/sviat/2017/12/04/3090918_gruevski_shte_podade_ostavka_s_cialoto_rukovodstvo_na/", "text": "Дни след като бившият премиер и дългогодишен лидер на македонските консерватори Никола Груевски обяви, че ще подаде оставка като председател на партията, тя свиква извънреден конгрес на 23 декември, съобщи македонската телевизия НОВА ТВ. Според няколко издания освен него от ръководството на партията ще си тръгнат и други ключови фигури като бившите външни министри Никола Поповски и Антонио Милошоски и депутатът Илия Димовски, които се очакваше да го наследят на поста, но са част от изпълнителния комитет на партията и напускането им ще им попречи да се кандидатират за председатели, обяснява електронното издание МКД, като цитира устава на партията. Изданието \"Локално\" обаче твърди, че Димовски - едно от най-доверените лица на Георгиевски и най-явен застъпник на спорния проект  \"Скопие 2014\" , е спряган за наследник. Обвиненията  срещу бившия премиер заради аферата с незаконните  подслушвания  и резултатите му на местния вот поставиха под въпрос позициите му във ВМРО-ДПМНЕ. На  изборите  през октомври Груевски отказа да признае резултата за легитимен, но това не промени факта, че партията му  загуби  почти всички кметски позиции в македонската местна власт, с които беше управлявала Македония и на место ниво през голяма част от изминалото десетилетие. Партията обаче настоява, че сега управляващите социалдемократи (СДСМ) на Зоран Заев задълбочават проблемите в Македония. След като миналата седмица  бивш министър , депутати от ВМРО-ДПМНЕ и активисти бяха задържани от властите заради безредиците в парламента на 27 април, Груевски обяви, че арестите са политически мотивирани, а изпълнителният комитет на партията обвини Заев в \"злоупотреба с държавни институции.\" Груевски е начело на ВМРО-ДПМНЕ от почти 15 години, като наследи на поста бившия премиер Любпо Георгиевски.", "date": "2017.12.04", "title": "Груевски ще подаде оставка с цялото ръководство на ВМРО-ДПМНЕ, пишат македонски медии"}
{"url": "http://www.dnevnik.bg/bulgaria/2017/12/04/3086933_zimnite_praznici_zapochvat_dnes_s_velikomuchenica/", "text": "Православната църква днес почита паметта на великомъченица Варвара. Това е и началото на цикъла на зимните празници. В народните представи Варвара и сестра ѝ Сава, чествана на 5 декември, са двете сестри на свети Никола. От тях Сава е по-добрата, винаги върви след Варвара и я моли да не пуска от ръкава си ледени зърна по нивите. Двете сестри подготвят празника на Св. Никола, затова се казва: \"Варвара вари, Сава пече (меси), Никола гости гощава\". Света Варвара е живяла по времето на император Максимиан в гр. Илиопол. Заради вярата си в Бога тя умира в мъки от ръката на собствения си баща. В православието тя се смята за покровителка на починалите от внезапна смърт, които са нямали време да се покаят и причестят, както и на миньорите и на военните. В някои райони на страната света Варвара се е считала за покровителка на децата от болести, по-специално от дребна шарка, и хората я наричали \"Баба Шарка\". Жените месели и раздавали за здраве \"къпани\" питки, намазани с мед. В Добруджа вечерта срещу празника приготвят трапеза за \"баба Шарка\", на която поставят паничка с мед, медена питка, съд с вода и пешкир. В Западна България на празника деца палят огън на кръстопът, на който варят леща и изяждат по няколко зрънца. След това прескачат по три пъти огъня и вземат по една главня от него. Лещата и главнята се пазят като лекарство против дребна шарка. Друг обичай е да се вари фасул и да се слагат по няколко зърна на коляното на детето и то да ги изяде без ръце. В други райони света Варвара се почитала като покровителка на домашните птици. Празникът се наричал още Женска Коледа, тъй като девойките се пременяли, обикаляли домовете и пеели песни за здраве.", "date": "2017.12.04", "title": "Зимните празници започват днес с великомъченица Варвара"}
{"url": "http://www.dnevnik.bg/bulgaria/2017/12/04/3090314_durjavata_shte_obiavi_kak_shte_reshi_vuprosut_s/", "text": "Правосъдният и регионалният министър Цецка Цачева и Николай Нанков, както и Атанас Кацарчев, началник на кабинета на министъра на земеделието, храните и горите ще обявяват какви са намеренията на управляващите във връзка с решаването на въпроса с царските имоти. Брифингът ще бъде в правосъдното министерство, а за него беше съобщено в неделя. Миналата седмица се появи информация, че държавата ще търси извънсъдебно споразумение по казуса и ще уреди връщането на имотите на Симеон Сакскобургготски със специален закон, с какъвто те са отнети през 1947 г.  През седмицата в отсъствието на лидера си, който беше част от правителствената делегация в Саудитска Арабия,  ВМРО излезе с декларация , в която остро протестира срещу подобно намерение.  Вчера Красимир Каракачанов обяви , че ВМРО няма да подкрепи такова решение, ако то не е обсъдено на коалиционния съвет на управляващата коалиция. До момента премиерът и лидер на ГЕРБ Бойко Борисов не е коментирал  действията на регионалния министър,  който от името на държавата поиска спиране на делата за двореца \"Врана\" и за Царска Бистрица за 6 месеца, за да се търси споразумение. Останалите две партии във властта - НФСБ и \"Атака\", също не са обявили позицията си.", "date": "2017.12.04", "title": "Държавата ще обяви как ще реши въпросът с \"царските имоти\""}
{"url": "http://www.dnevnik.bg/video/2017/12/04/3089339_kude_jiveiat_bulgarite_video/", "text": "Колко важно е за българите да имат собствен дом, а и да осигурят такъв за децата си - едва ли имате съмнения. Това не винаги е било лесно и през последните над 100 години трудностите са били различни - вижте повече във видеото. То е втори епизод от видео рубриката на \"Дневник\" -  \"Наясно\" , разработена заедно с екипа на \"Phazza\". В нея с анимация  обясняваме важни теми и проблеми . Моля, гледайте видеото с включен звук.", "date": "2017.12.04", "title": null}
{"url": "http://www.dnevnik.bg/bulgaria/2017/12/04/3089898_prezidentut_vuv_franciia_ot_sreshta_s_makron_do_polet/", "text": "Президентът Румен Радев заминава на работно посещение във Франция по покана на колегата си Еманюел Макрон. По-късно днес двамата ще имат среща в Елисейския дворец, на която се очаква да обсъдят двустранното икономическо и инвестиционно сътрудничество, партньорството в сферата на отбраната и сигурността, образованието и културата, както и теми от дневния ред на Европейския съюз. След това българският президент ще посети Европейската космическа агенция, а следобед ще разговаря с представители на българската общност във френската столица. За вторник е насрочена среща в сградата на българското посолство с представители на френския бизнес, на която Радев ще представи възможностите за инвестиции в България. Програмата включва още разговори с генералния директор на Организацията за образование, наука и култура на ООН (ЮНЕСКО) Одре Азуле, както и с генералния секретар на Организацията за икономическо сътрудничество и развитие Анхел Гурия. На 6 декември президентът Румен Радев ще посети базата на френските Военновъздушни сили в Сен-Дизие и ще изпълни полет на изтребител \"Рафал\". Поканата към българския държавен глава беше отправена по време на  посещението на президента Еманюел Макрон през август в България .", "date": "2017.12.04", "title": "Президентът във Франция: от среща с Макрон до полет с изтребител"}
{"url": "http://www.dnevnik.bg/sviat/2017/12/04/3089501_belgiiski_sudiia_shte_izslusha_puchdemon_za_da_reshi/", "text": "Уволненият каталунски премиер Карлес Пучдемон ще се яви пред съдия в Брюксел за решението за екстрадиция в Испания по искане на испанските власти. Изслушването на Пучдемон, след като съдия в Мадрид  издаде за него  европейска заповед за арест след обявяването на независимост от Барселона, беше на 17 ноември, но властите в Брюксел  го отложиха . Прокуратурата в Белгия обяви, че иска екстрадицията на бившия лидер - който се надява на възможността да води кампанията си за предсрочните избори в Каталуня от Брюксел - но не приема едно от обвиненията, цитирани в заповедта за арест. По-конкретно това е възпрепятстване на правосъдието. Останалите са за бунт, подстрекателство към размирици и разхищение на публични средства. На 17 ноември белгийският съдия реши да даде повече време на Пучдемон, останалите бивши министри, които са с него в Брюксел, и защитата им да се подготвят за изслушване. Теоретично може да се вземе решение още в деня на защитата - т.е. днес - но на практика съдията може да не направи нищо до средата на месеца, тъй като ще има между осем и десет дни, за да вземе решение. Пучдемон и бившите министри са в Белгия от 30 октомври насам, а са под наблюдение от 5 ноември, когато се предадоха на властите след заповедта за арест и бяха освободени с мярка подписка. Заповедта на съдия Кармен Ламела от Националния съд на Испания беше отчасти мотивирана именно от решението на Пучдемон да напусне страната вместо да се яви на разпит за разследването срещу него за бунт, подбудителство към размирици и разхищение на държавни средства. Междувременно от белгийската столица Пучдемон на практика се впуска в различни прояви със силни послания към каталунците - за възможността за преговори с Мадрид, но и за повторно едностранно (което нарече \"колективно\" обявяване на независимост или за  референдум за членството на Каталуня  в Европейския съюз. В края на ноември испански медии съобщиха, че той е отишъл на опера в Гент, посветена на испанската окупация на Фландрия отпреди няколко века.", "date": "2017.12.04", "title": "Белгийски съдия ще изслуша Пучдемон, за да реши дали да го предаде на Испания"}
{"url": "http://www.dnevnik.bg/sviat/2017/12/04/3089523_kadri_liik_podhodut_ni_kum_blizkiia_iztok_e_naiven_no/", "text": "- Да. Когато погледнем процесите от последното десетилетие или се върнем по-назад, руските анализи на случващото се в Близкия изток винаги са били по-прецизни от нашите. Друг въпрос е дали сме съгласни с техните политически предписания и с концепцията, че в гражданските войни трябва да се съюзиш със силния управник и да го подкрепяш. Не е проблем да не сме съгласни с това, но смятам, че нашият подход към Близкия изток е наивен и че Русия би могла да изиграе много позитивна роля, ако бе част от дискусиите за него. Това не се случи. Вината е отчасти наша, но проблем има и у Русия. Тя толкова масово е приемана за играч, който проваля останалите, че е много трудно да допринесе. Дори ако може и ако изяви желание, винаги я гледат с подозрение. Например, по въпроса за евентуална мироопазваща мисия в Донбас - разбрах, че те са очаквали съвсем различна реакция от Европа. Бих ги питала - какво очаквахте? Никой не разбира какво имате предвид и така проваляте всичко, че никой не ви вярва. Така че Русия има и комуникационен проблем. Но ако се справим с това, да, има определени теми, по които тя би могла да предложи поне информация. - Руските диаспори имат различни роли в различните европейски държави. В балтийските държави, особено в Латвия и Литва, положението е най-лошо - и не защото малцинствата са големи, а заради настройката им. Те не са дошли в Естония като Естония - те или предшествениците им, просто са се преместили от една част на СССР в друга. Никога не са искали да има независима Естония или изобщо Естония. Не са имали и избор - в много от случаите просто са ги изпращали някъде. Така че им е трудно да приемат, че Естония е независима и се опитва да ги легализира, тъй като дефактно са пристигнали като нелегални имигранти. По време на окупацията ние не контролирахме собствените си граници. - Има езикови курсове и правилата за получаване на гражданство бавно се отпускат. Но остава фундаменталният за тях въпрос: имали ли са право да дойдат в Естония, има ли нещо сбъркано в това? Мисля, че просто трябва да говорим повече с тях - чрез телевизионни канали на руски език или просто като политиците им протегнат ръка. Проблемът е и социален. Много от тези хора все още са част от работническата класа, второ поколение работническа класа. Това прави положението им по-трудно, защото глобализацията елиминира работните им места. Така социалният проблем влошава проблема с гражданството. Хубавото е, че в тези големи фабрики е лесно да събереш хората и можеш да говориш с няколкостотин души наведнъж. И те го оценяват, наистина го оценяват, когато един министър дойде да поговори с тях. Аз съм се опитвала да говоря с руснаци в Естония - разговорът невинаги е лесен, но е полезен. Аз взимам нещо от тях, те от мен. Понякога получаваме грешна информация, така че мога да споделя с тях моята гледна точка. Това е едни от начините. Но политиките за този тип ситуации не дават плод бързо. Подобни имиграционни проблеми отнемат поколения, за да бъдат решени. Друг е въпросът за държавите, в които руснаците купуват собственост. И все пак... искат ли те да общуват, искат ли да бъдат част от страната? Може би става въпрос просто за инвестиция и вместо това живеят другаде. Не мисля, че руснаците, купуващи имоти в Лондон, са добри британци или дори искат да общуват, просто депозират парите си някъде. - Трябва да подобрим устойчивостта си. Руските дейности се разпръскват и ако се бориш с всяка фалшива новина поотделно, накрая нищо не си направил. Не е като в съветския период, когато имаше голям парагдигматичен сблъсък между идеолозите (...) Сега не е така - сега има дребни лъжи, които нанасят щети. Мисля, че трябва да инвестираме в устойчивостта си, а това иска много нива. За да се пребориш с хибридната заплаха, трябва да я посочиш, да, но са нужни и хоризонтални връзки с обществото - да говорим един с друг, защото хибридните заплахи се появяват едновременно на различни места и трябва да сме сигурни, че не са били пропуснати, само защото са преминали покрай институциите, като например вътрешното разузнаване. Нужна е и базова киберсигурност, за да гарантира, че изборите и политическата обстановка са защитени. Трябва да се инвестира в медийна грамотност, да се организират курсове за журналисти и редактори, които да им покажат кои руски медии са боклуци и кои са авторитетни - има и такива. Не трябва да се подхожда с недоверие към всичко руско. Някои руски медии са много добри, но човек трябва да се научи да ги различава, а не да действа с обичайния журналистически инстинкт - дойде новина, публикувам я. Не, източникът трябва да се провери, да си напишеш домашното и тогава да решиш какво да правиш. Но всичко това е само техническото ниво и то е лесно да се постигне по заповед отгоре. Най-важното обаче е нивото на доверие в обществото. Имате ли политици, на които вярвате? Авторитетни институции? Това има голямо значение. И това доверие не може да дойде по заповед отгоре.", "date": "2017.12.04", "title": "Кадри Лийк: Подходът ни към Близкия изток е наивен, но и никой не вярва на Русия"}
{"url": "http://www.dnevnik.bg/sport/2017/12/04/3090126_dobroto_lice_na_futbolnite_fenove_da_zasipesh_terena_s/", "text": "Организираните футболни привърженици често привличат вниманието към себе си, като се замесват в неприятни сцени или хулигански прояви. В дните преди Коледа обаче се случва дори и крайните запалянковци да покажат положително лице. Фенове на \"Шарлероа\" хвърлиха стотици плюшени играчки на терена преди началото на мача с \"Остенде\" от белгийското първенство. Според информацията те ще бъдат раздадени на деца с увреждания за предстоящите празници. \"Стотици плюшени животни бяха събрани снощи. Благодарим на всички, които са работили за успеха на кампанията в подкрепа на най-малките\", написаха от фракцията Storm Ultras 2001. Единственото неудобство беше причиненото забавяне на началото на мача, който приключи при равенство 1:1.", "date": "2017.12.04", "title": "Доброто лице на футболните фенове: да засипеш терена с плюшени играчки (видео)"}
{"url": "http://www.dnevnik.bg/evropa/novini_ot_es/2017/12/04/3089209_junker_i_mei_se_sreshtat_za_kljuchovi_razgovori_za/", "text": "Председателят на Европейската комисия Жан-Клод Юнкер ще се срещне днес с британския премиер Тереза Мей. Това ще бъде третата среща на Юнкер и Мей след решението на Великобритания да напусне Европейския съюз. През октомври двамата разговаряха в Брюксел в навечерието на Европейския съвет. Очаква се отново основна тема на разговора им да бъдат преговорите между ЕС и Лондон. Преди месец Мей направи опит да постигне пробив и да убеди ЕС да започне преговори по търговско споразумение с Лондон. ЕС отказва да направи това  преди да бъде отчетен \"достатъчен напредък\"  в първата част на преговорите - за правата на гражданите, британските задължения към бюджета на ЕС и границата с Ирландия. Идната сряда Еврокомисията ще оцени дали има напредък. През октомври държавните и правителствените ръководители на ЕС разрешиха да започне техническата подготовка за втората част на преговорите. Очаква се по-късно този месец темата отново да бъде поставена в дневния ред на Европейския съвет. Миналата седмица се появи информация, че  е било постигнато принципно споразумение  за исканите от ЕС 60 милиарда евро. По-късно обаче  Лондон и Брюксел отхвърлиха спекулациите .", "date": "2017.12.04", "title": "Юнкер и Мей се срещат за ключови разговори за Брекзит"}
{"url": "http://www.dnevnik.bg/photos/2017/12/04/3090319_fotogaleriia_kakvo_pishe_za_borisov_v_purvata/", "text": "Както всеки понеделник, \"Дневник\" представя редакторският подбор е сред най-препоръчваните комикси от седмицата. Справката е изготвена в 22 часа на 3 декември.", "date": "2017.12.04", "title": "Фотогалерия: Какво пише за Борисов в първата българска история и още комикси"}
{"url": "http://www.dnevnik.bg/sviat/2017/12/04/3090395_jujna_koreia_i_sasht_zapochvat_nai-golemite_si/", "text": "Южна Корея и САЩ започнаха днес най-големите си досега съвместни военновъздушни учения. Те идват седмица след като Северна Корея каза, че е изпробвала най-усъвършенстваната си ракета, съобщава БТА. В ежегодното американско-южнокорейско учение \"Бдителен ас\", което ще продължи до петък, участват над 230 летателни машини, включително шест \"невидими\" за радарите изтребителя \"Еф-22 Раптър\", още толкова изтребители бомбардировачи от пето поколение \"Еф-35 Ей\" и два стратегически бомбардировача \"Би-1 Би Ленсър\". В хода на маневрите съюзниците ще \"отработят различни сценарии, включително нанасяне на високоточни удари\" по учебни цели, представляващи копия на севернокорейски обекти, свързани с ракетно-ядрената програма на Северна Корея, както и модели на мобилни ракетни пускови установки. Съвместното учение цели да засили готовността и оперативните възможности, както и да гарантира мира и сигурността на Корейския полуостров, според американската армия. То обаче бе заклеймено като провокация от Пхенян.", "date": "2017.12.04", "title": "Южна Корея и САЩ започват най-големите си съвместни военновъздушни учения досега"}
{"url": "http://www.dnevnik.bg/sviat/2017/12/04/3090398_arabskata_liga_i_iordaniia_preduprediha_trump_da_ne/", "text": "Признаване на Ерусалим за столица на Израел от правителството на Доналд Тръмп ще насърчи фанатизма и насилието и няма да е от полза за мирния процес между израелци и палестинци. Това обяви лидерът на Арабската лига, цитиран от БТА. \"Жалко, че някои настояват прилагането на тази стъпка, без изобщо да се вземат предвид опасностите, които тя представлява за стабилността в Близкия изток и целия свят\", заяви пред журналисти в Кайро генералният секретар на Арабската лига Ахмед Абул Гаит. Йордания също предупреди вчера президента на САЩ Тръмп до какви опасни последици може да доведе такъв ход от негова страна, на фона на спекулациите, че  той може да се произнесе по въпроса още тази седмица. \"Такова решение ще предизвика гняв сред арабите и мюсюлманите, ще увеличи напрежението и ще опропасти усилията за постигане на мир\", написа в \"Туитър\" йорданският външен министър Айман Сафади. Палестинците искат Ерусалим за столица на бъдещата си държава, а международната общност не признава претенциите на Израел над целия град - дом едновременно на юдейски, мюсюлмански и християнски светини.", "date": "2017.12.04", "title": "Арабската лига и Йордания предупредиха Тръмп да не признава Ерусалим за столица на Израел"}
{"url": "http://www.dnevnik.bg/biznes/2017/12/04/3090213_maniiata_bitkoin_-_kak_se_turguva_s_tova/", "text": "Близнаците Тайлър и Камерън Уинкълвос бяха обявени в неделя от лондонския вестник \"Сънди Телеграф\" за първите доларови милиардери заради биткойн. Те спечелиха преди няколко години дело срещу Марк Зукърбърг, че е откраднал от тях идеята за \"Фейсбук\" и влошиха около 11 милиона долара от изплатените им 65 милиона долара в спекулативния инструмент, който банкерите дори отказват да признаят за криптовалута. Спрямо момента на влагането на парите в биткойн преди 4 години поскъпването на курса спрямо долара е почти 10 000 процента. Лудешкото поскъпване на актив, който няма физическо измерение и не се контролира от никого, стана събитие, увеличило през последните дни интереса към него до степен, че според Google Trends вече поне 3% от търсенето в интернет е с въпроси как да се купят биткойн. Спрямо октомври това е удвояване на интереса. Ако сте решили да вложите средства в може би най-голямата финансова спекулация на годината, първо трябва да си отговорите на въпроса за какво са ви биткойни. Преди всичко, това е пазар с почти пълна анонимност на играчите и много висок оборот. Обичайно, биткойн се използват за разплащания между фирми или хора, които се познават и си имат нужната степен на доверие. Но за игра на пазара са нужни познания на тънкостите за покупко-продажбите, а това определено не е за всички и не е за хора със слаби нерви. За възприемащите това като разнообразяване на инвестициите чрез няколко сделки и задържане на биткойн с надежда за бъдеща печалба - първо трябва да си създадате портфейл и да знаете, че е по-вероятно да изгубите парите, които се вложили. Портфейлите са два типа - \"горещ\" и \"студен\". \"Горещият\" портфейл е кръстен така, защото биткойните в него са непрекъснато достъпни и могат да бъдат продадени. Световен лидер на такива портфейли е Blockchain.info, а сред масово познаните и удобни за използване е Jaxx. И в двата случая ще ви предложат да си изберете валутата, която ще съхранявате. Ако след регистриране натиснете BTC, вече сте избрали биткойн. \"Студеният\" позволява кодове за достъп да се съхраняват на вашия компютър, смартфон или на твърд диск. Има и по-добра препоръчвана алтернатива - носител, наричан апаратен портфейл на цена 100-130 долара. Този тип портфейли са за хора, разполатащи с по-големи количества валута и нуждаещи се от инструмент за биткойн превод, докато са в движение. След като се регистрирате за \"горещ\" портфейл, трябва да изберете от кого ще купувате. Избягвайте сделки с физически лица (уговаряне на среща с конкретен човек, предаване на реални пари и разчитане, че той ще ви преведе биткойни) и се придържайте към онлайн обменни портали и борси. За начинаещите проблемът е, че борсите не са за тях - те събират висока комисиона, имат сложно регистриране и възможност за плащане само по банков път, а не с номера на банкова карта. Така за любопитните остава вариантът с онлайн обменни платформи. Едни приемат плащания от Qiwi, Webmoney или PayPal, други - само от банкови сметки, регистрирани в определена държава. Първо, трябва да се следи реалният курс - не вярвайте на данни, които сеа официално обявени или се пишат в медиите, включително защото те са остарели. Второ, проверявайте отзивите за продавача от предишни клиенти и колко успешни сделки има и не забравяйте, че всеки има публична и лична информация за това колко биткойн има в портфейла му. Трето, вижте срещу каква сума конкретен продавач е готов да излезе насреща за сделка - разликата може да е в десетки пъти и ако преведете, примерно, 100 лева, а той не реагира за по-малко от 1500, изгаряте и сумата не се прибавя като доплащане за следваща транзакция. Продавачът има основание да отбележи сделката сато неуспешна и няма как и пред кого да се оспори превеждането на парите. Когато преводът на пари се прави с интернет банкиране, има възможност в секцията за основание на превода да се изпише \"От .... за покупка на биткойни\", но продавачите не обичат подобни разкрития. Гарант на сключената сделка е платформата, която използвате - в момента на превеждане на пари се блокира съответното количество биткойн в портфейла на продавача. Реалният превод на покупените биткойни отнема от минута до десетина минути. Тук е мястото да се напомни, че е много важно да се подбират авторитетни места, защото получените биткойни не е добре да се държат в сметката на профила ви в обменната платформа. Такива места се случва да бъдат закрити, да банкрутират или просто създателите им да оберат парите на клиентите и да изчезнат. Затова биткойн е добре да се държат в портфейла или най-добре веднага да се използват. Както предупреждават и от bitcoin.org: \"Държането на вашите спестявания в Биткойн, не се препоръчва в този момент. Биткойн трябва да се разглежда като актив с висок риск и никога не трябва да съхранявате пари, които не може да си позволите да загубите с Биткойн.\"", "date": "2017.12.04", "title": "Манията биткойн - как се търгува с това"}
{"url": "http://www.dnevnik.bg/bulgaria/2017/12/04/3090399_v_smolian_e_izmeren_nai-obilniiat_valej_za_edin_chas/", "text": "Смолянското село Арда е с най-големите количества валежи в областта през последните дни, достигайки 261 литра за квадратен метър за две денонощия. Това показват данните на Метеорологичната станция на вр. Рожен. Според метеоролозите количеството на валежите в някои населени места в област Смолян за последните два дни надхвърлят двойно месечната норма. Данните за Златоград показват 125 л/кв.м за последното денонощие, а за с. Арда - 143 л/кв.м. Дъждът в Смолян е 72 л/кв. м за това денонощие. Данни от метеорологичната станция, намираща се в Областната администрация в Смолян, показват, че за тази сутрин около 6 ч. е измерен най-обилният валеж за един час от началото на годината- 17.6 л/кв. м. Интензивните валежи в Смолянска област през последните дни предизвикаха проблеми с активирани свлачища, прекъснати пътища, повишени речни нива. В Община Смолян остава в сила  обявеното вчера бедствено положение . Очаква се днес то да бъде отменено.", "date": "2017.12.04", "title": "В Смолян е измерен най-обилният валеж за един час от началото на годината"}
{"url": "http://www.dnevnik.bg/evropa/novini_ot_es/2017/12/04/3087445_evrogrupata_izbira_nov_lider_socialist_e_favorit_za/", "text": "Финансовите министри на Португалия, Люксембург, Латвия и на Словакия се състезават днес за председателския пост в Еврогрупата. Председателят на форума, който обединява финансовите министри от еврозоната, се избира за 2.5 години. Мандатът на действащия председател - холандеца Йерун Дейселблум - изтича на 13 януари 2018 година. Кандидатурите си издигнаха финансовите министри на Португалия Мариу Сентену, на Люксембург Пиер Граменя, на Латвия Дана Рейзниеце-Озола и на Словакия Петер Кажимир. Гласуването ще се проведе в няколко кръга, като за победа са необходими 10 от 19-те гласа в Еврогрупата. Ако след тайно гласуване никой не получи необходимата подкрепа, Дейселблум ще информира всеки от кандидатите за броя на получените гласове, което ще им даде възможност да преценят дали да оттеглят кандидатурата си. След това процедурата ще се повтори, докато не остане само един. За фаворит в надпреварата се счита португалецът Сентену, когото бившият германски финансов министър Волфганг Шойбле нарече \"Роналдо на Еврогрупата\", сравнявайки го с футболната суперзвезда, след като Португалия се превърна от \"пациент\" на европейска спасителна програма в страна, покриваща бюджетните изисквания на ЕС. Фаворитът Европейските социалисти, част от които е Дейселблум, призоваха постът на остане при тях, тъй като европейските дясноцентристи вече имат много от висшите длъжности в ЕС, като например председател на Европейската комисия. Сентену е социалист и има подкрепата на Италия, чийто финансов министър Пиер Карло Падоан също искаше поста, но отпадна, понеже не е сигурно дали ще остане министър след изборите през май догодина в Италия. Получил образованието си в Харвард, икономистът Мариу Сентену води Португалия в периода на силното й възстановяване след дълговата криза 2011-2014 година и спасителната финансова помощ. Икономиката расте с най-бързото си темпо от поне десетилетие, а се очаква бюджетният дефицит да спадне до най-ниското си равнище от десетилетия.  Някои представители на Еврогрупата казват, че министър от страна, която е била спасявана заради неправилни мерки, ще има по-малък шанс да получи поста. Според мнозина Сентену, който е възприеман като компетентен учен, не е допринесъл особено за дискусиите в Еврогрупата. Словакът Петер Кажимир също е социалист. Той води затегната финансова политика у дома и имаше строго отношение към спасителните заеми за Гърция. Някои официални лица казват, че сред кандидатите социалисти той би имал подкрепата на Германия, Холандия и на голяма част от дясноцентристката Европейска народна партия (ЕНП). \"Не мисля, че ЕНП ще подкрепи Сентену. Кажимир е по-вероятно да получи подкрепата им\", каза представител, близък до процеса на избор. Критиците на Кажимир посочват, че той не се е възползвал от възможностите, предоставени от словашкото председателство на ЕС, за да даде по-силен тласък на икономическата си програма и да демонстрира лидерски умения. Той също така е възприеман от другите социалисти като прекалено строг във фискално отношение, казаха официални представители. Дана Рейзниеце-Озола, която е на 36 години, е единствената жена кандидат, а партията й се свързва по-скоро с европейските дясноцентристи, отколкото със социалистите. Това може да й спечели подкрепата на дясноцентристките финансови министри.  Тя е гросмайстор. Критиците й обаче, както и в случая със Сентену, казват, че не е била особено активна на срещите в Еврогрупата досега и че е водила кампания срещу приемането на еврото в Латвия през 2014 година. В интервю за латвийска телевизия през март 2015 година тя каза, че все още не е променила мнението си за присъединяването на страната й към еврозоната. ", "date": "2017.12.04", "title": "Еврогрупата избира нов лидер, социалист е фаворит за поста"}
{"url": "http://www.dnevnik.bg/biznes/2017/12/04/3090400_diankov_prognozira_5-procenten_rastej_i_stabilno/", "text": "Бившият вицепремиер и финансов министър в първото правителство \"Борисов\" Симеон Дянков прогнозира, че 2018 г. ще е добра за икономиката на България, че страната ще постигне 5-процентен растеж,  в държавния бюджет ще дойдат между 5 и 7 млрд. лв. повече за харчене, а благодарение и на председателството управлението ще остане стабилно. В интервю за \"Нова телевизия\" Дянков отправи препоръка да се развиват изоставащите региони, които заради липсата на инфраструктура и държавни политики обезлюдяват за сметка на добре развиващите се големи градове, каквито са София и Пловдив. Дянков се изказа скептично за идеята да се разследват приватизационните сделки от преди 20 г. \"Трябва да се гледа напред, към регионалните политики, а не да се връщаме назад и постоянно да търсим къде е грешката от преди 20 г. Политически ще се говори много, но нищо няма да се случи практически, а хората от Белоградчик, Разград и Ловеч ще си тръгнат. От това разследване на приватизацията няма да излезе по-голям растеж, нито работни места\", каза той.  Помолен да коментира конфликта в управляващата коалиция във връзка с т. нар. царски имоти, Дянков посочи, че те са на държавата и досега различни министри са се борили успешно те да отидат при нея. Ще е смешно и глупаво според него да се мисли как да не отидат в държавни ръце като се \"танцува със саби за ден\". Бившият финансов министър препоръча сегашният здравен министър Кирил Ананиев, който е финансист по професия, да се фокусира върху преглед на това откъде изтичат парите в системата вместо да предлага мораториум за най-новите лекарства и за броя на болниците.  \"Управлението е стабилно и ще остане стабилно, председателството дава повече сигурност на едно управление. Обикновено правителствата се чувстват несигурно в трудна икономическа обстановка, на нас ни предстои добър период\", обобщи Дянков.", "date": "2017.12.04", "title": "Дянков прогнозира 5-процентен растеж и стабилно управление"}
{"url": "http://www.dnevnik.bg/na_put/2017/12/04/3089035_shveicarsko_selo_plashta_po_25_hil_franka_za_da/", "text": "Швейцарското селце Албинен ще предлага по 25 хил. швейцарски франка (25 хил. долара) на млади хора, които пожелаят да се заселят в него. Така местните се надяват да спрат обезлюдяването - проблем, който засяга доста планински населени места в Швейцария, предаде ДПА. Агенцията се позовава на онлайн изданието \"20 минути\". Жителите на селото подкрепиха миналата седмица необичайния план, макар че през последните дни, след като медиите писали за него, в селото изненадващо дошли много гости - и от Швейцария, и от чужбина, за да разпитат за подробностите. Според жителите на селцето - общо 250 души - от Италия дори пристигнала група хора с куфари, очаквайки да получат обещаните пари. Офертата обаче важи при определени условия. Заселниците трябва да се под 45-годишна възраст, да си купят или построят дом за най-малко 200 хил. франка и да останат поне 10 години в селото. Преди гласуването кметът предупреди съселяните си, че Албинен може съвсем скоро да изчезне. Последните 30 години изгубихме много - нямаме вече поща, нямаме училище, каза той и предупреди, че догодина повече от половината жители на селото ще са пенсионери. Други швейцарски села също предлагат стимули, за да се преборят със застаряването на населението и миграцията към градовете, включително по-евтини парцели за строеж или обществен транспорт. Отдалеченото селце Гондо използва евтиното електричество, за да привлече технологична компания.  В Италия също има подобен случай. Кметът на планинско селце в Италия  предложи 2 хил. евро на желаещите да заживеят там  в опит да се справи с обезлюдяването му. Идеята му обаче бързо придоби световна популярност и местната администрация бе залята от вълна потенциални жители, а това създаде главоболия./БТА", "date": "2017.12.04", "title": "Швейцарско село плаща по 25 хил. франка, за да привлече млади хора"}
{"url": "http://www.dnevnik.bg/bulgaria/2017/12/04/3090403_ot_2019_g_dokumentite_za_pensionirane_shte_budat/", "text": "От 2019 г. процесът по пенсиониране ще се улесни много. Очаква се тогава подаването на почти всички документи да става по електронен път. Това заяви пред БНТ министърът по социалната политика Бисер Петков. Той добави, че заявлението за получаване на пенсия вече става онлайн. От догодина пък на работодателите няма да им се налага да изпращат към Националния осигурителен институт (НОИ) редица други документи. Петков каза още, че от началото на 2019 г. пенсията ще се изчислява върху дохода след 1997 г. и за който има събрани данни в НОИ. Социалният министър добави, че държавата започва активни действия за включване в пазара на труда на около 300 хил. души. По думите му повечето от тях са младежи, които след завършването на образованието си не са работили. За целта ще бъдат назначени младежки и ромски медиатори, които да помогнат с този процес. Петков допълни, че министерството е разширило кръга на хората, които ще получават семейни добавки. Там вече попадат и членовете на семейството, които получават между 400 и 500 лв.", "date": "2017.12.04", "title": "От 2019 г. документите за пенсиониране ще бъдат сведени до минимум"}
{"url": "http://www.dnevnik.bg/evropa/novini_ot_es/2017/12/04/3090402_rumuncite_otnovo_protestiraha_sreshtu_vlastta/", "text": "Стотици румънци излязоха вчера на нов протест в столицата Букурещ, съобщи \"Асошиейтед прес\", цитирана от БТА. Те искат да окажат натиск върху правителството да се откаже от планираното преструктуриране на правосъдната система. Според тях предложенията за промени в правосъдното законодателство ще направят трудно наказването на корупцията по високите етажи на властта. Демонстрантите развяваха знамена пред правителствените офиси и скандираха \"Оставка!\" и \"Правосъдие, не корупция\". \"Политическата класа иска да унищожи Румъния и върховенството на закона. Единственото решение за нас е да протестираме\", каза Мариан Радуна, 37-годишен инженер, участник в протеста. Високопоставени членове на управляващата коалиция от леви партии, включително председателят на управляващата Социалдемократическа партия Ливиу Драгня,  са разследвани за корупция. Драгня не може да бъде премиер, понеже през 2016 г. бе осъден за изборни измами. Неговите съюзници твърдят, че съдебното преследване е политически мотивирано. Същевременно, заместник-генералният секретар на СДП Кодрин Щефанеску каза, че партията ще организира контрапротести в Букурещ и други градове тази седмица срещу това, което той нарича \"паралелна държава\". С този израз партията и нейните съюзници наричат правосъдната система и румънския президент Клаус Йоханис, който е съюзник на опозицията. В събота няколко демонстранти влязоха в стълкновения с полицията на Площада на победата, където от януари се провеждат редовно демонстрации. Причината за напрежението този път бяха плановете на кметицата на Букурещ Габриела Фиря да използва мястото за коледен базар. Демонстрантите разглобиха там скелета и огради и дори премиерът Михай Тудосе разкритикува плановете на кметицата, която е високопоставен член на СДП. В крайна сметка тя каза, че ще премести коледния базар на друго място. ", "date": "2017.12.04", "title": "Румънците отново протестираха срещу властта, управляващите готвят контрапротест"}
{"url": "http://www.dnevnik.bg/sport/2017/12/04/3090416_tripul-dabul_na_uestbruk_izvede_oklahoma_do_pobeda_nad/", "text": "Ръсел Уестбрук направи седмия си трипъл-дабъл за сезона и изведе \"Оклахома Сити тъндър\" до драматична победа с 90:87 срещу \"Сан Антонио спърс\" в най-интригуващия двубой от изминалата нощ в Националната баскетболна асоциация (НБА). Уестбрук завърши с 22 точки, десет борби и десет асистенции, а \"гръмотевиците\" постигнаха десета победа от 22 мача. С огромен принос за успеха беше и центърът Стивън Адамс. Новозеландецът се отличи с 19 точки, десет борби и три откраднати топки. Другите две звезди на \"Оклахома Сити\" - Кармело Антъни и Пол Джордж, бяха много далеч от обичайното си ниво. Антъни завърши с девет точки при десет стрелби от игра, а Джордж пропусна 15 от 17-те си изстрела и приключи с осем точки. Кошовете на Уестбрук и Адамс и силните изяви в защита на Андре Робърсън обаче се оказаха достатъчни за победа срещу осакатения състав на \"Сан Антонио\". \"Шпорите\", които от началото на сезона са без голямата си звезда Кауай Ленард, в този мач бяха и без още трима от лидерите си - Ламаркъс Олдридж, Тони Паркър и Ману Джинобили. Двата отбора завършиха с много ниска успеваемост в стрелбата от игра - 42.5% за \"Оклахома сити\" и 40.8% за \"Сан Антонио\". \"Гръмотевиците\" вкараха само шест тройки от 22 опита, а освен това пропуснаха 11 от 21 наказателни изстрела. \"Шпорите\" бяха по-ефективни от наказателната линия - 17 от 23, но също бяха разочароващи от далечно разстояние - 8 от 28. Деджоунте Мъри беше най-резултатен за \"Сан Антонио\" със 17 точки, към които добави 11 борби, пет асистенции и три откраднати топки. Другите четирима от стартовата петица обаче вкараха общо 24 точки. Брандън Пол имаше шанс да прати мача в продължения, но пропусна тройка в последната атака. \"Сан Антонио\" допусна осма загуба в 23-ия си мач през сезона. Тимът на Грег Попович заема третото място в Западната конференция зад \"Хюстън рокетс\" и \"Голдън стейт уориърс\", които записаха 18-ите си победи през изминалата нощ. \"Ракетите\" нямаха никакви проблеми срещу \"Лос Анджелис лейкърс\" - 118:95. Джеймс Хардън отбеляза 36 точки, а Крис Пол добави 21. Двамата гардове комбинираха 15 асистенции, осем борби и четири откраднати топки. За \"езерняците\" най-полезен беше Кайл Кузма с 22 точки. \"Голдън стейт\" беше още по-убедителен срещу \"Маями хийт\" - 123:95. Стеф Къри вкара пет тройки и завърши с 30 точки за шампионите, Кевин Дюрант добави 24 точки, а Клей Томпсън завърши с 19. \"Хюстън\" остава начело в конференцията, тъй като постигна 18-те си победи в 22 мача, а \"Голдън стейт\" има две загуби повече. В друг мач от изминалата нощ \"Минесота тимбъруулвс\" победи \"Лос Анджелис клипърс\" със 112:106. В герой за домакините се превърна Джими Бътлър, който вкара 20 от 33-те си точки в последните седем минути на двубоя. \"Горските вълци\" постигнаха 14-ата си победа от 24 мача и заемат петото място в Западната конференция. Пред тях се намира \"Денвър нъгетс\", който е спечелил 13 от 22-та си двубоя. \"Портланд трейл блейзърс\" (13-10), \"Юта джаз\" (12-11) и \"Ню Орлиънс пеликанс\" (12-11) допълват първата осмица. Под чертата за плейофите са \"Оклахома Сити\" (10-12), \"Клипърс\" (8-14) и \"Лейкърс\" (8-15).", "date": "2017.12.04", "title": "Трипъл-дабъл на Уестбрук изведе \"Оклахома\" до победа над \"Сан Антонио\""}
{"url": "http://www.dnevnik.bg/evropa/novini_ot_es/2017/12/04/3090415_germaniia_predlaga_po_3000_evro_na_migranti_koito/", "text": "Мигранти, получили отказ на убежище в Германия, могат да кандидатстват за финансова помощ до 3000 евро, ако изберат да се върнат доброволно в страната си, съобщи германското вътрешно министерство, цитирано от ДПА и БТА. Семейства, връщащи се у дома, могат да кандидатстват за стоки и услуги на обща стойност до 3000 евро, а отделни лица могат да разчитат на стоки и услуги на стойност до 1000 евро в страната си, посочва министерството. Тези помощи са резултат от разширяването на съществуваща програма за подпомагане, която се прилага от февруари. Правителството се опитва да стимулира доброволното напускане на получили отказ кандидати за убежище, след като през 2015 и 2016 г. в Германия пристигнаха близо 1 милион мигранти от страни като Сирия, Афганистан и Ирак. \"Ако решите да се възползвате от доброволното напускане до края на февруари, ще получите не само първоначална помощ, но и съдействие за разходите за жилище през първата година в страната, от която идвате\", отбеляза германският вътрешен министър Томас де Мезиер пред популярния в. \"Билд\".", "date": "2017.12.04", "title": "Германия предлага по 3000 евро на мигранти, които искат да се върнат в страната си"}
{"url": "http://www.dnevnik.bg/bulgaria/2017/12/04/3090425_bolnicata_v_belogradchik_moje_da_spre_da_raboti_zaradi/", "text": "Болницата в Белоградчик е пред затваряне. Лечебното заведение има дългове от 800 хил. лв., от които 300 хил. лв. са за заплати на персонала, съобщава Би Ти Ви. Недостигът на финансиране е принудил медицинските лица да подготвят колективната си оставка. Те се оплакаха, че не са получавали заплати от август миналата година. Според управителя на болницата Лилия Трифонова лечебното заведение работи само на аванс, като се издържа единствено от преминалите болни по здравна каса. По думите ѝ напускащите работници завеждат дела срещу болницата и по този начин се запорират сметките ѝ, което създава допълнителни проблеми. Очаква се днес да се проведе среща между медицинските лица и представители на здравното министерство, на която да се разберат как да продължи да функционира болницата. Местното население изказа притесненията си, че ако лечебното заведение затвори, то тогава трябва да пътуват най-малко 60 км до най-близката болница.", "date": "2017.12.04", "title": "Болницата в Белоградчик може да спре да работи заради дълг от 800 хил. лв."}
{"url": "http://www.dnevnik.bg/razvlechenie/2017/12/04/3089244_pravila_i_usloviia_za_uchastie_v_igrata_mejduzvezdni/", "text": "1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 04.12.2017 г., 10:00 часа – 17.12.2017 г., 23:59 часа 3.    а) Играта е отворена за участие на всички български граждани, навършили 18 години с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). За да преминете успешно първото ниво на Играта, е необходимо да попълните формата, която се появява, след като подредите правилно пъзела от Ниво 1. С нея предоставяте трите си имена по лична карта и актуален телефон за връзка. Тези данни няма да станат част от публичния ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в  id.capital.bg . г) С тази допълнителна регистрация на  http://www.dnevnik.bg/mejduzvezdni/  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) За да участва в Играта, участникът трябва да подреди правилно частите на минимум един от двата пъзела, публикувани на  http://www.dnevnik.bg/mejduzvezdni/ 5.  а) В периода на провеждане на Играта организаторите всяка седмица обявяват ново тематично ниво, което включва подреждане на пъзел, посвететен на филма \" б) Играта продължава 14 дни. Към всяко ниво се публикува по един пъзел. Участниците могат да подреждат пъзела от Ниво 1 в рамките на 7 дни от публикуването на пъзела. Участниците могат да подреждат пъзелите от Ниво 1 и Ниво 2 в рамките на 7 дни от публикуването на съответния пъзел. Всеки правилно подреден пъзел добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  ще бъде публикуван първият пъзел от играта. За да участват в играта, потребителите трябва да подреди правилно частите на пъзела от Ниво 1. На  год. в 23:59 часа нивото се затваря за участие.   В 10:00 часа на  . ще бъде публикуван вторият пъзел от играта. За да участват в играта, потребителите трябва да подреди правилно частите на пъзела от Ниво 2. На  год. в 23:59 часа нивото се затваря за участие. в) Жребият за всички награди, освен 1 бр. двойна покана за гала премиерата на   в София на 13 декември 2017 г.*, се тегли на   г. * жребият за тази награда ще бъде изтеглен на  г. г) Всеки участник може да подрежда неограничен брой пъзели, включени в Играта, като името му ще бъде включвано в списъка с участниците, между които се разпределят наградите, толкова пъти, колкото пъзела е подредил правилно. д) Всеки участник може да подреди един и същ пъзел, публикуван в рамките на Играта, само един път. е) Единствено участници, подредили правилно поне един от пъзелите, включени в Играта, имат правото да се борят за обявените награди. 6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  http://www.dnevnik.bg/mejduzvezdni/  на   г. Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в  id.capital.bg , или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. Единствено за наградата  Победителят се задължава да се свърже с организаторите до 13.00 ч. на 12.12, за да потвърди дали ще се възползва от наградата си. В случай че не се съобрази с горепосочените срокове, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място, печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите за играта включват  ., както и оригинални предметни награди от филма   и са само и единствено изброените в т. 3. г) Организаторите не поемат никакви транспортни, лични, както и разходи от друг характер, свързани с получаването и използването на наградите в т.3 от настоящите правила. 8. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. Г) Организаторите не носят отговорност ако участникът, спечелил наградата   е възпрепятстван и не може да се възползва от наградата си в посочения ден. Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни като направи това писмено на адрес: София 1000 ул. \"Иван Вазов\" 20 \"Дневник\" за играта   или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  http://www.dnevnik.bg/mejduzvezdni/  на 04.12.2017 г. Настоящите Официални правила се подчиняват и тълкуват в съответствие със законодателството на Република България.", "date": "2017.12.04", "title": "Правила и условия за участие в играта \"Междузвездни войни: Последните джедаи\""}
{"url": "http://www.dnevnik.bg/razvlechenie/2017/12/04/3089243_igrai_i_specheli_s_mejduzvezdni_voini_poslednite_djedai/", "text": "Обратното броене до един от най-чаканите филми на годината вече започна. \"Последните джедаи\" - осмата серия на \"Междузвездни войни\" тръгва по кината на 15 декември, а читателите на \"Дневник\" имат шанс да спечелят оригинални награди с  новата киноигра , посветена на филма. Всяка от следващите две седмици на сайта на играта ще предлагаме по един  пъзел.  Всеки, подредил правилно поне един от тях, има шанс да спечели   А този път даваме и награда след първата седмица -   в София още на 13 декември. Всеки, решил успешно пъзела от първо ниво - \"Светлата страна\", до края на неделя, 10 декември, ще попадне в томболата за билетите, която ще бъде изтеглена на 11-и. Това обаче няма да извади името на печелившия от жребия за крайните награди, който ще бъде изтеглен на 18 декември - денят след края на играта. Два верни отговора и в двете й нива ще удвоят шанса да бъдете сред победителите. Колкото до филма, \"Дисни\" пази сюжета в тайна, но историята продължава оттам, където завърши \"Силата се пробужда\": с младата Рей, която откри своите джедайски способности, един светлинен меч и Люк Скайуокър на самотен остров. Някогашният джедай номер 1 не изглеждаше в добра форма, когато се появи на екран за около секунда в края на последния филм и дори се дори, че  може да е преминал от тъмната страна на силата . Във филма се завръщат Марк Хамил, Дейзи Ридли, Джон Бойега, Оскар Айзък и други герои от предния филм. Зрителите ще видят и последната роля на Кари Фишър - принцеса Лея - на екран. В дните до премиерата \"Дневник\" ще следи новините около \"Последните джедаи\" в  специалната си метатема.", "date": "2017.12.04", "title": "Играй и спечели с \"Междузвездни войни: Последните джедаи\""}
{"url": "http://www.dnevnik.bg/sviat/2017/12/04/3090448_za_pruv_put_ot_65_godini_turski_prezident_otiva_v/", "text": "Турският президент Реджеп Ердоган ще направи историческа визита в Гърция. На 7 и 8 декември той ще стане първият турски държавен глава от десетилетия, който посещава Атина. Ердоган ще се срещне с гръцкия премиер  Алексис Ципрас , за да обсъдят сигурността и бежанската криза, пише агенция \"Ройтерс\", ще посети и мюсюлманското малцинство в Северна Гърция. През 2010 г. Ердоган посети страната, но в качеството си на премиер. Турски президент не е бил там от 65 години. През 1996 г. двете държави, макар и съюзнички в НАТО, бяха на ръба на война заради собствеността на ненаселени егейски острови. Оттогава отношенията са се подобрили, но нерешен остава проблемът с Кипър и с осемте турски войници, които избягаха в Гърция по време на опита за преврат миналата година. Макар Анкара да настоява те да бъдат екстрадирани, Върховният съд в Атина отказа.", "date": "2017.12.04", "title": "За пръв път от 65 години турски президент отива в Гърция"}
{"url": "http://www.dnevnik.bg/evropa/novini_ot_es/2017/12/04/3090432_ierun_deiselblum_-_hladnokruvniiat_holandec_koito/", "text": "Холандецът Йерун Дейселблум, който днес ще председателства  последното си заседание на Еврогрупата , се появи от нищото, за да се превърне в посредник със самочувствие. Той изигра важна роля за Европа в най-тежкия момент от гръцката дългова криза. Само два месеца след като стана финансов министър на Холандия през ноември 2012 година, Дейселблум трябваше да поеме ръководството на влиятелната Еврогрупа, обединяваща 19-те финансови министри на еврозоната, и да се хвърли с главата напред в кипърската криза. Заради прямия си маниер Дейселблум бе упрекван за начина, по който се е справя със спасителните програми през 2013 година, като най-често това се обясняваше с липсата на опит при навигирането в коварните води на световната икономика в период на срив. Той понесе критики за спасителния план, който доведе до затварянето на голяма кипърска банка, а след това предизвика рязък спад на пазарите, като каза, че кипърският план може да служи като модел за бъдещи спасителни планове за импровизирано наблюдение, което в крайна сметка се оказа отчасти вярно. Неподготвените изказвания се превърнаха в стил за Дейселблум. Миналата година той предизвика недоволство сред южноевропейците със саркастичната забележка, че спасените страни са похарчили парите си за алкохол и жени. Хладнокръвен и търпелив Въпреки неравностите по пътя къдрокосият Дейселблум стоически устоя на бурите и приключва мандата си като уважаван ръководител заради хладнокръвния си и спокоен начин на работа. Дейселблум, който е на 51 години, е сериозен, търпелив и се бори упорито за спечелването на доверието на партньорите си, каза пред АФП бившият френски финансов министър Мишел Сапен. Въпреки обичайната си резервираност той стана истински приятел, допълни Сапен. От аплодисменти би се въздържал бившият гръцки финансов министър Янис Варуфакис, буен привърженик на левите идеи, с когото Дейселблум често влизаше в сблъсък по въпросите за гръцката спасителна програма. Двойката - единият в костюм и с очила, другият с бръсната глава и предпочитащ кожените якета и моторите - стана известна с най-напрегнатото ръкостискане след една от първоначалните си срещи, на която според някои информации почти се е стигнало до бой. Ловък преговарящ Подкрепян обаче от влиятелния германски финансов министър Волфганг Шойбле, който неотдавна също напусна поста, Дейселблум се превърна в умел и прагматичен преговарящ. Той прави първия си пробив през 2014 година, когато оформя европейския банков съюз - амбициозен проект, създаден да не допуска данъкоплатците да плащат за фалита на банките. Въпреки очакванията Дейселблум постигна споразумение между различните европейски институции, както и между Германия и Франция. Това, което отне най-много време на \"Мистър Евро\", обаче бе третият спасителен план за Гърция през 2015 година, когато в Атина на власт дойдоха радикалните леви. Въпреки сблъсъците с ексцентричния Варуфакис Дейселблум поддържаше диалога с Атина на фона на задаващия се дефолт, като пътуваше, за да обсъжда проблемите с гръцкия премиер Алексис Ципрас. Танци, пилета и прасета Холандският левоцентристки вестник \"Фолкскрант\" веднъж го описа като малко старомоден и верен като куче водач, който не търси общественото внимание. Дейселблум е учил икономика на селското стопанство в Холандия и бизнес в Ирландия и още в началото се сдобива с репутацията на задкулисен стратег. Той е позициониран в дясната половина на левоцентристката холандска Партия на труда, като споделя нейните проевропейски позиции, подкрепяйки балансираните бюджети и мерките за икономии. Тази позиция ще струва скъпо на него и на партията му, тъй като понесоха сериозна загуба на изборите по-рано тази година. Политическото му пробуждане става още когато е на 15 години. Тогава, през 1983 година, той участва, против волята на баща си, в протест срещу ядреното оръжие през периода на студената война. Дейселбум, който е роден в Айндховен, има син и дъщеря. Почитател е на Майлс Дейвис и на британския комедиен сериал \"Летящият цирк на Монти Пайтън\". В свободното си време обича да чете книги на икономически теми и да танцува танго с жена си, с която живее без брак. Дейселблум би желал да посвети повече време на другото си хоби - отглеждане на пилета и прасета, както и работа в градината си в Централна Холандия в град Вагенинген. \"Да чистя калта от обувките си всяка сутрин - това ме запазва нормален\", казва той./БТА", "date": "2017.12.04", "title": "Йерун Дейселблум - хладнокръвният холандец, който преведе еврозоната през кипърската криза"}
{"url": "http://www.dnevnik.bg/sviat/2017/12/04/3090462_otkritite_v_potsdam_eksplozivi_sa_bili_chast_ot_opit/", "text": "Подозрителният пакет, намерен близо до коледния базар в германския град Потсдам в петък, не бил свързан с тероризъм, а е бил изпратен в опит за изнудване на куриерската компания Ди Ейч Ел (DHL), съобщи вътрешният министър на провинция Бранденбург Крал-Хайнц Шрьотер, цитиран от ДПА. Според Шрьотер в писмо,  приложено към пакета,  заподозряно лице искало от DHL голяма парична сума - милиони евро. Той е съдържал материали за направата на бомба, включително към 100 пирона, неустановено вещество на прах и метален цилиндър. Началникът на полицията в провинция Бранденбург Ханс-Юрген Мьорке каза, че в пакета е имало писмо от изнудвача под формата на QR код. Подобен пакет беше доставен преди известно време в източния град Франкфурт на Одер, каза регионалният министър. Той добави, че при отварянето пакетът се възпламенил и писмото в него било унищожено. Според шефа на полицията основният заподозрян и за двата случая е мъж от района на Берлин. Мьорке обаче не разкри подробности, тъй като разследването продължава. Въпреки първоначалните данни, че пакетът не може да се взриви, понеже липсва детонатор, по-нататъшните анализи показаха, че устройството е много опасно и може да нарани сериозно хората, каза Шрьотер. Мьорке прогнозира, че е възможно да има и други подобни доставки. Властите предупредиха получателите да бъдат внимателни, когато отварят неочаквани куриерски доставки.", "date": "2017.12.04", "title": "Откритите в Потсдам експлозиви са били част от опит за изнудване, а не за тероризъм"}
{"url": "http://www.dnevnik.bg/sport/2017/12/04/3090466_transseksualna_shtangistka_s_shansove_za_zlato/", "text": "Наказанието на девет от водещите сили във вдигането на тежести , в това число Русия, Китай и Турция, даде шанс на непознати лица да се борят за медалите от световно първенство в Анахайм (28 ноември - 5 декември). Едно от тях е транссексуалната Лоръл Хъбард. На 39 години, родената като Гавин Хъбард състезателка от Нова Зеландия се очертава като фаворит за златото в категория над 90 килограма. Другата основна претендентка е американката Сара Роблес, която е бронзова медалистка от олимпийските игри в Рио де Жанейро. Участието на Хъбард предизвика остри реакции. От една страна, нейните конкурентки считат, че новозеландката има нечестно предимство. От друга, тя не нарушава правилата на Международния олимпийски комитет (МОК), което прави присъствието й при жените легитимно. \"Не искам да казвам нищо негативно, но според мен това не е честно\", заяви треньорът на Роблес Тим Суордс. Неговата възпитаничка ще премери сили с Хъбард във вторник, когато с битката при най-тежките щангистки ще приключи световното първенство. Хъбард се подлага на операция за смяна на пола пред четири години. Докато е била мъж, тя се е състезавала на национално ниво и до тази година държеше юношеския рекорд на Нова Зеландия в категория над 105 килограма. Хъбард, чийто баща е бившият кмет на Окланд и основател на Hubbard Foods Дик Хъбард, няма загуба, откакто се състезава като жена. Тя направи своя международен дебют през март в Откритото първенство на Австралия и спечели първото място с цели 19 кг аванс пред втората в класирането. Оттогава новозеландската щангистка записа още две победи в международни състезания на австралийска земя. \"Ние сме силов спорт, който обикновено се свързва с мъжествеността. Не мисля, че в случая (с Хъбард) има равнопоставеност. Това е лично мое мнение и мисля, че то се споделя от много хора в спортния свят\", заяви президентът на австралийската федерация по вдигане на тежести Майкъл Кийлан. Трейси Ламбрехс, която представяше Нова Зеландия в категория над 90 кг в Рио, също счита присъствието на Хъбард за нечестно спрямо останалите. Заради нея тя загуби мястото си в националния отбор при най-тежките и свали цели 17 кг, за да влезе в долната категория - до 90 кг. \"Мога да се надявам единствено, че те ще преразгледат ситуацията и ще направят една по-образована оценка\", каза Ламбрехс, чийто личен рекорд в двубоя е с 22 кг по-слаб от този на Хъбард. Според правилата на МОК за транссексуалните всеки спортист, сменил пола си от мъжки към женски, трябва да покаже, че в периода от една година преди първото му състезание до края на кариерата му нивото му на тестостерон е под 10 наномола на литър. Според изследване, публикувано от Endocrine Society тази година, ниската точка на нормалния диапазон на нивото на тестостерон при мъжете е 9.16 наномола на литър. Председателят на Комисията на жените към Международната федерация по вдигане на тежести (IWF) Урсула Гарса Папандреа, която е и президент на американската федерация, заяви, че присъствието на Хъбард \"със сигурност има потенциал да предизвика много противоречия\". \"Но правилата са си правила и ние ги следваме. Дали тези правила са справедливи или не, това не го решаваме ние. Това е въпрос към хората, които определят правилата\", заяви Папандреа. IWF се придържа стриктно към регулациите на олимпийския комитет по отношение на транссексуалните. Много е вероятно скоро те да бъдат променени, тъй като все по-често се наблюдават проблеми с нивата на тестостерон при жените в някои спортове. \"МОК може да преразгледа правилата си, когато спортният арбитражен съд в Лозана вземе предвид доказателства от последните изследвания, свързани с  високи нива на тестостерон на състезателки по лека атлетика \", заяви генералният директор на IWF Атила Адамфи. Заради големите противоречия около участието й при жените Хъбард не е говорила пред медиите, откакто започна да се състезава на международно ниво. \"Тя каза, че не иска да отнема фокуса от другите състезатели\", обясни Адамфи.", "date": "2017.12.04", "title": "Транссексуалнa щангистка с шансове за злато предизвика смут на световното в Анахайм"}
{"url": "http://www.dnevnik.bg/sviat/2017/12/04/3090512_avstraliiski_deputat_predloji_brak_v_parlamenta/", "text": "Австралийски депутат предложи брак на дългогодишния си партньор в парламента дни преди да бъде гласуван закон, разрешаващ гей браковете. Преди 9 години двойката неформално е обявила отдадеността си един на друг, слагайки халки, но те нямат правна стойност. \"В първата си реч дефинирах връзката ни с пръстените, които и двамата носим на левите си ръце. Тези пръстени са отговор на въпрос, който нямахме право да зададем\", каза Тим Уилсън. \"Сега остава да направим само едно нещо. Райън Патрик Болджър, ще се омъжиш ли за мен?\" След утвърдителния отговор председателят на парламента обяви, че той е записан в архивите на институцията. В необвързващ референдум тази година  мнозинството австралийци гласуваха \"за\"  правото на еднополовите двойки да се оженят и премиерът Малкълм Търнбул пое ангажимента до края на годината да легализира това. Очаква се законът да бъде гласуван тази седмица, пише агенция \"Ройтерс\". Премиерът Търнбул обеща съответният закон да е готов до Коледа. \"Трябва да уважим гласа на хората. Поискахме мнението им и те ни го дадоха. То е недвусмислено и убедително. Нашата работа е да удовлетворим исканията им, каза министър-председателят. Те казаха \"да\" на справедливостта, на отдадеността, на любовта.\" Така Австралия ще стане 26-ата нация, която ще позволи  еднополовите бракове . До 1997 г. в някои нейни провинции участието в хомосексуални актове бе незаконно.", "date": "2017.12.04", "title": "Австралийски депутат предложи брак в парламента"}
{"url": "http://www.dnevnik.bg/biznes/2017/12/04/3090468_samo_prez_oktomvri_parite_na_bankite_v_bnb_sa_namaleli/", "text": "През октомври парите на банките в БНБ са намалели с 10.1%. Това са средства от свръхрезервите на банките (превишението над задължителните минимални резерви, които са длъжни да поддържат в БНБ). Изтеглянето се дължи на факта, че от началото на октомври върху тях се начислява по-голяма отрицателна лихва - от -0.6% при -0.4%. Това съобщава в днешния си брой  \"Капитал Daily\" . Това е накарало банките да теглят средства и да ги прехвърлят към централи, които имат такива, и към други дъщерни банки в съответната група в търсене на по-приемливо облагане в други страни в Европа. Номинално отчетеният спад е с 4.5 млрд. лв. (от малко над 14.7 млрд. лв. до малко над 10.2 млрд. лв.). На банките им се наложи изненадващо да оптимизират управлението на ликвидността си, след като БНБ взе решение да таксува свръхрезервите им с 0.6% без диалог със сектора (по думите на банкери) и без публично оповестяване. Свръхрезервите са, образно казано, излишните пари на банките – привлечени средства, които няма в какво да вложат в момента и са сложени на депозит в БНБ. Печалбата на банките към края на октомври достига 1 млрд. лв. За нея принос има и по-ниският размер на извършените разходи за обезценка по кредити в сравнение с миналата година по-това време. Сега са били общо 572 млн. лв. при 613 млн. лв. към октомври 2016 г. От следващата година банките ще имат нова регулация за необслужваните кредити, която ще им донесе и повече разходи за провизиране и обезценки. По-активното кредитиране сега също допринася за формиране на добър финансов резултат. От сектора сочат, че кредитирането вече расте отчетливо дори и при активното чистене на портфейли от лоши кредити. Активите на банковата система продължават да се увеличават, като в края на октомври са 95.4 млрд. лв. Продължават да се увеличават и спестяванията в сектора въпреки почти нулевите лихви. Годишното нарастване е с 4.96% до 48.2 млрд. лв. при депозитите на домакинствата и с 12.8% до 23.5 млрд. лв. при депозитите на фирмите. Запазва се тенденцията на свиване на нетния лихвен доход, като продължава и да намалява с по-малки стъпки. Към края на октомври нетните приходи от лихви на банките са били 2.2 млрд. лв., което е с 4.66% по-малко в сравнение с година по-рано. В същото време нетният доход от такси и комисиони (824.5 млн. лв.) нараства с 8.79% на годишна база. Според банкери повишението в дохода от такси и комисиони не би могло да компенсира свиването на лихвените приходи. Собственият капитал в баланса на банковата система в края на октомври е 12.4 млрд. лв., като за месеца е увеличен със 103 млн. лв. (0.8%) поради нарастване на печалбата и натрупания друг всеобхватен доход.", "date": "2017.12.04", "title": "Само през октомври парите на банките в БНБ са намалели с 10%"}
{"url": "http://www.dnevnik.bg/skorost/avtopremiera/2017/12/04/3090510_obnovenata_mazda_6_shte_raboti_i_na_dva_cilindura/", "text": "Обновената \"Мазда\" 6 ще се предлага с четирицилиндров бензинов атмосферен мотор с обем 2.5 литра, който при ниски натоварвания ще изключва два от цилиндрите. Това беше обявено при премиерата на автомобила на автосалона в Лос Анджелис. Японската компания продължава традицията да прибавя по нещо ново към своя флагман, като последните промени освен оптимизация на двигателите включват актуализация на дизайна, цветовете, използваните материали, настройките на шасито и т.н. Отвън се забелязва еволюция на познатия КОДО дизайн, като пипнати са радиаторната решетка, светодиодните фарове и стоповете. Гамата от джанти е обогатена с нови предложения с размер от 17 до 19 цола. В \"Мазда\" 6 дебютират и два нови цвята (Soul Red Crystal и Machine Gray Metallic). Интериорът на автомобила е изцяло променен, като само воланът и някои незначителни елементи напомнят на оформлението на салона на предшественика. Контролерите по арматурното табло са хоризонтално разположени. Усещането са премиум се подсилва от кожата напа и дървените акценти от типични за Япония видове. Предните седалки са изцяло преработени, като за пръв път в модел на \"Мазда\" могат да бъдат с охлаждане. Те са по-удобни и осигуряват по-естествена позиция на тялото. Преработени са и задните седалки. Шасито на автомобила е променено, за да предлага по-голям комфорт на возене и подобрена стабилност. Сериозно са намалени шумовете и вибрациите. На салона в Лос Анджелис бяха дадени данни за двигателите за \"Мазда\" 6 за американския пазар. Базовият мотор е 2.5-литров атмосферен с технология за деактивация на два от четирите цилиндъра при ниски натоварвания. Вторият двигател за пазара в САЩ е 2500-кубиков с турбо, предлагащ мощност 227 конски сили. Той се отличава с нов турбокомпресор, който осигурява почти мигновена реакция при натискане на педала на газта. Двигателят серийно се комбинира с класически автоматик, който разкрива в пълна степен потенциала му. Продажбите на обновената \"Мазда\" 6 ще започнат през пролетта.", "date": "2017.12.04", "title": "Обновената \"Мазда\" 6 ще работи и на два цилиндъра"}
{"url": "http://www.dnevnik.bg/evropa/novini_ot_es/2017/12/04/3090511_malta_arestuva_deset_zapodozreni_za_ubiistvoto_na/", "text": "Малтийската полиция арестува десет заподозрени за убийството на журналистката Дафне Каруана Галиция, съобщи премиерът Джоузеф Мускат, цитиран от \"Ройтерс\". Решението идва почти два месеца след като колата й бе взривена, докато тя караше. Всички заподозрени са малтийски граждани и повечето са с минали криминални прояви, посочи премиерът, без да даде повече подробности. Полицията има 48 часа, за да разпита заподозрените и да ги обвини или освободи. Каруана Галиция бе убита на 16 октомври. Тя имаше популярен блог, в който разкриваше случаи на корупция по високите етажи на властта. Разследванията имаха за прицел премиера и други високопоставени фигури в Малта. Миналата седмица участниците в делегацията на Европейския парламент, която посети Малта, за да проучи обвиненията в корупция по високите етажи на властта,  поискаха да им бъде осигурена охрана  и заявиха, че някои депутати са получили смъртни заплахи. Миналия месец  европарламентът прие резолюция , с която призова Малта да подсили върховенството на закона, а Европейската комисия да следи отблизо страната.", "date": "2017.12.04", "title": "Малта арестува десет заподозрени за убийството на журналистката Дафне Галиция"}
{"url": "http://www.dnevnik.bg/bulgaria/2017/12/04/3090499_zashto_izgrajdaneto_na_lichna_marka_e_vajno_pri/", "text": "Търсещите работа в днешно време несъмнено са изправени пред изключително сложен и предизвикателен пазар на труда. Нещата, които HR мениджърите все повече търсят, и инструментите, които ползват за тази цел, претърпяват значителни промени през последните години. Личният бранд и подборът на кадри по ключови думи нямаха особена тежест в миналото, но днес са две области, които влияят на начина, по който работодатели и кандидати взаимодействат и общуват помежду си.  Затова, преди да предприемете каквото и да било, помислете как да промените подхода си така, че да го адаптирате по-успешно към новите правила на \"играта\", наречена търсене на нова работа. А след това прегледайте топ обявите за работа на  Karieri.bg  и се фокусирайте върху работодателите, които отговарят на вашия личен кариерен план и професионални амбиции.  търси  Senior Actuary  търси: Senior Business Consultant Industrial & Logistic Space Senior Business Consultant Asset & Property Management  търси  Комуникационен сътрудник  търси  Chief Financial Officer  търси  IT Manager  търси  Правен консултант  търси  Advisor Judicial Affairs  търси  Client Solution Specialist", "date": "2017.12.04", "title": "Защо изграждането на лична марка е важно при търсенето на работа"}
{"url": "http://www.dnevnik.bg/bulgaria/2017/12/04/3090519_muj_i_jena_ot_bulgariia_sa_osudeni_na_edna_godina/", "text": "Мъж и жена от България бяха осъдени в Малта, след като се признаха за виновни по обвинения за създаването на нелегално място за проституция. Освен двамата още пет жени от Молдова също ще влязат в затвора. 48-годишният Васил Дамянов Телбизов е играел ролята на администратор, като се е грижил за апартамента, в който се извършвало престъплението. Мястото било наето от него и от българката Катя Андонова Кокинос. В апартамента шестте проститутки водели клиентите си, като често те били намирани от Телбизов. Изкараните пари били разделяни поравно между всички членове на групата. Българите ще прекарат в затвора една година, като ще платят и глоба от 200 евро. Кокинос ще трябва да отдели още 75 евро, тъй като при задържането ѝ е открит кокаин в нея, който бил за лична употреба.", "date": "2017.12.04", "title": "Мъж и жена от България са осъдени на една година затвор в Малта"}
{"url": "http://www.dnevnik.bg/evropa/novini_ot_es/2017/12/04/3090525_italianskite_vlasti_razsledvat_guchi_za_ukrivane_na/", "text": "Италианският гигант в производството на луксозни модни стоки \"Гучи\", водещото подразделение на френската група \"Керинг\", потвърди днес, че миналата седмица в офисите му в Италия са направени обиски. Съдебните власти са започнали разследване по подозрения, че компанията укрива данъци, предаде \"Франс прес\", цитирана от БТА. Според италианския в. \"Стампа\" миланската прокуратура подозира \"Гучи\", че години наред е декларирала дейности, водени в Италия, и по този начин е ощетила италианската хазна с 1.3 милиарда евро невнесени данъци. Разследващите твърдят, че имат свидетелски показания на бивш служител, който е бил уволнен. Най-малко три дни миналата седмица те са правили обиски в новия ултрамодерен център на \"Гучи\" в Милано и в други офиси на компанията, твърди италианският всекидневник. \"Гучи\" не е първият моден гигант, който е разследват от италианските власти поради същите причини. През 2013 година \"Прада\" бе принудена да изплати 470 милиона евро на данъчните власти в Италия, след като в продължение на 10 години бе декларирала в чужбина приходите си от бизнес в Италия, припомня АФП. По същия модел италианската хазна получи през последните години 318 милиона евро от \"Епъл\" и 306 милиона евро от \"Гугъл\". В момента продължават разследвания срещу \"Амазон\" и \"Фейсбук\" по същите причини.", "date": "2017.12.04", "title": "Италианските власти разследват \"Гучи\" за укриване на данъци"}
{"url": "http://www.dnevnik.bg/photos/2017/12/04/3090528_snimka_na_denia_goliamata_luna/", "text": "Луната тази нощ можеше да се види по-голяма и по-ярка от обичайното. Причината е в   - когато пълнолунието съвпадне с момента, в който спътникът е най-близо до Земята. Облачното небе над България не позволи феноменът да се наблюдава в пълнота, но в някои южни точки на Европа ясното време разкри красотата на супер Луната.  На снимката: Двойка върви по Новия мост на Ронда, Южна Испания.", "date": "2017.12.04", "title": "Снимка на деня: Голямата луна"}
{"url": "http://www.dnevnik.bg/bulgaria/2017/12/04/3090550_bulgarite_sa_edni_ot_nai-malko_harcheshtite_za_alkohol/", "text": "През 2016 г. домакинствата в България са изхарчили 1.6% от бюджета си за алкохол. По този показател страната ни се нарежда до средните стойности за Европейския съюз, които също са 1.6%. Това показват данните от последното изследване на Евростат. Великобритания е другата държава, в която се отделят толкова пари за алкохол, колкото е средният показател. Разходите на домакинствата в ЕС за спиртни напитки възлизат на около 130 млрд. евро, което се равнява на 0.9% от брутния вътрешен продукт (БВП) на Европейския съюз. От Евростат уточняват, че средно на човек харчи по 250 евро на година за алкохол. Важно уточнение е, че в тези пари не се включват разходите за алкохол в ресторанти и хотели. Домашно произведеният алкохол също не попада в статистиката. Първенци по изхарчени пари за алкохол са трите балтийски републики. В Естония домакинствата са отделили средно по 5.6% от бюджета си за спиртни напитки, в Латвия – 4.8 процента, а в Литва – 4.2%. Веднага след тях се нареждат Чехия, Полша, Унгария и Финландия. България и Великобритания са на 17-ата и 18-ата позиция. Най-малко пари за алкохол са харчили домакинствата в Испания – 0.8%, Италия – 0.9%, и Австрия – 1.3%.", "date": "2017.12.04", "title": "Българите са едни от най-малко харчещите за алкохол в Европейския съюз"}
{"url": "http://www.dnevnik.bg/sport/2017/12/04/3090555_adrian_andreev_i_gergana_topalova_shte_igraiat_pri/", "text": "Адриан Андреев  и Гергана Топалова ще играят при юношите и девойките на първия турнир от Големия шлем - Australian Open. Две от големите надежди на българския тенис бяха включени в отбора за млади таланти на Международната федерация по тенис (ITF) за турнирите в Австралия. Инициативата е финансирана от фонда за развитие на държавите - домакини на Големия шлем. Проектът включва подпомагането на отбор от четирима юноши и четири девойки за четирите най-престижни състезания в тениса и предхождащите ги подготвителни турнири. За пръв път ще има такъв отбор за Australian Open. По молба на Българската федерация по тенис (БФТ) в състава беше включен Андреев. По този начин ITF направи изключение отвъд предварително приетата бройка. В неделя 16-годишният българин спечели титлата в един от престижните турнири за подрастващи - \"Еди Хер\" в САЩ. Ден по-рано той триумфира и в надпреварата на двойки в тандем с американеца Кинан Майо.  \"Избирането на състезатели в престижния отбор (на ITF) става възможно с покриването на редица критерии от тяхна страна\", заявиха от Българската федерация по тенис (БФТ). През годините инициативата е подкрепила десетки млади тенисисти, сред които личат имената на шампионите от турнири в Голeмия шлем Густаво Куертен, Виктория Азаренка, На Ли и Йелена Остапенко. Андреев и 17-годишната Топалова, която е №35 в света в своята възраст, ще пристигнат в Австралия на 6 януари. От 7 до 12 януари българските тенисисти ще имат подготвителен лагер. Между 13 и 18 януари всички състезатели от отбора ще участват в турнира от категория 1 в Траралгон, а след това започват надпреварите при юношите и девойките на Australian Open.", "date": "2017.12.04", "title": "Адриан Андреев и Гергана Топалова ще играят при юношите и девойките на Australian Open"}
{"url": "http://www.dnevnik.bg/evropa/novini_ot_es/2017/12/04/3090551_ispanski_sud_otkaza_da_osvobodi_bivshiia_vicepremier/", "text": "Испанският върховен съд отказа освобождаването на бившия каталунски вицепремиер Ориол Жункерас, на бившия член на кабинета Жоакин Форм и на двама лидери на гражданските групи Каталунска национална асамблея (ANC) и \"Омниум Културал\", обвинени в подстрекателство към размирици, предаде \"Ройтерс\", позовавайки се на източник от съда. Други шестима бивши членове на каталунския кабинет, които бяха задържани под стража преди разследване за участието им в обявяването на незаконната едностранна декларация за независимост на Каталуня, бяха освободени под гаранция от 100 000 евро. Осемте бивши членове на кабинета бяха задържани на 2 ноември по обвинения за бунт, подстрекателство към размирици и разхищение на публични средства. От тогава те призовават да бъдат освободени, за да могат да водят кампания за регионалните избори на 21 декември. В решението на съда се посочва, че макар да няма опасност подсъдимите да напуснат страната, все пак съществува \"риск от рецидив\". Предизборната кампания започва във вторник, а според проучванията партиите в Каталуня, които са за независимост на областта,  може да не запазят абсолютното си мнозинство . Днес се очаква уволненият каталунски премиер Карлес Пучдемон  да се яви пред съдия в Брюксел  за решението за екстрадиция в Испания по искане на испанските власти. Изслушването на Пучдемон, след като съдия в Мадрид  издаде за него  европейска заповед за арест след обявяването на независимост от Барселона, беше на 17 ноември, но властите в Брюксел  го отложиха . Прокуратурата в Белгия обяви, че иска екстрадицията на бившия лидер - който се надява на възможността да води кампанията си за предсрочните избори в Каталуня от Брюксел - но не приема едно от обвиненията, цитирани в заповедта за арест. По-конкретно това е възпрепятстване на правосъдието. Останалите са за бунт, подстрекателство към размирици и разхищение на публични средства.", "date": "2017.12.04", "title": "Испански съд отказа да освободи бившия вицепремиер на Каталуня"}
{"url": "http://www.dnevnik.bg/kultura/2017/12/04/3086719_otkus_ot_naruchnik_na_horeografa_ot_djonatan_burouz/", "text": "Ако се доверим на заглавието, книгата на Джонатан Бъроуз е написана, за да бъде четенa от хореографи. И наистина, неин основен обект са движението, музиката, ситуацията на представление. В действителност обаче книгата би могла да бъде от огромна полза и за режисьори, актьори, художници, дори музиканти, тъй като проблемите, които са занимавали Бъроуз при писането й, често по един или друг начин се изпречват на пътя на всички, които се занимават с изкуства. Това са въпроси, свързани с композиция, организация, време, динамика, вдъхновение, структура, общуване, творчество, съмнение, страх, имитация и удоволствие от работата. \"Наръчник на хореографа\" е книга, която цени играта с езика и изненадващите, рисковани парадокси, поддържащи изострено както вниманието на читателя, така и удоволствието от самото четене. Освен че се заема с ключови проблеми, свързани с практиката на изкуствата по много разбираем, директен начин, книгата доставя и радост при откриването и преживяването на чудните съвпадения на език, форма и идея. По случайност или не, последната дума от показалеца в преводния му вариант е \"щастие\". Джонатан Бъроуз танцува с Royal Ballet тринайсет години преди да го напусне, за да се занимава със собствената си изпълнителска работа. Понастоящем творческата му активност е съсредоточена около поредица от съвместни представления с Матео Фаржион, изпълнявани по цял свят, показвани в и продуцирани от централни за съвременния танц институции и фестивали. Той е гост-преподавател в P.A.R.T.S – Брюксел и е бил гост-професор в университети в Берлин, Гент, Гисен, Хамбург и Лондон. В момента Бъроуз е старши изследовател в Центъра за изследвания на танца към Университета в Ковънтри. Изданието е спечелило конкурс на Министерство на културата Книгата \"Наръчник на хореографа\" ще бъде представена на 5 декември от 19:30 ч. в ДНК Пространство за съвременен танц и пърформанс, пл. България №1. Вход свободен. Бележка на преводачката Ако се доверим на заглавието, \"Наръчник на хореографа\", книгата на Джонатан Бъроуз е написана, за да бъде четена от хореографи. И наистина, основен неин обект са движението, музиката, ситуацията на представление. В действителност обаче книгата би могла да бъде от огромна полза и за режисьори, актьори, художници, дори музиканти, тъй като проблемите, занимавали Бъроуз при писането ѝ, често по един или друг начин се изпречват на пътя на всички, които се занимават с изкуства. Това са въпроси, свързани с композиция, организация, време, динамика, вдъхновение, структура, общуване, творчество, съмнение, страх, имитация и удоволствие от работата. Структурата на книгата е сложна и в някакъв смисъл \"перформативна\" (по особен начин доближавайки се до понятието на езиковеда Джон Остин) – избраните структурни ходове често повтарят проблемите, за които става дума в текста. Подход, който можем да открием и в представлението \"Евтина лекция\" от Джонатан Бъроуз и Матео Фаржион, откъси от чийто текст са включени в книгата. Освен че се заема с ключови проблеми от областта на практиката на изкуствата по един много разбираем, директен начин, книгата доставя и чисто интелектуално удоволствие от откриването и преживяването на съвпаденията и несъвпаданията на действие, структура и тема. Налага се да направим една предварителна уговорка във връзка с превода на понятието performance. На български отдавна е навлязъл терминът \"перформанс\", който обаче има много конкретна употреба и тя е по-скоро в логиката на това, което на английски обичайно влиза в понятийната сфера на performance art. На английски обаче performance има и по-общо значение, което е просто \"представление\". Темата е дълга, поведението на понятието при всички случаи е сложно. Ситуацията се усложнява допълнително, когато се стигне до глагола to perform и съществителното performer и техния превод. Освен \"представление\", performance означава и \"изпълнение\" в смисъл на действията, които извършва изпълнител на сцената независимо дали става дума за актьор, музикант или танцьор. Терминът има още значения, свързани със способността на машина или уред да изпълняват дадени функции, което се пренася и в бизнес-терминологията и се употребява във връзка с компании и служители. В \"Наръчник на хореографа\" думата performance се употребява и със значението \"представление\", и със значението \"изпълнение\" и поради тази причина, според контекста, понякога е превеждана като \"представление\", а понякога – като \"изпълнение\". В много редки случаи е използвана думата \"перформанс\" (за изписването \"перформанс\", а не \"пърформанс\" вж. Ани Васева, \"Що е то съвременен танц\", Метеор, С., 2017, с. 55) – само когато става дума за този специфичен вид представления, които обичайно се включват в програмите на фестивали за \"съвременен танц\". Същото важи и за специалния случай с lecture performance – въпреки че на български вече е установено названието \"перформанс-лекция\" (и най-вече \"пърформанс-лекция\"), тук е предпочетено \"представление-лекция\" по описаните по-горе причини. \"Наръчник на хореографа\" е книга, която цени играта с езика и изненадващите, рисковани парадокси, постоянно поддържащи състояние на удоволствие и изострено внимание у четящия. Всяко следващо четене разкрива нови, скрити на самата повърхност и великолепни механизми на съвпадане и различие. В процеса на превод станаха видими множество концептуални проблеми, които свидетелстват за наличието на сложна структура зад привидно простия текст. Тъй като имах възможността да се допитам до автора, направих именно това. По-долу прилагам откъси от кореспонденцията ни – всеки мой въпрос започва с цитат от книгата в курсив и е последван от отговора на Бъроуз.  – Could you tell me more about this \"formal entrance\", as it could be translated in several different ways in Bulgarian? In these cases my use of the expression ‚formal entrance‘ is related to a very familiar mode of a contemporary dancer entering the space, one that most dancers will recognise immediately. This ‚formal entrance‘ is characterised by a straight body, blank gaze, arms hanging straight, and most importantly a quiet demeanour which signals to the audience that the dancer has not yet begun. It‘s a neutral state. And it comes from modern dance, but surprisingly it‘s still a very common practice for many dance performers, perhaps a habit from years of dance training. And the dancer entering this way will usually then pause for a moment with their feet very formally placed, together and parallel, before they begin to move. So by inviting liberation from this habit, I‘m just trying to challenge formal leftovers of dance training, so that other choices might also become available.  – What is the exact meaning of \"had given up trying\" here: what the movements had given up trying? It sounds here as though I‘m supposing that the movement has an autonomous life outside the decisions of the dancer, but the reason for making this leap will again be familiar for many dancers, in that we often, I think, experience how movement patterns once encoded, seem to be in some way separate from ourselves, and to have a life of their own in that they appear within our bodies sometimes unbidden, via unconscious processes. And this is what we mean when we talk about habits. So in this instance I‘m trying to describe a set of movements so familiar to the body that they feel somehow exhausted or even invisible: they have ‚given up trying‘, which maybe means ‚given up trying to be interesting or good in any way‘, they‘re just there.  – Is the idea that this strategy was self-sabotaging, because it lead to a state in which it was impossible to perform? No, the image here is of distracting the self-conscious self, with principles, technical details and performance instructions, so that the performer no longer ‚shows‘ or ‚demonstrates‘ their performance. It means using strategies to avoid the awful cliche of ‚performing‘ to the audience, which often shows no performance at all but just a ‚wanting to perform‘. So this is one of the many paradoxes about performance which I tried to reflect upon in the book, that the best way to perform is to distract yourself from the desire to perform. Then the audience can see you, and not just your longing to be seen and loved and so forth.  – \"States of being\" here is used in the broad existential sense, or there is some more specific meaning in this case? This is not a reference to a philosophical ‚state of being‘, but to a particular and common approach to the body in performance, which uses altered states to access physicalities and tones. he best example perhaps is in the work of the choreographer Meg Stuart, who refuses to use ‚phrases‘ of movement‘, but rather invites her dancers to access physicalities and expressions through other states of sensing, thinking, feeling and being present. For instance ‚move as though you are always forgetting‘, or ‚move as though you feel only the flow of your blood‘, or ‚move as though you are trying to disappear, trying to fly, trying to be everywhere at once‘, etc. . – to what does \"stuck together\" refer here? ‚Stuck together‘ here refers to ways of assembling movement which refuses the usual flow of one thing into another, but instead asks the body to make pragmatic or even ‚ugly‘ transitions between unrelated movements. The work of Merce Cunningham was a good example of this, where a sequence of movements would be decided upon by chance processes, regardless of how they connected or didn‘t connect.  – Could you tell me more about the specific meaning of \"a field of sparkle\"? This is a bit of poetics, but does describe what I think I see and is recognisable about the affect of chance processes, which is that the chance distribution of actions within the material, often seems to produce a sense of things shimmering or sparkling, the way the chance distribution of waves in the sea shimmers or sparkles in the light, and there is no centre or unique point of visual reference, because everything is equal, so the eyes roam the stage freely and see everything. Предговор Едно от професионалните ми занимания е да водя уъркшопи, в които разнородни групи хора, идващи от различни форми на танц, са поканени да седнат заедно и да разгова- рят за акта на хореографиране. Хореографирането може да бъде самотно занимание и във всяка от групите откривахме удоволствието да слушаш какво правят другите. Разбрахме, че като цяло другите правят това, което и ние – че въпросите и идеите, които занимават хореографите, са споделени отвъд естетическите граници, които понякога ни разделят. Това откритие беше в щастливо противоречие с мирогледа, с който съм израснал и който като че ли винаги противопоставя един подход или възглед на друг, сякаш той е врагът: балет срещу модерен танц, театър срещу абстрактен танц, импровизация срещу фолклорни танци, концептуален срещу танцов танц... Постоянно ни се казва, че нашата форма на изкуство е елитар- на, трудна за разбиране и слаба в общуването; и все пак в тези уъркшопи станахме свидетели на страст, изразена и споделена от мнозина. Моята изходна точка за написването на тази книга бяха записките от уъркшопите и съдържащите се в тях наблюдения на множество танцови творци, които улових и записах в течение на годините. Съвсем малка част от техните коментари е включена в публикуваното издание, но диалогът с много от тях беше постоянно действаща сила, спрямо която измервах собствените си предразсъдъци. Всичко това е подкрепено от дейността ми като хореограф и изпълнител, която е и истинската ми професия и без която нито един от тези парадокси, въпроси, мнения и наблюдения нямаше да оживее. Книгата израсна от и отразява усещането и формата на практиката ми като творец и като такава е размишление върху това – но надеждата ми е, че чрез различните уверености и неуверености в онова, което изниква във връзка с работата ми, ще се появи нещо, което може да бъде полезно за другите, в собствените им мисловни процеси. Днес в танца работим с множественост на техниките: физически, импровизационни, композиционни и изпълнителски. Никога досега броят на възможните подходи не е бил толкова голям. Въпросите, които ме мотивираха, са отговор на объркването, което ме завладява понякога. Как да превърнем това поле на избор в приятел, а не в объркващ товар? Как понякога да се върнем към позицията не на знаене на всичко, а на страстно незнание в достатъчна степен, за да се направи избор? Някои могат да попитат: \"Но можеш ли да се научиш да хореографираш от книга?\" – и ще са прави да зададат този въпрос. Не, поканата не е да се научиш как се хореографира, а по-скоро да продължиш да правиш това, което щеше да правиш така или иначе, подпомогнат (или не) от книгата само доколкото ти дава нещо, с което да спориш. Да захвърлиш тази книга ще е точно толкова плодотворно, колкото и да я вземеш. Няма изображения, тъй като изображенията пораждат риска от утвърждаване на образ на танца, който само ще пречи на собствените ти особености. Танцуване/Принципи Танцуване: Нека започнем с идеята, че знаеш как да танцуваш. Тренингът е преимущество само понякога. Принципи: Ще започна процеса си на писане на тази книга като от- крия нещо, принцип, който да ми каже как да започна. Принципът на писане на тази книга ще бъде следният: пиша книгата по начина, по който хореографирам танц или правя представление. Това ми върши работа, тъй като се справя с основния ми в момента страх – страха, че не знам какво правя. Обикновено не знаем какво правим. Можех да избера много от другите възможни начини да си вдъхна увереност, за момента това е достатъчно, за да се започне. Това е само един от начините да се започне. Принципи: Да решиш, че няма да имаш принципи, също е принцип. Да решиш просто да танцуваш и да следваш интуицията си, също е принцип. Единственият въпрос е този: по какъвто и начин да работиш, това ли е начинът, по който искаш да работиш? Принципи: Принципът не е правило, а е просто начин, по който да се справиш с някои от решенията, оставяйки те свободен да правиш това, което правиш най-добре, а то е да си интуитивен. Понякога е трудно да си интуитивен, когато си объркан от възможностите за избор. Същевременно идеята, че можеш да правиш каквото си поискаш, е фантазия. Ти си ти и можеш да правиш само това, което можеш да направиш. \"Ти ще направиш представлението, което ще направиш, по който и начин да избереш да гонаправиш.\" Това ми беше казано от хореографката Розмари Бътчър. Номерът е да откриеш какво можеш да правиш. Това е само работа. Прави това, което е нужно да правиш. Принципи: Открих, че ми е полезно след като веднъж започна, да си отбелязвам и други мисли, които могат да ми помогнат нататък. Помислих си следното: Работи само по един час наведнъж и не оценявай свършеното поне една седмица. Прави една част наведнъж, след това я остави и започни следващото парче на свежа глава. Следващото парче трябва да започне там, където е свършило предишното, но да се чувства свободно да тръгне в нова посока. Всяка мисъл ще подскаже следващата и ще спра, когато няма повече мисли. Започни с началото и давай напред. Харесва ми да започвам с началото, защото ми харесва как едно нещо води до следващото. Други хора предпочитат да започнат някъде другаде и да подредят нещата по-късно. Зависи какъв човек си и какъв вид произведение правиш. Разликата между тези начини на работа не е толкова голяма, колкото понякога се смята. Това е просто избор: как искаш да работиш? Кажи глупавата мисъл. Заех този принцип от учения Франсис Крик, който заедно с Джеймс Уотсън открива двойната спирала на ДНК. Крик използва следния принцип в лабораторията си – ако някой има идея, независимо колко глупава му изглежда, трябва да я каже. \"Не беше срамно да се пробва как звучи една глупава идея; но нямаш право да се обиждаш, ако ти кажат, че идеята е глупава.\" Matt Ridley, в ‘Francis Crick: Discoverer of the Genetic Code’, HarperCollins Publishers, (2006) 2008, с. 103. Франсис Крик казва и следното: \"Вярно е, че докато се лутахме слепешката, попаднахме на злато, но е важно, че търсехме именно злато.\" Francis Crick, пак там, с. 76. През 1962 г. Франсис Крик и Джеймс Уотсън получават Нобелова награда за физиология или медицина. Принципи: Принципът е начин да се направи карта там, където няма карта. Пейзажът вече е там, но картата може да ти помогне да решиш къде да отидеш. Да влезеш в пейзажа без карта също може, стига да искаш да направиш именно това. Принципи: Няма толкова много идеи. Може да ти отнеме време да откриеш идея, но си струва да почакаш. Понякога разбираш, че това е идея, чак след като си я открил. Принципи: Това не е най-добрият начин за работа, това е просто начин за работа. Принципи: Ако не работи, зарежи го. Материал Материал: Какво имаме предвид, когато използваме думата \"материал\"? Материал: Изпълнителят, с когото избирам да работя, е първият и най-важният материал в танцовото представление. Всичко, което се случва, е обвързано с този избор. Кого съм избрал и какво може да прави той/тя? Процесът на работа със самия себе си не е изключение; всъщност когато работя със себе си, мога да се залъжа дори още по-лесно, че мога да правя всичко. Не мога да правя всичко. Затова въпросът ми е този: какво мога да правя? \"Най-добрият начин да работиш заедно с някого, е да избереш точния човек, с когото да работиш и да му се довериш безрезервно.\" Това ми беше казано от композитора Кевин Воланс. От разговор с автора, 1993. (Вж. също \"Съвместна работа\" и \"Йерархии\".) Материал: В танца често използваме думата \"материал\", за да опишем индивидуални движения или къси фрази, открити чрез поредица от импровизации, които в последствие се поставят във взаимоотношение една с друга, за да създадат хореография. Това поставя акцента върху самото движение. Може да бъде много добър начин на работа. Друг начин да разгледаме въпроса би могъл да бъде следният: този \"материал\" е това, което се случва в празнината между две движения. Това слага акцента върху композицията, върху поставянето на две неща във взаимоотношение едно с друго. Поставянето на неща във взаимоотношение едно с друго ги променя изцяло. (Вж. също \"Последователност\" и \"Взаимоотношение\".) Материал: Приеми това, което се появява без усилие. Ще добавя този принцип към принципите ми за писане на тази книга. Да приема това, което се появява без усилие, означава да повярвам, че всичко се променя от това, до което стои и че това енещо, което трябва да открия, но не мога непременно да контролирам. Навици Навици: Това, което искаш да правиш ли правиш, или следваш навиците си? Може би да следваш навиците си е правилният избор? Навици: Навиците са правените от теб неща, които са повтаряни толкова често, че започват да действат несъзнателно и значенията и усещанията, прикрепени към тях, стават по-малко видими за теб. Един от начините да подходиш към навиците би могъл да бъде съзнателно да ги пречупиш или да ги изтласкаш. Друг подход обаче би могъл да бъде да ги направиш отново видими в достатъчна степен, за да бъдат преоткрити значенията и усещанията, а това, което е приемано за даденост, да бъде оценено. Опитай се да направиш представление, използвайки само навиците си. Навици: Парадоксът е, че след като приема, че всичко, което мога да правя, са стари идеи, навици, се успокоявам, а когато се успокоя, правя нещо ново, без да мисля. (Вж. също \"Техника\".) Повторение Повторение: Повторението е инструмент, с който нещо се подчертава или дестабилизира, като се показва повече от веднъж. От хореографката Мег Стюарт: \"За моята работа е характерно вид временно спиране или разтегляне на времето. Да видиш образ и след това да го видиш отново, да го изживееш повече от веднъж, да отидеш отвъд първото впечатление, така че за теб той да стане нещо напълно различно от това, което е бил при първата си моментна поява.\" Мег Стюарт, интервюирана от Джонатан Бъроуз, Conversations With Choreographers, South Bank Centre, 1998, с. 7. За публиката това е момент на разпознаване в море от промяна. Или от един уъркшоп в Лондон: \"Повторението понякога е полезно, за да се създаде необходимостта от промяна.\" Мартина Ла Раджоне, уъркшоп Choreoroam, The Place Theatre, Лондон, 2008. Повторението се осъществява и с ритъм. Повторение: Композиторът Мортън Фелдман разказа следната история: \"Самюел Бекет, не във всичко, което прави, но в много неща, които прави. Пише нещо на английски, превежда го на френски, после пак на английски, така че да бъде предаден смисъла на новата версия на тази мисъл... Има нещо особено. Не мога да го уловя. Накрая виждам, че всеки ред наистина е същата мисъл, казана по различен начин. И все пак последователността се държи все едно се случва нещо друго. Нищо друго не се случва.\" От Darmstadt Lecture на Мортън Фелдман, в Morton Feldman Essays, под редакцията на Walter Zimmerman, Beginner Press, 1985, с. 185. (Вж. също \"Последователност\".) Това е друг пример за принцип на работа.", "date": "2017.12.04", "title": "Откъс от \"Наръчник на хореографа\" от Джонатан Бъроуз"}
{"url": "http://www.dnevnik.bg/bulgaria/2017/12/04/3090574_izpulnitelnata_vlast_ne_moje_da_reshi_kazusa_s/", "text": "Изпълнителната власт не може да предприеме никакви действия по казуса с царските имоти, тъй като висящите дела са от компетенциите на съдебната власт, а приемането на специален закон е само в правомощието на парламента. Това обяви министърът на правосъдието Цецка Цачева на брифинг по повод сформираната в МП работна група по разпореждане на премиера Борисов в отговор на писмо от Симеон Сакскобургготски от 30 октомври т.г. В писмото адресирано до председателя на парламента Димитър Главчев, премиера Борисов и омбудсмана Мая Манолова Сакскобургготски е предложил да се намери решение, B нeгo бившият цap и пpeмиep излизa \"c пpeдлoжeниe дa ce пoтъpcи oтгoвop нa пpoблeмитe, cвъpзaни c цapcĸajd pecтитyция, ĸaтo ce дъpжи cмeтĸa зa фaĸтитe пpeз гoдинитe\". Цачева обясни така казуса: \"\"Изпълнитeлнaтa влacт в лицeтo нa Mиниcтepcĸия cъвeт нe мoжe дa пpeдпpиeмe ниĸaĸви дeйcтвия. Пpaвнитe пocлeдици oт oтмянaтa нa Зaĸoнa зa ĸoнфиcĸaция нa имoтитe нa бившитe цape и тexнитe нacлeдници oт 1947 г. мoгaт дa бъдaт peшeни caмo пo зaĸoнoдaтeлeн път oт Hapoднoтo cъбpaниe\". Дали това становище на работната група означава, че правителството /Бойко Борисов/ се отказва да търси решение заради опасения от негативна обществена реакция и оставя въпроса на Европейския съд в Страсбург с риск държавата да бъде осъдена, или непублично ще договаря подкрепа в парламента за приемане на закон, ще се разбере от следващите действия или бездействия по казуса. В отговор на многобройните въпроси министърът на регионалното развитие Николай Нанков обясни, че  молбите до съда за спиране за 6 месеца на делата за Врана и Царска Бистрица  се смятат за оттеглени, тъй като са били внесени с условие \"до произнасянето на работната група\". Делото за Врана е отложено за 8 май поради смъртта на един от наследниците. А делото за 16-те хил. дка гори в Рила е насрочено за 30 март, информира началникът на кабинета на министъра на земеделието Атанас Кацарчев, който присъства на брифинга. До този момент спечелени от държавата са делата за чифлика Кричим, къщата в Ситняково и хижата Саръгьол. Делата за Врана и за горите са на първа инстанция. На въпрос министър Нанков съобщи, че воденето на делата за сградите е струвало на бюджета до този момент около 1 млн. и 80 хил. лв., изплатени на адвокатската кантора. А по делото за горите - около 1 млн. и 400 хил. лв. за същата кантора. На въпрос защо досега държавата не е влязла във владение в имотите, спечелени на трите съдебни инстанции, министърът обясни, че не са уредени фанансовите въпроси, тъй като Симеон Сакскобургготски и сестра му Мария Луиза не са изпратили банвкови сметки, на които да им бъдат изплатени присъдените суми, разходвани за поддръжка на имотите.", "date": "2017.12.04", "title": "Изпълнителната власт не може да реши казуса с царските имоти (допълнена)"}
{"url": "http://www.dnevnik.bg/sport/2017/12/04/3090579_voleibolniiat_levski_vze_rusnak_po_preporuka_na_plamen/", "text": "Левски\" привлече руския волейболист Евгений Банов. 23-годишният състезател, който може да играе като посрещач и диагонал, е бил препоръчан на сините от селекционера на българския национален отбор Пламен Константинов. Банов идва в \"Левски\" под наем от \"Локомотив\" (Новосибирск), където Константинов е треньор. През този сезон състезателят играеше като преотстъпен в \"Югра-Самотлар\". Отборът от Нижневартовск обаче изпадна във финансова криза и Банов е решил да потърси ново предизвикателство. \"Дойдох тук да се развивам като волейболист и да трупам опит в мачовете. За мен целта винаги е победата и се надявам да запишем възможно повече с новите ми съотборници\", заяви Банов в първото си интервю като играч на \"Левски\". \"Играх около три месеца за друг клуб в Русия и поради няколко причини се наложи да го напусна. Пламен Константинов и ръководството на \"Локомотив\" взеха решение да замина за София и така се озовах тук\", обясни 207-сантиметровият волейболист. Той тренира с новия си отбор от четвъртък и се очаква да направи дебют във вторник. Тогава сините посрещат холандския \"Орион\" (Дьотинхем) в първи мач от 1/16-финалите на  третия по сила европейски клубен турнир - \"Чалъндж къп\". Двубоят ще се играе в зала \"Универсиада\" с начален час 19.00. \"Очаквам да покажем добра игра и да спечелим. Надявам се повече фенове да дойдат в залата и да ни подкрепят\", каза още Банов.", "date": "2017.12.04", "title": "Волейболният \"Левски\" взе руснак по препоръка на Пламен Константинов"}
{"url": "http://www.dnevnik.bg/sviat/2017/12/04/3090589_do_2030_g_800_mln_rabotni_mesta_shte_izcheznat_zaradi/", "text": "До 800 милиона служители по света ще загубят работата си заради автоматизацията, показа проучване на McKinsey Global Institute, цитирано от Би Би Си. Според изследването, проведено сред 800 професии в 46 държави, до една пета от световната работна сила ще бъде засегната.  Данните показват, че една трета от работната сила в богати страни като Германия и САЩ може би ще трябва да се преквалифицира за друга работа. Работещите с машини и заетите в хранителната индустрия ще бъдат най-сериозно засегнати. По-бедните страни, които разполагат с по-малко пари за автоматизация, няма да бъдат засегнати в толкова голяма степен, сочи докладът. В Индия например едва 9% от работните места ще бъдат заменени от развиващите се технологии. Професиите, които изискват човешка намеса, като лекари, адвокати и учители са по-малко податливи на автоматизация. По-слабо засегнати ще бъдат и специализирани нископлатени професии като градинари и водопроводчици. Само в САЩ между 39 и 73 милиона работни места ще бъдат елиминирани до 2030 г., но около 20 милиона от тези хора ще могат лесно да се прехвърлят в друга област. Във Великобритания за същия период 20% от сегашните работни места ще бъдат автоматизирани. Според авторите на доклада новите технологии ще създадат непознати досега видове работа.", "date": "2017.12.04", "title": "До 2030 г. 800 млн. работни места ще изчезнат заради автоматизацията, сочи доклад"}
{"url": "http://www.dnevnik.bg/biznes/2017/12/04/3090595_klienti_na_energo-pro_poluchavali_falshivi_elektronni/", "text": "Клиенти на \"Енерго-про\" са получавали фалшиви електронни фактури за сметки, съобщиха от компанията, която държи електроразпределението в Северна България. От дружеството посочват, че фалшивите съобщения са изпращани по електронна поща и наподобяват фактурите, които компанията обичайно изпраща до клиентите си. \"Тези съобщения нямат нищо общо с \"Енерго-про\", посочват от компанията и призовават хората да бъдат с повишено внимание към получаваните от нейно име имейли. От там добавят, че следва да се обръща специално внимание на адреса на изпращача. Електронните фактури, издавани от \"Енерго-про\", винаги се изпращат като прикачен файл в PDF формат, а имейлът на изпращача задължително е с разширение @energo-pro.bg. \"Ако клиент получи електронно съобщение, което не отговаря на тези условия, следва да има предвид, че то не е изпратено от \"Енерго-про\" и отварянето му крие риск от заразяване с компютърен вирус\", казват от компанията. Електроразпределителното дружество съветва клиентите при съмнения за достоверността на получените електронни фактури да правят проверка на денонощния телефонен номер на компанията 0700 1 61 61.", "date": "2017.12.04", "title": "Клиенти на \"Енерго-про\" получавали фалшиви електронни фактури от името на дружеството"}
{"url": "http://www.dnevnik.bg/kultura/2017/12/04/3090586_tancut_delhi_subra_blizo_2000_dushi_v_narodniia_teatur/", "text": "Близо 2000 души събраха трите премиерни представления на \"Танцът Делхи\" на 1, 2 и 3 декември, съобщи Народният театър \"Иван Вазов\". Спектакълът, с който режисьорът Галин Стоев се завърна на българска сцена, ще се играе още четири пъти у нас в следващите два месеца, а между 11 и 17 януари ще гостува във френския град Тулуза. Владимир Карамазов, Радина Кърджилова, Светлана Янчева, Радена Вълканова, Елена Телбис и София Бобчева играят шестима души в чакалнята за посетители на болница. Текстът на съвременния руски драматург Иван Вирипаев се състои от седем едноактни пиеси, в които героите винаги тръгват от тази позиция, но случващото се с тях се променя: някой получава добра или лоша вест и за момент въвлича останалите в своя живот. \"Танцът Делхи\" е вълнуващо пътуване във вътрешността на мрежа от безкрайни прераждания, в която историята всеки път започва със съобщението за нечия смърт и завършва с подписването на смъртния акт. Както на шахматната дъска има определен брой квадрати и безброй възможни комбинации, така и тук героите са пуснати в игралното поле на текста, а темите му свободно експериментират с телата, гласовете и чувствата на актьорите. Всяка отделна пиеса артикулира различна гледна точка и всяко ново виждане предлага различен подход към действителността или към истината\", казва за постановката самият режисьор. \"Танцът Делхи\" се играе на голямата сцена на Народния театър на 14, 15 и 21 декември и на 27 януари, но за първата дата вече няма места. Билети за останалите представления могат да бъдат купени на касата на театъра, но вече и  онлайн през сайта му  на цени от 10 до 20 лв. През януари \"Танцът Делхи\" ще гостува на театъра в Тулуза, чийто директор ще бъде Стоев от началото на новата година. Представленията там са на 11, 12, 13, 16 и 17 януари.", "date": "2017.12.04", "title": "\"Танцът Делхи\" събра близо 2000 души в Народния театър"}
{"url": "http://www.dnevnik.bg/bulgaria/2017/12/04/3090622_za_edna_godina_naetite_na_minimalna_zaplata_v/", "text": "Наетите на минимална работна заплата в хотелиерството и ресторантьорството са скочили двойно през тази година спрямо 2016 г. Това обяви президентът на КНСБ Пламен Димитров на пресконференция. Той уточни, че миналата година 17% от тези служители са работили за минималната заплата и това сериозно повишаване за 12 месеца можело да означава, че сивият сектор в бранша става все по-голям. Димитров каза още, че в България продължава силното подоходно разделение на работещите. Според негови данни близо една четвърт от наемните работници, които са около 600 хил. души, получават заплата под средната за страната. 403 хил. души от тях са работещите на минимална работна заплата, като най-много са те в сектора на хотелиерството и ресторантьорството - близо 38% от всички заети, както и в сектора на строителството - около 24-25 процента. Президентът на КНСБ добави, че исканията на синдикалната федерация към  бюджета за 2018 г.  са наполовина изпълнени. Той припомни, че общите искания на КНСБ за допълнителни средства в бюджета спрямо предходната година бяха малко над милиард лева, а постигнатото е малко над 600 млн. допълнително спрямо 2017 г. Димитров изрази задоволството си, че в сектор \"Култура\" бюджетът е увеличен с 30 млн. лева. Според синдикалната федерация най-ощетеният сектор е земеделието, като в разходите за министерството има известно увеличение, но то компенсира увеличението на минималната работна заплата. За Димитров най-лошата новина е, че средствата за Изпълнителната агенция по горите са намалени с 1.7 млн. лева, което според синдиката може да доведе до съкращения и дори до намаление на заплатите, които той определи като мизерни. През третото тримесечие на настоящата година отчетеният ръст на средната работна заплата в частния сектор е от 11%, докато в обществения е 7.9 на сто. Според Пламен Димитров това нарастващо ускорение на заплатите се дължи най-вече на липсата на кадри, като в някои сектори тя достига двуцифрени числа. \"КНСБ продължава да настоява за стартова заплата за висшист от 700 лева и за минимална работна заплата поне 50 процента от средната работна заплата\", каза Димитров.", "date": "2017.12.04", "title": "За една година наетите на минимална заплата в хотелиерството и ресторантьорството са скочили двойно"}
{"url": "http://www.dnevnik.bg/morski/2017/12/04/3090774_opredelianata_kato_mecosoprano_1_v_sveta_veselina/", "text": "Определяната като мецосопрано номер едно в света Веселина Кацарова ще пее утре пред публиката във Варна. Тя ще се качи на сцената заедно с френския баритон Сирил Ровери, с когото ще изпълнят едни от от най-прочутите оперни арии и дуети. Диригентът на концерта също идва от Франция – това е маестро Филип Брид, ректор на Консерваторията в Марсилия. Той ще работи с оркестъра на Варненската опера. Кацарова е призната от музикалната критика заради изключителните си постижения на Тя е вдъхновяващ пример и със своето харизматично сценично присъствие. Кацарова наложи на концертната сцена стилната си съвременна визия. Със своето младо енергично излъчване Веселина Кацарова преобръща представите за голяма оперна прима, често свързвани по стара традиция с показна пищност. \"От 1989 г., когато напуснах България, съм пяла тук само 10 пъти, каза Кацарова. Тук получих чудесно музикално образование и стабилна подготовка, които по-нататък в кариерата ми потвърдиха немската поговорка че \"нищо не идва от нищо\". Кацарова заминава за Цюрих, където живее и работи и в момента, на 24 години. Нямах никаква представа къде отивам, но имах шанса да получа помощта на Херберт фон Караян, каза още тя. Помогна ми и това, че съм изключително дисциплинирана и силна като характер, но обичам земните хора. Примадонщината ми е чужда! Когато пея пред публика влизам в света на фантазията, но след края на концертите си съм просто Веселина. Ако човек не умее да го прави провалът му е сигурен.\" Днес Кацарова е един от най-търсените и записвани гласове на световната оперна сцена. Има издадени над 90 компактдиска за най-престижните звукозаписни компании. Удивително и се простира от Монтеверди, Хендел и Моцарт през Росини, Доницети и Белини до Берлиоз, Масне, Бизе, Сен-Санс, Верди и Вагнер. Певицата е призната е за една от най-добрите изпълнителки на Моцарт и Росини в света. Работи с най-известните диригенти като Колин Дейвис, Рикардо Мути, Зубин Мета и Даниел Баренбойм, партнира си с имена от съвременната оперна сцена, сред които Пласидо Доминго, Анна Нетребко, Самюел Рейми, Йонас Кауфман и др. Кацарова е носител на давани за изключителен принос към културата - Кamerzingerin на Виенската и на Баварската опера. Определяна е като \"мецосопрано №1\" в света. Партньор на Кацарова за концерта й във Варна ще бъде и баритонът Сирил Ровери. Неговата оперна кариера също има любопитно начало. \"Аз бях професионален спортист – състезавах се в бягането на 100 и 400 метра, занимавах се интензивно с фитнес и продължавам да поддържам блог на тази тематика, каза той. Сега не правя разлика между спорта и оперното пеене, защото то също е свързано с физическо напрежение и издържливост. Публиката иска да вижда в определени роли подходящите хора.\" Концертът на Веселина Кацарова е утре в 19.30 в зала 1 на Фестивалния и конгресен център във Варна. Цените на билетите за него са от 20 до 40 лв.", "date": "2017.12.04", "title": "Определяната като \"мецосопрано №1 в света\" Веселина Кацарова ще пее във Варна утре (видео)"}
{"url": "http://www.dnevnik.bg/sviat/2017/12/04/3090617_belgiiski_sud_otloji_za_14_dekemvri_reshenieto_dali_da/", "text": "Уволненият каталунски премиер Карлес Пучдемон и няколко бивши министри от екипа му ще разберат дали ще бъдат предадени на Испания идния четвъртък. Това съобщават испанските медии, според които  след среща с белгийски съдия  окончателното заседание е било отложено за 14 декември. Пучдемон и бившите членове на кабинета, разпуснат, след като Каталуня обяви независимост в края на октомври, се явиха заедно със защитата си, за да изложат аргументи защо не трябва да бъдат екстрадирани в Испания. За тях беше издадена  европейска заповед за арест , тъй като испанският съдия по делото изтъкна, че с отсъствието си от страната те са отказали да се явят в Националния съд на страната по разследване за бунт, подстрекателство към размирици и разхищение на държавни средства. По-рано днес друг съд в Мадрид  отказа да освободи бившия вицепремиер  Ориол Жункерас, който е задържан по същия случай.  Първоначалното изслушване трябваше да е на 17 ноември, но властите в Брюксел  го отложиха . От защитата на Пучдемон и доскорошните министри Тони Комин, Меричел Серет, Клара Понсати и Луис Пуч обясниха, цитирани от \"Ел Паис\" и \"Ла Вангуардия\", че престъпленията, за които Мадрид ги обвинява, не могат да са предмет на наказание в Белгия. Тя също така увериха, че има риск от нарушаване на основните им права, ако бъдат предадени на испанското правосъдие. Именно тези аргументи обяви още преди месец, че смята да използва адвокат Пол Бекарт - защитил успешно представител на баската сепаратистка организация ЕТА от екстрадиция в Испания. Пред журналисти адвокатите обясниха и че \"няма достатъчни гаранции, че в Испания ще има справедлив процес, съобразен с международните юридически разпоредби\". Според друг член на защитата, Луис Алонсо-Куевияс, прокуратурата в Белгия иска Пучдемон да бъде екстрадиран, но съдията е предпочел да има повече време, за да вземе решение. Аргументът, че Испания \"нарушава човешки права\", ще бъде използван и на заседанието идния четвъртък, отбелязва \"Ла Вангуардия\". В интервю, публикувано в белгийското издание \"Л'Еко\", Бекарт казва, че \"когато става дума за автономия и малцинства, Мадрид вкарва хората в затвора, така е\". Според него Пучдемон \"не бяга\", а е решил да \"продължи политическата си битка и ще го прави по-добре оттук, отколкото в затвора\". Пучдемон и бившите министри са в Белгия от 30 октомври, а са под наблюдение от 5 ноември, когато се предадоха на властите след заповедта за арест и бяха освободени с мярка подписка. Заповедта на съдия Кармен Ламела от Националния съд на Испания беше отчасти мотивирана именно от решението на Пучдемон да напусне страната, вместо да се яви на разпит за разследването срещу него за бунт, подбудителство към размирици и разхищение на държавни средства. Според Бекарт развръзката може да се отложи до след Нова година, ако решението на съдията се обжалва.", "date": "2017.12.04", "title": "Белгийски съд отложи за 14 декември решението дали да предаде Пучдемон на Испания"}
{"url": "http://www.dnevnik.bg/biznes/2017/12/04/3090623_ot_2019_g_izvestiiata_za_duljim_danuk_sgradi_v_sofiia/", "text": "Собствениците на недвижими имоти в София ще могат да получават справка за данъчните си задължения от Столичната община по електронен път. За целта те ще трябва да се откажат от хартиените съобщения, като изпратят заявление до районните отдели на дирекция \"Общински приходи\" до 12 януари 2018 г. Услугата ще започне да се предлага от 2019 г., съобщават от пресцентъра на Столичната община.  За да започнат да получават информацията по електронен път, собствениците ще трябва да представят лична карта, като в заявлението да посочат имейл адрес, на който им бъде изпращана справката за задълженията им за недвижимото имущество.  В края на тази година изтича срокът, в който собствениците могат да подадат заявление за намаляване на таксата си за битови отпадъци за имоти, които не използват през цялата година.", "date": "2017.12.04", "title": "От 2019 г. известията за дължим данък сгради в София ще се пращат и електронно"}
{"url": "http://www.dnevnik.bg/na_put/2017/12/04/3090249_video_remontiranata_curkva_sv_stefan_v_istanbul/", "text": "След 7 години ремонт българският православен храм \"Св. Стефан\" е почти готов за официалното откриване и преосвещаване, планирани за 7 януари 2018г. Анадолската агенция разпространи преди дни видео на Желязната църква, както е известна тя в България, на което се вижда как уникалната сграда се откроява в квартала Фенер край брега на Златния рог в Истанбул. В реставрацията са вложени около 16 млн. турски лири (приблизително 3.5 млн. евро), от които България е предоставила 1 млн. лири (малко над 200 000 евро), съобщи проправителственият в. \"Сабах\", цитирайки председателя на българската общност в Истанбул Васил Лиязе. Останалите средства са от Истанбулската голяма община и община Фатих, съобщи през октомври Нахиде Дениз в репортаж за БТА. Главният архитект на проекта по реставрацията на \"Свети Стефан\", г-жа Фикрие Булунмаз, заяви: \"Укрепихме така добре българската църква \"Свети Стефан\", че вярвам, че ще издържи още поне 150 години.\" Премиерът Бойко Борисов съобщи преди дни, че ще отиде на откриването на 7 януари и в церемонията ще участва и турският президент Реджеп Тайип Ердоган.", "date": "2017.12.04", "title": "Видео: Ремонтираната църква \"Св. Стефан\" в Истанбул"}
{"url": "http://www.dnevnik.bg/sviat/2017/12/04/3090670_jertvite_na_atentata_s_kamion_bomba_v_somaliia/", "text": "Окончателният брой на загиналите при атентата с камион в сомалийската столица Могадишу през октомври е 512 души. Това съобщиха от комисията, която беше натоварена с разследването на най-смъртоносната атака в историята на страната. Докладът на комисията, получен от \"Асошиейтед прес\", сочи, че пострадалите при взрива са 312 души, а 62-ма са изчезналите. Според Глобалната база данни за тероризма към Университета в Мериленд само няколко атаки след 11 септември 2001 г., когато почти 3000 души загинаха в САЩ, са били толкова смъртоносни, колкото тази в Могадишу. В средата на октомври атентатор самоубиец взриви камион на оживено кръстовище след високоскоростно преследване по улица в столицата. Той прегази коли и мотоциклети и избута заседнали в трафика автомобили, преди да достигне едно от най-натоварените кръстовища и да взриви камиона си. Още в първия ден след атентата  обявеният брой на загиналите  надхвърли 230. Така нападението се превърна в най-кръвопролитното в историята на Сомалия. Правителството на Сомалия обвини свързаната с \"Ал Кайда\" екстремистка групировка \"Аш Шабаб\". Според властите използваната бомба е тежала между 600 и 800 килограма, а първоначалната цел е била тя да взриви летището, където няколко страни имат посолства. Някои жители определиха случилото се като \"сомалийския 11 септември\", а дни наред членове на семейства на изчезнали заради атаката търсиха близките си сред развалините. Хиляди сомалийци демонстрираха в столицата срещу екстремизма, а президентът Мохамед Абдуллахи Мохамед обяви нова военна офанзива срещу групировката.", "date": "2017.12.04", "title": "Жертвите на атентата с камион бомба в Сомалия достигнаха 512 души, над 300 са ранени"}
{"url": "http://www.dnevnik.bg/bulgaria/2017/12/04/3090685_da_bulgariia_iska_prezidentut_da_naloji_veto_vurhu/", "text": "Движение \"Да, България!\" внесе в деловодството на президентството искане президентът Румен Радев да упражни правомощията си и да наложи вето над  приетия от парламента Закона за бюджета на Националната здравноосигурителна каса за 2018 г.  От движението на Христо Иванов настояват президента да върне за преразглеждане параграфи 6 и 11, които забраняват на касата да плаща за нови лекарства и нови медицински дейности в лечебните заведения през следващата година. \"Приемането на текста означава на практика мораториум за медикаменти, които са достижение на съвременната медицина, вече се заплащат в останалите държави от Европейския съюз и са от жизненоважно значение за хиляди граждани в България. Решението на парламента да установи мораториума е акт на противоконституционно посегателство върху правата на пациентите в България\", се посочва в писмото на \"Да, България!\" до президента. \"Осигуряването на равен достъп до лекарства на всички граждани на Европейския съюз бе потвърдено наскоро като приоритет и за България, а приетите промени правят точно обратното\", пише още в писмото, подписано от Христо Иванов.  Мораториумът засяга около 20 нови терапии на стойност около 25 млн. лева с вече договорени отстъпки по действащия в България механизъм, като част от тях са животоспасяващи или без налична лекарствена алтернатива на българския пазар. Някои от тези медикаменти са по-разходоефективни в сравнение с вече заплащани терапии. Не на последно място може да се спомене, че за някои от тези терапии пациенти са в очакване от няколко години\", посочват от движението. Според Христо Иванов \"само цялостен ефективен контрол, прозрачно и модерно електронно управление на сектора могат да доведат едновременно до покачване на медицинския стандарт, предвидимост на разходите и устойчива система на здравеопазване\", а \"замразяване на системата и мораториум 2018 са сигнал за прехвърляне на отговорност за здравето на българските граждани. Нещо повече, те представляват подкрепа за статуквото и просто \"пазене на територията\" от нови участници, които биха могли да предложат по-изгодни продукти и да намалят разходите\". Срещу мораториума за нови лекарства и медицински дейности, който парламентът прие  окончателно миналата седмица  заедно с бюджета за здравеопазване за 2018 г., се надигна вълна от недоволство. Преди гласуването се организираха  протести от пациентски организации . Въпреки това управляващото мнозинство подкрепи текстовете, предложени от надзорния съвет на НЗОК, с малък компромис, че ще бъде позволено заплащането на нови генерични алтернативи на иновативните медикаменти. Според управителя на касата Камен Плочев това ще даде  време на институцията \"да отдъхне\" от големите разходи по перото за иновативни медикаменти .", "date": "2017.12.04", "title": "\"Да, България!\" иска президентът да наложи вето върху мораториума за нови лекарства за 2018 г."}
{"url": "http://www.dnevnik.bg/evropa/novini_ot_es/2017/12/04/3090704_es_shte_sledi_otblizo_efekta_ot_danuchnata_reforma_v/", "text": "Европейският съюз \"ще следи отблизо\" ефекта от данъчната реформа в САЩ, която Сенатът прие през уикенда, за да оцени последиците й върху дефицита на Щатите и върху световните данъчни правила, заяви еврокомисарят по въпросите на икономиката и финансите Пиер Московиси, цитиран от \"Ройтерс\". \"Ние не дискутираме пълното право на САЩ да взимат решения за собствените си данъци, но трябва да преценим какви са ефектите върху американския дефицит и дали ще има последици за начина, по който изчисляваме данъците по света\", посочи Московиси. \"Ще следим това отблизо. Трябва да направим задълбочен анализ\", каза еврокомисарят. Междувременно стана ясно, че Франция е поискала министрите на финансите от ЕС да обсъдят проекта за данъчна реформа на САЩ, съобщиха източници от френското министерство на финансите. Париж иска въпросът да бъде повдигнат утре на редовната среща на министрите на финансите от ЕС в Брюксел. \"Ако тези реформи се материализират в сегашния им вид, могат да създадат сериозни трудности\", посочи един от източниците. \"Съществуват несъмнено основателни причини да се каже на американците, че ще имаме сложни разговори с тях, ако продължават в тази посока\", изтъкна той. Особено безпокойство поражда един от аспектите на реформата, даващ на американското правителство по-голяма възможност да бъдат облагани с данъци европейски филиали за стоки, които те продават в САЩ, отбеляза вторият източник. \"Това ще бъде много различна система от сегашната и от изискванията на международните данъчни конвенции\", допълни той. През уикенда американският Сенат  одобри най-мащабната реформа  на данъчното законодателство в страната от 1986 г. насам, която ще засегне всички - от мултинационалните корпорации през средния и дребния бизнес до доходите на работниците. Според републиканците, които застанаха зад проекта, това ще стимулира икономиката. Според демократите, които категорично му се противопоставиха, той предоставя най-голяма полза на американците с най-високи доходи и добавя в следващите 10 години нови 1.4 трилиона долара национален дълг към вече натрупаните над 20 трилиона долара. Първоначалната версия на закона бе представена като данъчни съкращения в полза на около 70% от семействата от средната класа. Но версията на Сената повишава данъците за милиони други, тъй като елиминира отстъпките от щатски и местни данъци и индивидуални съкращения от края на 2025 г. За бизнеса нещата стоят по-добре - корпоративният данък се намалява от 35% на 20% и се предлагат големи данъчни облекчения за собствениците на малки компании, които не са организирани като традиционните корпорации.", "date": "2017.12.04", "title": "ЕС ще следи отблизо ефекта от данъчната реформа в САЩ"}
{"url": "http://www.dnevnik.bg/sviat/2017/12/04/3090696_shiitskite_buntovnici_v_iemen_obiaviha_che_sa_ubili/", "text": "Бившият йеменски президент Али Абдула Салех е бил убит, след като проиранските шиитски бунтовници хути са обстрелвали колата му в столицата Сана. Това съобщиха и медии на хутите, и източници на саудитската телевизия \"Ал Арабия\". Предишни съобщения гласяха, че Салех е загинал, след като бунтовниците са взривили дома му.  По-рано \"Ройтерс\" съобщи, че сградата е била взривена, като се позова на очевидци. Силите на някогашния президент, управлявал 22 години обединен Йемен (а преди това още 12 години Северен Йемен) до 2012 г., бяха съюзници на подкрепяните от Иран хути, воюващи с ръководената от Саудитска Арабия коалиция и със сегашния президент Абд Рабу Мансур Хади. Преди броени дни обаче той опита да се откъсне от тях и да преговаря с опозицията, след като между него и хутите се породиха спорове как да управляват територията, която контролират. Салех предложи на Хади и Саудитска Арабия да обърне \"нова страница\" в отношенията с тях, ако блокадата на страната бъде преустановена, и в резултат шиитските бунтовници го обвиниха в \"преврат\". Телевизия \"Ал Джазира\" цитира базиран в Сана активист, според когото към понеделник след обяд хутите са отвоювали от силите на Салех по-голямата част от владяната от тях територия в столицата. Салех беше свален през 2012 г. на фона на масови протести, които започнаха още в началото на Арабската пролет година по-рано. Малко след първото съобщение от радиото на вътрешното министерство в Сана - контролирано от хутите - социалните мрежи в Йемен започнаха да разпространяват снимки на тялото на мъж, който прилича на Салех.  Йеменският президент Абд Рабу Мансур Хади заповяда на войските си да отвоюват контролираната от хутите столица с подкрепата на арабската коалиция, съобщиха \"Франс прес\" и БТА, като се позоваха на член на неговия антураж. Най-малко 125 души са убити и близо 240 са ранени при боевете през последните пет дни, съобщи Международният комитет на Червения кръст. Над 8600 са загиналите, а почти 50 000 - ранените в хода на гражданската война. Стотици хиляди са засегнати от глад и  епидемия от холера  в страната. Над 20.7 милиона души се нуждаят от хуманитарна помощ. ", "date": "2017.12.04", "title": "Шиитските бунтовници в Йемен обявиха, че са убили бившия президент"}
{"url": "http://www.dnevnik.bg/bulgaria/2017/12/04/3090709_trima_dushi_sa_zadurjani_za_paleja_na_kolata_na_shefa/", "text": "Трима души са задържани и привлечени като обвиняеми  за палежа на колата на шефа на затвора в Пловдив,  съобщава \"Фокус\". Районната прокуратура в града посочи двама мъже на 39 и 55 години като подбудители, а 25-годишен пък бе обявен за извършител на палежа. Тримата са привлечени като обвиняеми и по още едно дело. Според прокуратурата на 18 септември тази година те умишлено запалили автомобилът на Стефан Георгиев, който е началник на група \"Надзорно-охранителна дейност\" в затвора в Пловдив. Тримата са задържани за срок от 72 часа. Днес прокуратурата внесе искане в съда за определяне на мярка за неотклонение спрямо обвиняеми. Разследването по случая продължава.", "date": "2017.12.04", "title": "Трима души са задържани за палежа на колата на шефа на затвора в Пловдив"}
{"url": "http://www.dnevnik.bg/sport/2017/12/04/3090659_ruskite_sportisti_sa_dali_1240_doping_probi_predi/", "text": "Руските спортисти са обект на най-много тестове за употреба на забранени вещества преди игрите в Пьончан през 2018 г. От 1 април до 31 октомври представителите на Русия в зимните спортове са дали 1240 проби. В този период са били взети общо 6961 проби като част от антидопинговата програма на Международния олимпийски комитет (МОК). Близо 18% от всички тестове са на руски спортисти, показват публикуваните на официалния сайт на МОК данни. След руснаците се нареждат състезателите от Германия с 844 проби, а Канада допълва първата тройка с 504. Представителите на САЩ са били тествани за забранени вещества 433 пъти, а тези на Швеция - 403. Българите в зимните спортове са проверени 36 пъти преди началото на олимпийския сезон. 21 от пробите са на биатлонисти, осем - на скиори и сноубордисти, а останалите седем са в кънките. Най-често са били проверявани руските състезатели по ски и сноуборд - 471 пъти. 275 са взетите проби от представителите на Русия в кънковите спортове, 164 - в биатлона, 149 - в хокея на лед, 114 в бобслея и спускането с шейни, 48 - в спортните шейни, а 19 - в кърлинга. През юли 2016 г. МОК създаде две отделни комисии, за да провери твърденията на директора на Московската антидопингова лаборатория Григорий Родченков за държавно спонсорирана схема за употреба, разпространение и прикриване на допинг по време на игрите в Сочи през 2014 г. Олимпийският комитет започна повторно тестване на всички допинг проби на руските участници в олимпиадата. Въз основа на разследванията на комисиите  на 5 декември се очаква МОК да обяви  дали Русия ще участва в Пьончан. Междувременно руските власти заявиха, че няма да бойкотират игрите под никаква форма, ако състезателите им получат забрана за участие. ", "date": "2017.12.04", "title": "Руските спортисти са дали 1240 допинг проби преди игрите в Пьончан"}
{"url": "http://www.dnevnik.bg/photos/2017/12/04/3090509_fotogaleriia_mostut_mejdu_rusiia_i_krim_godina_predi/", "text": "Мостът между Русия и Кримския полуостров ще наложи да се похарчат допълнителни 100 млрд. рубли (1.4 млрд. евро) за железопътните линии в региона, съобщава в. \"Ведомости\". Строежът трябва да бъде завършен през ноември 2018 г. Той е дело на \"Стройгазмонтаж\" на Аркадий Ротенберг - партньор по джудо на президента Владимир Путин.", "date": "2017.12.04", "title": "Фотогалерия: Мостът между Русия и Крим година преди крайния срок"}
{"url": "http://www.dnevnik.bg/kultura/2017/12/04/3090701_zvezden_dirigent_na_metropolitun_opera_e_otstranen/", "text": "Една от най-уважаваните фигури в света на класическата музика - диригентът на \"Метрополитън опера\" Джеймс Ливайн, е временно отстранен от поста след обвинения в сексуално посегателство. Новината съобщи \"Ню Йорк Таймс\", който успоредно с това публикува разказите на трима мъже, които твърдят, че той им е посягал като тийнейджъри. Правна фирма ще проведе независимо разследване на твърденията, за които се носят слухове от години. 74-годишният Ливайн доскоро бе артистичен директор на \"Метрополитън\" и е част от екипа й от 40 години. Той трябваше да дирижира новата постановка на \"Тоска\" на операта от 31 декември. Обвиненията към Ливайн се простират до далечната 1968 г. и не са обвързани единствено с \"Метрополитън\". Двама възпитаници на музикалното училище \"Медоу брук\" в Мичиган твърдят, че той ги е склонил на взаимна мастурбация, когато са били съответно на 16 и 17 години, а трети мъж - че е бил жертва на дългогодишен тормоз от 1986 г., когато също е бил на подобна възраст. Музикантът на име Джеймс Лесток разказва, че влиянието на диригента над младите музиканти е било толкова силно, че в един момент той е успял да убеди група студенти, над които менторствал в Кливланд, да се отдадат на групова мастурбация със затворени очи. Лескток е подал оплакване срещу Ливайн едва миналата година, по което тече полицейско разследване. Макар то да е било известно на \"Метрополитън\", операта реагира едва след като тези подробности станаха медийно известни. \"Докато очакваме резултатите от разследването, на базата на новите публикации решихме да реагираме веднага\", казва се в тяхно изявление до \"Ню Йорк Таймс\". \"Това е трагедия за всички засегнати.\" Представители на Ливайн са отказали коментар, пише вестника. В миналото обаче диригентът е отричал многократно подобни обвинения, включително пред \"Таймс\".", "date": "2017.12.04", "title": "Звезден диригент на \"Метрополитън опера\" е отстранен заради сексуални обвинения"}
{"url": "http://www.dnevnik.bg/sport/2017/12/04/3090748_sturling_e_na_put_da_stane_nai-skupoplateniiat/", "text": "Манчестър сити\" възнамерява да направи Рахим Стърлинг най-скъпоплатения футболист в английската Висша лига. \"Гражданите\" ще предложат на 22-годишния играч нов договор със седмична заплата от 300 хиляди паунда, твърди в. \"Сън\". Настоящият контракт на Стърлинг изтича през лятото на 2020 г. Той беше привлечен от \"Ливърпул\" през 2015 г. срещу 50 милиона паунда. В момента седмичната заплата на английския национал е 180 хиляди паунда. През лятото той беше замесен в трансферната сага около звездата на \"Арсенал\" Алексис Санчес. \"Сити\" искаше да привлече чилиеца. \"Артилеристите\" бяха склонни да го продадат, но  само ако в сделката бъде включен Стърлинг . Мениджърът на \"гражданите\" Пеп Гуардиола обаче категорично отказа да се раздели с англичанина и настоящият сезон показва защо. Стърлинг се представя на изключително ниво и е водещият голмайстор на отбора. Той има девет гола в 12-те си мача във Висшата лига, а освен това изработи още четири попадения след асистенции и спечелени дузпи. Във всички турнири крилото се разписа 13 пъти при 19 участия. \"Когато \"Арсенал\" го искаше, ние бяхме пределно ясни с тях, че това няма как да се случи. Рахим все още е млад и ние се надяваме да бъде щастлив при нас, за да остане още дълго време\", каза Гуардиола през уикенда. Испанецът заяви, че не той е разкрил потенциала на Стърлинг. \"Рахим е страхотен талант. Показа го в \"Ливърпул\". Той игра невероятно там и точно затова \"Сити\" плати толкова пари за него\", обясни мениджърът на \"гражданите\".", "date": "2017.12.04", "title": "Стърлинг е на път да стане най-скъпоплатеният футболист във Висшата лига"}
{"url": "http://www.dnevnik.bg/sviat/2017/12/04/3090658_problem_za_kremul_-_pod_60_sa_gotovi_za_glasuvat_na/", "text": "Близо 3 месеца преди президентските избори в Русия не повече от 58% от имащите право на глас са решили да се явят пред урните, показва проучване на социологическия \"Левада център\", разпространено в понеделник. Това изобщо не представлява заплаха за преизбирането на президента Владимир Путин за нов мандат до 2024 г., но създава проблем с легитимността на победата му. Преди месеци от Кремъл заявяваха, че очакват активност около 70%. Путин още не е обявил официално дали ще се кандидатира, но се очаква това да стане на 15 декември - веднага след голямата му годишна пресконференция предишния ден. Това е и последният възможен ден за регистриране на кандидати, тъй като според изискването на закона крайният срок е 17 декември, а това е неделя. Още в началото на октомври - преди да е заявил някой желание за участие в изборите - от \"Левада център\" попитаха избирателите за кого биха гласували, ако Путин не се кандидатира. Отговор не можаха да дадат 55% от анкетираните, а 8% посочиха, че алтернативно биха гласували за премиера Дмитрий Медведев. През септември същият социологически институт проведе експеримент и попита руснаците дали биха гласували за Андрей Семьонов, чиято кандидатура за президент подкрепя самият Владимир Путин. Над една шеста (18%) заявиха, че биха го подкрепили, а 15% - че ще гласуват \"за\", макар никога да не са чували нищо за него. Андрей Семьонов е измислена личност. В Кремъл коментираха тогава, че данните били свидетелство за \"абсолютно доминиращото доверие\" на руснаците към Путин е кадровата му политика. Но социоложката Капина Пипия от \"Левада център\" представи друго тълкувание - две трети от руснаците не са готови да гласуват за \"кандидат на Путин\", въпреки натиска от колективните представи на мнозинството\".", "date": "2017.12.04", "title": "Проблем за Кремъл - под 60% са готови за гласуват на президентските избори в Русия"}
{"url": "http://www.dnevnik.bg/evropa/novini_ot_es/2017/12/04/3090713_shotlandiia_ne_vijda_zashto_da_ne_poluchi_specialna/", "text": "Споразумението Северна Ирландия да бъде в \"регулаторен режим\" с Европейския съюз след Брекзит може да се приложи и в други части на Обединеното кралство, каза премиерът на Шотландия Никола Стърджън, цитирана от \"Ройтерс\". По-рано източници от ирландското правителство заявиха, че британското правителство се е съгласило да поддържа подобна синхронизация за Северна Ирландия, която е част от Великобритания, но има сухоземна граница с Република Ирландия – член на ЕС. \"Ако една част от Обединеното кралство може да запази регулаторния режим с ЕС и ефективно да остане в единния пазар (което е решението за Северна Ирландия), няма добра причина останалите да не могат\", написа Стърджън в профила си в \"Туитър\". Когато на референдума през 2016 г. Великобритания гласува да излезе от ЕС, повечето шотландци подкрепиха оставането в блока. Британското правителство засега отхвърля каквато и да е специална сделка за Брекзит с Шотландия, която да отразява тези резултати.", "date": "2017.12.04", "title": "Шотландия не вижда защо да не получи специална сделка за Брекзит, както Северна Ирландия"}
{"url": "http://www.dnevnik.bg/biznes/2017/12/04/3090742_ban_shte_poiska_razreshenie_da_publikuva_doklada_si_za/", "text": "Ръководителят на работната група от БАН, изготвила доклада за АЕЦ \"Белене\" по поръчка на Българския енергиен холдинг (БЕХ), ще изпрати до края на деня писмо до държавната компания с искане да се разреши публикуването на резултатите от доклада. Това обяви самият проф. Александър Тасев на пресконференция, цитиран от агенция \"Фокус\". \"Надявам се, че в следващите няколко дни ще бъде разумно прието нашето искане и ще можем да качим на сайта на БАН нашите подробни резултати\", коментира той. Изявлението идва след като по-рано днес сайтът  \"Биволъ\"  обяви, че междинният доклад на БАН, изпратен до поръчителя БЕХ през септември, \"разиграва\" 90 различни сценария за проекта и нито един от тях не показва жизнеспособност на проекта. Междувременно обаче потребители под имената beh и MEET (предишно име на Министерството на енергетиката - бел. ред.) нанасят редакции на доклада. В резултат на това изводите от междинния доклад, според публикацията, че проектът няма начин да има икономическа или финансова целесъобразност, стават с положителен резултат. Това обаче няма как да се установи без сравнение на двата текста, нито един от които не е публикуван официално. Проф. Тасев обяснява, че са се получили 90 комбинации от всички фактори за един-единствен сценарий. \"При нито един от вариантите на тази комбинация нямаше как и не може да бъде жизнен проектът. Записано е, че при промяна на параметрите проектът може да бъде жизнен\", допълни Александър Тасев. В края на септември  \"Капитал\" публикува информация , базирана на въпросния междинен доклад, според който учените заключават, че проектът е жизнеспособен. Два месеца по-късно, при официалното представяне на проекта пред медиите, беше посочено, че той е жизнеспособен при определени обстоятелства. За тях четете  тук . \"Бяха отработени и останалите варианти, с целия диапазон до оптимистичния вариант, до който може да се стигне. Междувременно излязоха параметрите на една договорена сделка, при която при проиграването с най-тежки варианти на инвестиционен разход се оказа, че при умерени и високи цени всички сценарии са жизнени\", казва днес Тасев. \"В момента, в който се разреши публикуването на материалите, ще отпаднат много от въпросите. Ще ни бъде много по-лесно да отговорим на всичко това, което притеснява обществеността или което тя не разбира\", казва още директорът на Института за икономически изследвания Александър Тасев. Не казваме стройте АЕЦ \"Белене\", а казваме, че има възможност за това при постигане на определени параметри, допълва той. Уверява, че \"това, което екипът на БАН предаде на 15 септември като междинен доклад за АЕЦ \"Белене\", е включено като резултати и в даденото на 14 ноември\". \"Явно незнанието и липсата на поглед върху материалите е сериозен проблем за разбирането на резултатите, които са постигнати\", коментира проф. Тасев. ", "date": "2017.12.04", "title": "БАН ще поиска разрешение да публикува доклада си за АЕЦ \"Белене\""}
{"url": "http://www.dnevnik.bg/sviat/2017/12/04/3090741_bavariia_shte_ima_nov_premier_sled_kato_kljuchov/", "text": "Дългогодишният консервативен съюзник на германския канцлер Ангела Меркел Хорст Зеехофер обяви, че ще напусне поста премиер на Бавария в началото на 2018 г. и ще бъде заменен в началото на следващата година, предадоха германските медии и БТА. Постът ще бъде поет от финансовия министър на провинцията Маркус Зьодер, казаха източници от срещата на парламентарната група на Християнсоциалния съюз (ХСС) тази сутрин. Мнозинството делегати на срещата са гласували Зьодер да замени Зеехофер в началото на 2018 г. - според сп. \"Шпигел\" гласуването е било дори единодушно. Зеехофер остава лидер на ХСС, но изрично е посочил Зьодер за свой приемник. Списанието отбелязва, че той изрично е обещал на бъдещия премиер да му съдейства с каквото е възможно. Вътрешните борби в ХСС затрудняват Меркел в намирането на коалиционен партньор след незадоволителното й представяне на парламентарните избори от септември. Според германски издания Зеехофер се надява с избора си, който разделя партийното ръководство от премиерския пост, да сложи крайна вътрешните междуособици ХСС е в идеологическо противопоставяне на левоцентристките социалдемократи, които са предпочитаният партньор на Меркел за  ново правителство . \"Зьодер спечели битката, но не и войната\", отбелязва \"Зюддойче цайтунг\", според който изпитанията за издействалия поста бъдещ премиер предстоят на регионалните избори през есента на 2018 г.", "date": "2017.12.04", "title": "Бавария ще има нов премиер, след като ключов съюзник на Меркел се оттегли"}
{"url": "http://www.dnevnik.bg/ot_vas/novini_ot_vas/2017/12/04/3089747_trjufeli/", "text": "Трюфелите са една от най-скъпите храни на света. Те са подземни гъби, които нямат нито корен, нито стъбло, но успешно растат около корените на дърветата.", "date": "2017.12.04", "title": "Трюфели"}
{"url": "http://www.dnevnik.bg/biznes/2017/12/04/3090780_farmacevtichnata_industriia_iska_promeni_v/", "text": "Държавата следва да наказва с цялата тежест на закона нелегалната търговия с лекарства, но и да стимулира легалния бизнес в сектор здравеопазване. Това се посочва в позиция на Комитета по здравеопазване към Конфедерацията на работодателите и индустриалците в България (КРИБ), в която членуват фармацевтични компании като \"Амджен\", \"АстраЗенека\", \"Биовет\", \"ГлаксоСмитКлайн\", \"Рош\" и др., както и Асоциацията на научноизследователските фармацевтични производители, Българска асоциация на търговците на едро с лекарства и Българска асоциация за развитие на паралелна търговия с лекарства. Индустрията настоява нелегалният износ на лекарства да бъде криминализиран с промени в Наказателно-процесуалния кодекс. \"Основният закон в наказателното право у нас към момента не адресира разпространението на фалшифицирани лекарства, каквито по смисъла на закона са всички продукти, продавани извън регламентираната верига на лекарство - снабдяване\", уточнява бизнесът. Поводът е  акцията на полицията и прокуратурата от миналата седмица срещу престъпна група за износ на лекарства . Според индустрията законодателно-административни мерки срещу подобни престъпни групировки са неефективни по много причини - \"законодателна недостатъчност, ограничен ресурс на държавните органи да контролират фирми еднодневки, постоянен натиск за намаляване на маржове и цени на лекарствата, ниско заплащане на специалистите в здравеопазването и много други\". \"Обединеното действие на всички държавни органи, така както беше направено в проведената акция, обаче остава еднократно действие, което е преборило един симптом, но не е решение на причината за \"заболяването\". Разкрита е една групировка, но не са премахнати причините утре да се появи следващата\", изтъкват от КРИБ. \"За трайно решение е нужен нов подход – въвеждане на ефективни промени в НПК за преследване и наказание на подобни практики с най-голямата строгост на закона. От друга страна, либерализиране на законодателството в сектор здравеопазване, което да подкрепя икономиката и развитието на бизнеса през мащаб, а не чрез натиск върху цени и маржове при малкия обем и ниска покупателна сила на българския пазар\", предлагат фармацевтичните компании. В отделно съобщение до медиите Българската асоциация за развитие на паралелната търговия с лекарства също се обяви за строги законови промени в НПК срещу \"опорочаването на веригата на лекарствоснабдяване, кражбите и контрабандата на лекарства\". Съвместните акции на прокуратурата, МВР и ИАЛ са първите от години ефективни действия за пресичането на нелегалните практики и разобличаването на закононарушителите, заявяват от асоциацията, но изтъкват, че в момента нарушаването на веригата на лекарствоснабдяване може да бъде обект на санкции само в контекста на данъчно и митническо нарушение.", "date": "2017.12.04", "title": "Фармацевтичната индустрия иска промени в Наказателния кодекс срещу нелегалната търговия с лекарства"}
{"url": "http://www.dnevnik.bg/bulgaria/2017/12/04/3090788_ministerstvoto_na_otbranata_tursi_jilishta_za_4100/", "text": "Министерството на отбраната (МО) се е заело да реши проблема с незаконното обитаване на ведомствени имоти и изплащането на пари за квартири на военните и цивилните си служители, за които няма ведомствени жилища. Близо 200 са ведомствените жилища, ателиета и гаражи на територията на цялата страна, които от години се обитават неправомерно от лица, загубили правното основание за това, съобщават от министерството. В 22 области в 78 населени места министерството разполага с 2591 апартамента, ателиета и гаражи, от които близо 700 са в София и София-област. МО отчита остър недостиг на служебни жилища, поради което 4100 военнослужещи и цивилни служители на Министерството на отбраната и Българската армия са картотекирани като безквартирни. Някои от тях са със специфични нужди поради хронично болни деца. На наелите частни квартири всеки месец се изплащат компенсации от бюджета на Министерството на отбраната. С оглед на високата социална чувствителност на този въпрос и паралелно с изпълнението на закона министърът на отбраната Красимир Каракачанов е разпоредил на изпълнителния директор на Изпълнителната агенция \"Военни клубове и военно-почивно дело\" Валери Стоянов да разгледа всеки случай поотделно и да предложи конкретни варианти за най-тежките случаи сред тях, съобщиха от МО. Последните покупки на жилища от Министерството на отбраната са от 2009 г. Николай Цонев, който беше министър в края на управлението на тройната коалиция, сключи договори за покупка на 607 апартамента за армията. Вместо да избере най-изгодните предложения обаче, министерството е сключвало договори с предприемачи,  които не предлагат най-евтините апартаменти , заради което Цонев беше разследван. ", "date": "2017.12.04", "title": "Министерството на отбраната търси жилища за 4100 души, ще гони 200 обитатели без право"}
{"url": "http://www.dnevnik.bg/sviat/2017/12/04/3090786_letishteto_vuv_frankfurt_otmeni_stotici_poleti_zaradi/", "text": "Близо 240 души прекараха нощта на летището във Франкфурт на Майн, а стотици други са блокирани, след като 254 полета бяха отменени заради обилен снеговалеж, каза говорител на летището в понеделник, цитиран от агенция ДПА. Заради метеорологичните условия много други полети на едно от най-натоварените летища в Европа и най-голямото в Германия се движат със закъснение. Говорител на \"Фрапорт\" - компанията, която управлява летището - каза, че се очаква и други полети да бъдат отменени. Към 16:30 ч. българско време нямаше информация за засегнати полети от и до България. Силно засегнати са и железопътните превози в провинция Хесен, където се намира Франкфурт.", "date": "2017.12.04", "title": "Летището във Франкфурт отмени стотици полети заради обилен сняг"}
{"url": "http://www.dnevnik.bg/evropa/novini_ot_es/2017/12/04/3090793_ungariia_e_protiv_noviia_plan_na_es_za_razpredeliane/", "text": "Унгария остава твърдо против нелегалната имиграция и Европейският съюз трябва да насочи усилията си към защитата на външните граници, каза външният министър на страната Петер Сиярто, цитиран от \"Ройтерс\". \"Унгарското виждане за миграцията е ясно и твърдо – ние мислим, че нелегалната имиграция е опасна. Заради нелегалната имиграция Европа никога не е била изправена пред терора, пред който е изправена сега\", подчерта Сиярто по време на пресконференция с министри и официални лица от Източна и Централна Европа. Според  план на естонското председателство на Съвета на ЕС  на базата на население и брутен вътрешен продукт Европейската комисия ще определи \"справедливи дялове\" търсещи убежище, които държавите членки се очаква да приемат на собствените си граници. Според Сиярто всяко \"окуражаване\" на мигрантите да пристигат е против европейските интереси, а единственото приемливо за Будапеща решение е нелегалната имиграция да бъде спряна, за предпочитане колкото може по-далече от европейските граници.", "date": "2017.12.04", "title": "Унгария е против новия план на ЕС за разпределяне на мигрантите"}
{"url": "http://www.dnevnik.bg/bulgaria/2017/12/04/3090813_advokatut_koito_opita_da_vnese_narkotici_v_zatvora_vuv/", "text": "Адвокатът Йордан Роев, който опита да внесе наркотици в затвора във Варна, остава в ареста. Това се случи, след като Варненският окръжен съд му наложи най-тежката мярка за неотклонение - \"задържане под стража\", съобщи пресцентърът на прокуратурата. Определението на съда не е окончателно и подлежи на обжалване. На защитника от варненската колегия бе наложено  прокурорско задържане за 72 часа в петък . Повдигнато му е обвинение по чл. 354 а от Наказателния кодекс - наркоразпространение, за което е предвиден затвор от 2 до 8 години. Окръжният прокурор на Варна Владимир Чавдаров определи случая като уникален, защото за първи път представител на адвокатурата е задържан за такова тежко престъпление. Роев се е опитал да вкара 4.37 грама хероин и 5.03 амфетамини, които е скрил в дрехите си. Предстояла му е среща с двама затворници. На входа на общежитието той е бил помолен да извади всички предмети от дрехите си. Затворническата охрана е трябвало да настоява, за да направи адвокатът това. Така той извадил от якето си облепено с черно тиксо пакетче. Според определението на съда може да се направи обосновано предположение, че именно Роев е извършител на престъплението, в което е обвинен. Освен това има реална опасност адвокатът да извърши престъпление против правосъдието, ако остане на свобода. Съдът прецени още, че представените от защитата му документи за здравословното състояние на обвиняемия не са пречка той да остане в ареста. ", "date": "2017.12.04", "title": "Адвокатът, който опита да внесе наркотици в затвора във Варна, остава в ареста"}
{"url": "http://www.dnevnik.bg/regioni/2017/12/04/3090817_otmeneno_e_bedstvenoto_polojenie_v_obshtina_devin/", "text": "Бедственото положение на територията на община Девин е отменено, съобщи пред \"Фокус\" областният управител на Смолян Недялко Славов. Вчера в Девинско бе обявено  частично бедствено положение заради опасност от свлачища  и пропадане на пътища след  проливните дъждове, които през почивните дни причиниха проблеми в цялата Смолянска област . По думите на областния управител обстановката в засегнатите места се нормализира, през изминалата нощ и днес там не е имало инциденти. \"Значително са спаднали речните нива, в язовирите обемът остава сравнително висок, но там ще е необходимо повече време, за да се оттекат\", обясни Славов. Все още остава отцепено село Мугла, където свлачище блокира пътя към населеното място. Областният управител коментира, че свличането на земните маси там е изключително сериозно. До края на седмицата се очаква сформираните общински кризисни щабове да извършат предварителна оценка на нанесените щети. Ще се проследи и дали има повтаряне на бедствени ситуации в определени точки, за да се насочи вниманието на местната власт към обезопасяване и превантивни действия там.", "date": "2017.12.04", "title": "Отменено е бедственото положение в община Девин"}
{"url": "http://www.dnevnik.bg/biznes/2017/12/04/3090806_ministerstvoto_na_turizma_se_pohvali_s_unikalna_usluga/", "text": "Българското Министерство на туризма е първото в света, което пуска услуга с възможност за директно споделяне на туристически обекти чрез Chat Extension на Вайбър, обявиха от ведомството. Услугата е съвместен проект на Министерството на туризма и  iLoveBulgaria . Всички, които използват Вайбър на телефоните си в България, вече ще могат да получават информация за българските туристически обекти чрез директната връзка между приложението и платформата iLoveBulgaria, обяви министърът на туризма Николина Ангелкова. Свързването ще даде възможност всичко, което е включено или се добавя към мобилно приложение и уебсайт на iLoveBulgaria, автоматично да се показва и във Вайбър, съобщи министърът. Тя уточни, че потребителите ще могат да откриват и да си препращат снимки и информация в чата за националните ни обекти. В началото проектът iLoveBulgaria включваше 100-те национални туристически обекта и нови забележителности от редица общини по черноморското крайбрежие и вътрешността на страната, припомни министърът. След сканиране на QR кода им посетителят се \"озовава\" сред уникални за туриста маршрути, обясняват от ведомството. Сега се работи и по видеоклипове на обектите. След като са готови, те също ще са достъпни през чата на Вайбър, уточни министърът. В момента в платформата има над 250 национални туристически обекта, а общо местата, включени в нея, са над 5000. Членовете на iLoveBulgaria са над 500 организации и се отчитат повече от 17 хил. инсталации през първите 10 месеца от началото на проекта преди година. Новата функционалност, свързана с приложението, не струва допълнителни разходи. Ангелкова обясни, че договорът между Вайбър и iLoveBulgaria е на бартерен принцип, при което платформата предоставя информация за места, а Вайбър - канала за разпространение. Световни проучвания показват, че употребата и значението на интернет нараства. 2/3 от туристите, които пътуват с цел почивка, организират ваканцията си през интернет. За една година - от юли 2016 г. до юли 2017 г., резервациите чрез мобилни устройства са се увеличили с 37 на сто, допълват от министерството. Освен това 95% от пътуващите с цел почивка четат най-малко 7 препоръки, преди да резервират почивката си. Осем от 10 туристи биха предпочели персонализирани маршрути чрез проследяване на цифровия им профил. Само за една година потребителите на интернет са се увеличили с 10%, а ръстът при социалните мрежи е 21 на сто. Включването на дигиталните технологии очакваме да допринесе за положителното развитие на туризма в страната, а резултатите за 10-те месеца на годината са много обнадеждаващи, обяви Ангелкова. Тя обясни, че според данните на НСИ до октомври повече от 8 млн. чуждестранни туристи са посетили България, като се отчита увеличение от 7.6 на сто за година.", "date": "2017.12.04", "title": "Министерството на туризма се похвали с уникална услуга"}
{"url": "http://www.dnevnik.bg/zelen/2017/12/04/3090829_zelenite_nastoiavat_pred_prezidenta_za_adekvatna/", "text": "Българските институции да оповестяват своевременно и адекватно всяка по-висока поява на радиоактивни елементи над територията на страната. За това настояват от партия \"Зелените\" в свое отворено писмо до държавния глава Румен Радев. Мотивът им е, че само така българските граждани могат да предприемат мерки за защита на здравето и живота си. \"Зелените\" искат държавният глава да излезе с позиция и план за бързо действие в случаи на радиация на българска територия. Това съобщават от партията в отворено писмо до държавния глава във връзка със случая на преминал радиационен облак над цяла Европа, който беше засечен от европейски агенции и едва след това Русия призна за инцидента. Природозащитниците предлагат държавния глава да включи извънредно темата за радиацията за следващото заседание на консултативния съвет към президентството. Както и да приеме становище за най-добрите практики за измерване, оповестяване и реакция при повишени нива на радиоактивност в околната среда. \"Мониторингът на радиоактивни изотопи в околната среда и своевременното и адекватно информиране на българските граждани при наличие на радиационно замърсяване следва да бъде от първостепенно значение за гарантиране на националната сигурност и общественото здраве\", подчертават еколозите в писмото. Те изразяват силна тревога от реакциите на българските институции в конкретния случай от миналия месец и поставят под съмнение готовността им да осигурят безопасност на всички нас като граждани. \"Информация по изключително чувствителната тема за радиоактивната обстановка и наличие на рутений 106 на територията на Република България – е поднесена със закъснение и по не много професионален начин. Смятаме, че това е тема, която трябва да се разгледа от Консултативния съвет за национална сигурност.\" В края на септември в Източна Европа, в неуточнен засега обект, вероятно в Южен Урал, възниква радиационна авария. По данни на френския Институт за ядрена безопасност и радиационна защита (IRSN) 1 и Nuclear Transparency Watch 2 в атмосферата са попаднали между 100 и 300 терабекерела от радиоактивния изотоп рутений 106. Този радионуклид е с изкуствен произход и се получава при реакцията на делене на тежките ядра. Евентуалното попадане на частици от него в човешкото тяло може да има трайни негативни последствия. Измерените активности на въздуха над България и страните от ЕС са под допустимите норми, но са много над нормалните нива. Първото оповестяване за наличието на този изотоп във въздуха е на 3 октомври от страни в Западна Европа. Едва на 6 октомври Агенцията за ядрено регулиране оповести (само) на сайта си за наличието на рутений 106 във въздуха, включително над България 3. Това е и единственото съобщение, тъй като никоя друга държавна институция не е направила това. В резултат, мнозинството български граждани научиха за преминаването на тези емисии над страната ни едва в средата на ноември, след като информацията бе разпространена от големите обществени медии\", припомнят от \"Зелените\". Няма информация дали българските институции са предприели допълнителни мерки за измерване активността на рутений 106 във въздуха. За сравнение – още на 3 октомври IRSN е мобилизирал всички възможни технически средства и персонал за допълнителни измервания и анализи. Последният доклад на IRSN от 9 октомври, както и изтекли дни по-късно документи от Международната агенция за атомна енергия (МААЕ) 4 показват много притеснителни данни. \"Зелените\" обясняват, че високи нива от рутений 106 са измерени още на 2 октомври, или 4 дни преди оповестяването в сайта на агенцията От същия документ става ясно, че на 30 септември в станция Бекет, Румъния (в близост до Козлодуй), резултатите са значително по-високи, отколкото са отчетени в Козлодуй. Измерванията от Букурещ, Черна вода и Крайова, също от 30 септември, показват най-високите за Европа нива на рутений 106. Като се базират на тези данни, \"Зелените\" предполагат, че радиоактивните въздушни маси, идвайки от изток-североизток, са преминали над долното течение на река Дунав и следователно с най-големи концентрации на рутений 106 над Южна Румъния и Северна България, при това седмица преди тази информация да бъде оповестена на сайта на Агенцията за ядрено регулиране. Те поставят въпроса защо МААЕ показва само данни от Козлодуй въпреки наличието на многото станции от българската мониторингова мрежа. Много притеснителен е фактът, че агенцията досега не е информирала българските граждани за степента на опасност на аварията, за която IRSN твърди, че е от пета степен по международната скала INES.", "date": "2017.12.04", "title": "\"Зелените\" настояват пред президента за адекватна реакция при всяка по-висока радиация в България"}
{"url": "http://www.dnevnik.bg/zelen/2017/12/04/3090927_ot_vuzdushen_teror_se_oplakvat_grajdani_na_krasna/", "text": "За отровно мръсен въздух в столичните райони \"Красна поляна\" \"Разсадника\" и \"Овча купел\" сигнализираха в неделя вечер редица жители и минувачи. Те разпространиха в социалната мрежа тревожни съобщения и снимки на гъст смог от района като описваха силна и задушаваща миризма, които липсваха в другите райони на столицата. Жителите се позовават и на измерените много високи и концентрирани нива на замърсяване на въздуха от независимата гражданска система за измерване на  airsofia.info , която е отчитала превишение над 20 пъти по тези места. Гражданските сигнали съвпадат и с официалните данни на екоагенцията, която показва превишенията за изминалото денонощие: в цялата страна единствено в район \"Павлово\" е отчетено превишение от 1.06 на допустимата норма за замърсяване с прах (50 mg/m3). Това е мястото, което е в близост до посочените квартали. Смогът е бил единствено в тази част на София, в останалите райони заради силния дъжд през целия уикенд въздухът беше в норма. Обяснението на живеещите е регулярното горене на гуми, пластмаса и други токсични материали в бедните квартали в близост. Химичното и прахово замърсяване от това горене е особено опасно за здравето, смогът се спуска много ниско и е наситен и концентриран. В същото време от години липсва строг контрол и санкции от отговорните институции, въпреки че са подавани многократно сигнали. Този уикенд в Столичен инспекторат, където по принцип трябва да се подават сигнали в случаи на незаконно горене, не са получавали обаждания за нарушения за тези квартали, посочиха от там за \"Дневник\". Столичаните в кварталите \"Красна поляна\", \"Западен парк\" и \"Овча купел\", потърпевши всяка вечер от горенето в бедните райони, се оплакват, че са подавали стотици сигнали ежедневно без никакъв ефект. Статусът им за тежкия смог, публикуван в групата \"В подкрепа на Красна поляна\" от 3 декември, е споделян до момента близо 150 пъти. Гражданите сравняват ситуацията с въздушен геноцид и въздушен терор, който идва от \"химични боклуци, които се горят в печките във Виетнамските общежития и \"Факултета\". \"Само две спирки към центъра - въздухът е чист, вижда се идеално. В момента тук мирише ужасно гадно, очите сълзят, кашляме и не можем да се спре кашлицата,\" описват още потърпевшите от проблема. Преди две седмици при подобен сигнал стана известно за пореден път, че проверяващите инспектори нямат механизъм да влязат в частните домове и да провери какво и защо се гори. Затова сега институциите тепърва ще мислят законодателни промени, с които да търсят съдействие от МВР. От пресцентъра на Столичната община обясниха за \"Дневник\", че като мерки по проблема планират да проверят пунковете за връщане на вторични суровини, смятат да променят графика за събиране на едрогабаритен отпадък - от веднъж седмично, както в момента - на всеки ден, за да не се използва за горене. Засилени са и проверките на пунктове за смяна на гуми и автосервизи (заради смяната на моторни масла), като от ноември до днес са проверени около 250 обекта. При нито една от проверките обаче не са открити нарушения при освобождаването на старите гуми и масла. \"Дневник\" отправи запитване по проблема и към Изпълнителна агенция по околна среда и Министерство на околната среда, чийто министър Нено Димов обяви публично, че подобни практики ще бъдат наказвани строго.", "date": "2017.12.04", "title": "От \"въздушен терор\" се оплакват граждани на \"Красна поляна\", \"Овча купел\" и \"Разсадника\""}
{"url": "http://www.dnevnik.bg/sport/2017/12/04/3090932_ludogorec_se_vurna_na_vurha_s_leka_pobeda_sreshtu_dunav/", "text": "Лудогорец\" се завърна на върха в Първа лига след спокойна победа. Два гола на Марселиньо в рамките на 120 секунди бяха достатъчни за успеха с 2:0 срещу \"Дунав\" в Разград. Домакините събраха 45 точки и са с една пред втория ЦСКА. \"Дунав\" е предпоследен с 14 точки. \"Лудогорец\" се вдигна след загубата с 1:2 от \"Верея\" в предния кръг и се насочва към  решителния си двубой с \"Хофенхайм \". Воденият от Димитър Димитров отбор гостува в Германия в търсене на класирането си за 1/16-финалите. Шампионите изиграха мача с мисъл за предстоящото изпитание в евротурнирите. Те направиха достатъчно, за да спечелят и да спестят усилия. Първите възможности се откриха пред Клаудиу Кешеру и Върджил Мисиджан, които не успяха да вкарат. В 34-ата минута след центриране от дясно топката стигна до Марселиньо, който отблизо вкара. Секунди след това той удвои, като засече с глава подаване отново от дясно. След почивката \"Лудогорец\" продължи да държи инициативата и да атакува. Нови пропуски направиха Натанаел и Кешеру. \"Дунав\" също имаше две възможности, като в 80-ата минута Будинов стреля от фаул, но вратарят на домакините се справи.", "date": "2017.12.04", "title": "\"Лудогорец\" се върна на върха с лека победа срещу \"Дунав\""}
{"url": "http://www.dnevnik.bg/video/2017/12/04/3090913_video_drugite_novini/", "text": "Другите новини е рубрика за уеб новини на БНТ. Акцентите в емисията днес: Луната се доближи максимално до Земята Ново приложение iLoveBulgaria  Деветчасова дъга на Тайпе Том Ханкс получи обещаното полско фиатче Трейлърът на \"Отмъстителите. Война без край\" постави нов рекорд в мрежата Албумът \"Reputation\" на Тейлър Суифт отново на върха", "date": "2017.12.04", "title": "Видео: Другите новини"}
{"url": "http://www.dnevnik.bg/analizi/2017/12/04/3090750_normalizirane_ili_radikalizaciia_koia_zaplaha_e/", "text": "Филмът     (преведен на български като \"Горящият храст\") от 2014 г. на легендарната полска режисьорка и активистка на \"Солидарност\" Агнешка Холанд беше едно от най-значимите културни събития в Централна Европа през последните години. Филмът е етичен трилър, чието действие се развива през 1969 г., веднага след самозапалването на чешкия студент Ян Палах в знак на протест срещу окупацията на Чехословакия от СССР и опитите на властта да нормализират живота в страната. Целта на Палах е да не допусне банализирането на злото. Три години след появата на филма, в късния следобед на 19 октомври, Пьотр Шчесни, 54-годишен и баща на две деца, се самозапали пред Двореца на културата във Варшава, построен през комунистическата епоха. Така Шчесни изрази своя протест срещу политиките на крайнодясната управляваща партия \"Право и справедливост\", които според него са смъртна заплаха за демокрацията в Полша. В листовката, която разпространява преди да се самоубие, той е безкомпромисен: \"Преди всичко обичам свободата – Не знам дали Пьотр Шчесни е гледал \"Горящият храст\", но отчаяният му акт на протест несъмнено е повторение на саможертвата на Ян Палах отпреди половин век. Самозапалването на Пьотр Шчесни предизвика ожесточени спорове в Полша. Някои се опитаха да изтълкуват самоубийството му като последица от депресия, а не като политически акт. Други изказаха опасения, че Полша може да се изправи пред вълна от подобни самоубийства и посъветваха медиите да не отразяват тази шокираща смърт. Имаше и гласове, сред които и самата Агнешка Холанд, които заговориха с възхищение за Шчесни като истински последовател на Палах и оцениха жеста му като отчаян опит поляците да осъзнаят сериозността на сегашното положение. \"Огънят изпепелява\", каза Агнешка Холанд, \"но и озарява. Също като гнева\". : кой е най-добрият начин да се бориш с едно омразно правителство, което никого не убива, малцина арестува (ако въобще го прави) и идва на власт след честни избори, ала в същото време заплашва да преобърне либералната демокрация, такава, каквато я познаваме? Как човек прокарва разграничителната линия между живота в демокрация, където презираната от него партия свободно печели избори, и живота в диктатура, където опозицията може и никога да не успее да ги спечели? Дали \"нормализирането\" на популистите е същинската заплаха за Европа или трябва да се притесняваме и от истерията на техните опоненти? И дали формите на съпротива, оказали се успешни срещу комунистическите и фашистките диктатури, могат да бъдат ефективни срещу демократично избраните нелиберални правителства? Историята, за съжаление, не дава ясен отговор на тези въпроси. Спомените на хора, преживели 30-те години на миналия век – \"Бележки за Хитлер\" на Себастиан Хафнер е най-добрият пример в това отношение – са ярко предупреждение срещу нормализирането на диктатурите, особено ако тези диктатури са дошли на власт чрез избори. И това изглежда разумно. Ала историята ни дава и обратния пример: през 70-те години младите леви радикали бяха дотолкова убедени, че няма съществена разлика между нацистка Германия и следвоенната Федерална република Германия, че сториха голяма грешка, превръщайки се в терористи и врагове на демокрацията. Какъв е урокът? Прокарването на разделителна линия между демокрацията и диктатурата изисква посвещение и готовност за защита на собствените ценности. Но предполага и усет за мярка. , защото тези популисти са израз на триумфа на революционната интензивност над последователността в демократичната политика. Популизмът процъфтява, когато политиката се мотивира повече от символи, отколкото от съдържание. Твърдите избиратели на популистите – в Полша, но и навсякъде другаде – лесно ще простят на лидерите си провала в прокарването на определени политики или непоследователност в мненията. Но те няма да търпят техните популистки кръстоносци да действат като \"нормални политици\". Затова, ако се държим така, сякаш живеем в Германия през 30-те години на XX век или в Източна Европа през 70-те години на миналия век, по парадоксален начин се оказва, че обслужваме дневния ред на популистите. За разлика от фашистките си предшественици, днешните популисти не се стремят да променят обществото. Те искат то да бъде статично и замразено. Носители са презрението срещу всякакви промени – технологични, икономически и демографски – в съвременния живот, разглеждан като перманентна революция. И единственото, което предлагат, е разрушението. Днешните популистите съчетават революционната интензивност с много слаба идеология. Пьотр Шчесни се самозапали, за да предотврати опитите на настоящия режим в Полша да изглежда нормален; според него това правителство е почти толкова опасно, колкото някогашния комунистически режим. Ала онова, което той така и не успя да разбере, е, че за разлика от комунистите през 70-те години, днешните популисти не търсят нормализация – те се опасяват от нея. След дълги месеци на протести в Полша подкрепата за правителството всъщност се увеличава. Управляващата партия има интерес да поддържа крайната поляризация в обществото. И ако битката с популистите се води чрез подражание на политиките им, разделящи обществото – и то с вдигане на залозите – със сигурност не това е начинът, по който те могат да бъдат победени.", "date": "2017.12.04", "title": "\"Нормализиране\" или радикализация (Коя заплаха е по-голяма?)"}
{"url": "http://www.dnevnik.bg/razvlechenie/2017/12/04/3090951_finalniiat_sezon_na_house_of_cards_shte_e_ot_8_epizoda/", "text": "Снимките на шестия сезон на сериала \"Къща от карти\" (House of Cards) ще бъдат подновени догодина, но той ще е само от 8 епизода и в него - както вече е известно - няма да участва Кевин Спейси, съобщи Variety.com. Досегашните сезони включваха 12-13 епизода. Изданието цитира Тед Сарандос, който отговаря за съдържанието в интернет платформата \"Нетфликс\". Според него е постигнато споразумение в началото на 2018г. да продължат замразените през октомври снимки. Причината стана секс скандалът, свързан със сексуални посегателства от актьора, играещ Франк Андърууд - главната мъжка роля в сериала. \"Нетфликс\" увеличава инвестициите в собствени програми от тазгодишните 6 на 7-8 милиарда долара. Сред тях са близо 80 собствени или закупени кино продукции. През октомври Сарандос сподели, че около една трета от всички посещения на платформата са именно заради филмите. Компанията инвестира и в пълнометражни анимационни продукции с намерение да пуска по 4-5 заглавия всяка година. Освен това догодина ще има 60 детски сериала и около 30 японски аниме оригинали. Любопитна добавка за \"Нетфликс\" е също, че компанията иска през 2018г. да увеличи подкрепата си за продукции на езици, различни от английския. Целта е догодина на платформата да има 30 чуждестранни сериала.", "date": "2017.12.04", "title": "Финалният сезон на House of Cards ще е от 8 епизода"}
{"url": "http://www.dnevnik.bg/politika/2017/12/04/3090952_rumen_radev_bez_realni_otbranitelni_sposobnosti_evropa/", "text": "Кохезионната политика не е просто трансфер на средства, а фактор за политическа и социална стабилност на целия континент. Тя може да облекчи икономическата имиграция в богатите страни и демографската криза в по-слабо развитите европейски държави. Това каза президентът Румен Радев пред журналисти в Париж, след като проведе в Елисейския дворец среща с президента на Франция Еманюел Макрон, съобщиха от прессекретариата на държавния глава. Радев е на тридневно работно посещение във Франция по покана на Макрон. \"За да имаме ефективна Кохезионна политика, трябва да има ефикасни мерки за борба с корупцията. Формалните доклади не вършат работа\", подчерта още българският президент и добави, че за това са необходими реални мерки. \"Утре ми предстои среща с френския бизнес, на която ще обсъдим и условията за привличане на френски инвестиции в България\", посочи той. По думите на Румен Радев провеждането на втора среща на ниво държавни глави в рамките на четири месеца, е свидетелство за общата воля за засилено партньорство между България и Франция. \"Изграждането на реални отбранителни способности на Обединена Европа е необходимост, без които тя ще бъде непълноценен актьор на световната сцена\", смята Румен Радев.  Двамата президенти са подчертали нуждата от европейска солидарност пред външните предизвикателства за ЕС като миграцията и тероризма. \"Приемането на България в Шенген е важен фактор за допринасяне на повишаване на сигурността в Европа, защото сигурността на всеки европейски гражданин започва от сигурността на външните граници и България е такава граница\", каза Радев и призова Европа да действа солидарно в защита на своята демокрация. Европейската перспектива на държавите от Западните Балкани в светлината на Българското председателство на Съвета на ЕС, също е била сред темите на разговора между двамата президенти, обяви Румен Радев. Президентът Еманюел Макрон изрази желание за развитие на двустранните отношения между България и Франция и постигането на резултати в три области: отбраната, икономическото сътрудничество и образованието. Той нарече България важен партньор по отношение на дневния ред на Европейския съюз и изрази подкрепата си за предстоящото председателство на нашата страна на Съвета на ЕС. ", "date": "2017.12.04", "title": "Румен Радев: Без реални отбранителни способности Европа ще е непълноценен актьор на световната сцена"}
{"url": "http://www.dnevnik.bg/evropa/novini_ot_es/2017/12/04/3090663_finlandiia_ukrepva_vruzkite_sus_zapada_izpravena_pred/", "text": "Век след като обяви независимост, Финландия набляга на принадлежността си към Запада повече от всякога, изправена пред своя могъщ руски съсед в обстановка на растящо напрежение между Москва и западните столици. Анексията на Крим от Москва през 2014 г. и възобновяването на военните дейности в балтийския район подлагат на изпитание финландско-руските отношения, поддържани с цената на търпелив дипломатически труд. Подобно на Швеция, Дания, балтийските страни и Полша в последните години Финландия започна да модернизира армията си и увеличи дейностите за сближаване (без да се присъединява) с НАТО. Колкото до средствата на политическата риторика, те остават най-малкото предпазливи за мястото на Русия, петия по големина търговски партньор на северната страна. \"Готови сме да се защитаваме, но не спекулираме за естеството на конфликта, нито за страните\", казва със заобикалки финландският външен министър Тимо Сойни в интервю за АФП. \"Ние сме две независими държави и не си искаме разрешение\", за да вземем една или друга стратегическа ориентация, допълва той. Могъщ съсед, към който има недоверие След като шест века - до 1809 г. - беше владение на Швеция, а после до 1917 г. - Велико финландско княжество, Финландия получава независимост едва в края на Първата световна война след падането на Руската империя. Призната за независима от СССР през 1918 г., северната страна е принудена да се сражава с \"този могъщ съсед\" през зимата на 1939-1940 г., а после от юни 1941 г. до септември 1944 г., за да избегне окупация от комунистите. Парижкият договор от 1947 г. признава поражението на Финландия в края на Втората световна война и страната е принудена да изплати значителни репарации на СССР и да отстъпи окончателно 10 процента от територията си - най-вече Източна Карелия. Човешката и териториалната цена на тези конфликти още е жива в колективната памет на 5.5-те милиона финландци. Стара поговорка гласи: \"Нищо добро не идва от изток освен слънцето\". \"От финландска гледна точка (Русия) не е истинска заплаха, а, да кажем, могъщ съсед, към който винаги има известно недоверие, с който имаш общо минало и то невинаги е било лесно\", обобщава Барбара Кунц, специалист по нордическите страни във Френския институт за международни отношения (ИФРИ, IFRI). Загрижени да не събудят руската ламя, през Студената война финландските ръководители се въздържат от всякаква публична критика - резервираност, за която е създаден терминът \"финландизация\". Разпадането на Съветския съюз през 1991 г. променя ситуацията. Оставайки необвързана с военен блок, Финландия бързо се присъединява към Европейския съюз през 1995 г., а през 2002 г. се отказва от националната си валута - марката - в полза на еврото. Оттогава финландско-руската граница е най-дългата (1340 км) обща граница между ЕС и Русия. Благодарение на западната си ориентация Финландия възнамерява да си осигури дипломатически и гарантиращ сигурността й щит. \"(Финландия) е част от Запада и се нуждае от силата на Запада, за осигури стабилността си по отношение на Русия\", казва директорът на Институт \"Алексантери\" в Хелзинки Марку Кивинен. Прагматичен неутралитет За разлика от балтийските страни, възстановили независимостта си едва в началото на 90-те години на миналия век, Финландия не възнамерява да премине рубикона и да стане член на атлантическия алианс, тъй като се бои от руската реакция. Според ново допитване, оповестено в края на ноември от обществената телевизия ЮЛЕ, едва 22 процента от финландците имат добро мнение за НАТО (с 3 пункта по-малко, отколкото преди година). Доктрината за военна необвързаност се ползва с пълна подкрепа в страната. \"Трябва да останем независими. С Русия никога не знаеш какво може да се случи\", казва Хейни Вахтера, 30-ина годишна жителка на Хелзинки. Евентуално присъединяване \"би предизвикало доста брутална реакция от руснаците\", предупреждава Жан дьо Глиниасти, експерт по Русия в Института за международни и стратегически отношения (IRIS) и бивш френски посланик в Москва. Близък до НАТО дипломатически източник уверява, че официално присъединяване на Финландия към организацията би било чисто символично, тъй като тя така или иначе вече се включи в нейното партньорство за мир през 1994 г. и участва в общите операции на Балканите и в Афганистан. В Москва се коментира, че Русия е силно приобщена към предстоящото честване на стогодишнината на финландската независимост на 6 декември. При посещението си през юли заедно с \"Большой театър\" президентът Владимир Путин изрази задоволство пред финландския си колега Саули Нинистьо от качеството на \"политическия диалог\".", "date": "2017.12.04", "title": "Финландия укрепва връзките със Запада, изправена пред могъщия руски съсед"}
{"url": "http://www.dnevnik.bg/bulgaria/2017/12/04/3090957_pochina_oshte_edna_jena_postradala_pri_katastrofata/", "text": "Десет станаха жертвите от тежката катастрофа край село Микре на 17 ноември. Починала е още една жена от пътниците в автобуса, който се удари челно в камион, съобщи пред Би Ти Ви кметът на Перник Вяра Церовска. Продължава кампанията за събиране на средства в помощ на пострадалите, които са от Перник. Над 50 хиляди лева ще са необходими за лечението и възстановяването на незрящите хора, ранени тежко при челния сблъсък. Можете да помогнете на пострадалите и с дарение на следната банкова сметка: БЪЛГAPCKИ ЧEPBEH KPЪCT", "date": "2017.12.04", "title": "Почина още една жена, пострадала при катастрофата край Микре"}
{"url": "http://www.dnevnik.bg/sport/2017/12/04/3090958_grigor_dimitrov_e_imal_predlojeniia_za_grajdanstvo_ot/", "text": "Григор Димитров е имал няколко предложения да получи чуждо гражданство, заяви баща му Димитър Господинов. По думите му българският тенисист дори не се е замислял по въпроса. \"Имало е предложения за гражданство не само от Франция, но и от САЩ и Англия, но Григор не се е замислял по този повод. Гордее се, че е българин и има намерение в близко бъдеще да направи една автобиография. Тогава ще се види каква е истината\", каза Господинов пред Би Ти Ви. Според него  спечелването на най-голямата титла на Димитров - тази от финалите на АТП в Лондон , се дължи на отборна работа. \"Това е успех, който е с натрупването на годините. Не може да се каже, че единствено  Даниел Валверду  е направил голяма промяна. Този успех е екипен\", заяви Господинов.", "date": "2017.12.04", "title": "Григор Димитров е имал предложения за гражданство от Франция, САЩ и Англия"}
{"url": "http://www.dnevnik.bg/biznes/2017/12/04/3090959_ministerstvoto_na_finansite_plasira_cenni_knija_za_80/", "text": "Министерството на финансите преотвори емисия 7.5-годишни държавни ценни книжа (ДЦК), деноминирани в лева, с падеж 27 март 2025 г., която беше пусната в обращение на 27 септември 2017 година. На проведен на днес аукцион бяха пласирани ДЦК за 80 млн. лв., с което обемът на емисията достигна 250 млн. лева, съобщиха от министерството на финансите. Среднопретеглената доходност възлезе на 0.36%, като в сравнение с предходния аукцион за емисията намалява с 6 базисни пункта. Отчетеният на аукциона спред спрямо германските федерални облигации с подобна срочност е в размер на 37 базисни пункта, като се запазва спрямо предходния аукцион. Общият размер на подадените поръчки достигна 138 млн. лв., което съответства на коефициент на покритие от 1.73. Близо 53% от количеството взеха банки, следвани от пенсионни фондове с 26.06% и гаранционни фондове с 21.3%.", "date": "2017.12.04", "title": "Министерството на финансите пласира ценни книжа за 80 млн. лв."}
{"url": "http://www.dnevnik.bg/photos/2017/12/04/3090474_fotogaleriia_svetovnite_snimki_na_denia_za_4_dekemvri/", "text": "Александър Ярошенко, член на зимния плувен клуб Криофиле, се посипва със сняг след плуване в река Йенесие в Сибирския град Красноярск.", "date": "2017.12.04", "title": "Фотогалерия: Световните снимки на деня за 4 декември 2017 г."}
{"url": "http://www.dnevnik.bg/sport/2017/12/04/3090972_kristiano_ronaldo_shtial_da_poluchi_petata_si_zlatna/", "text": "Кристиано Роналдо ще бъде награден със \"Златната топка\" тази седмица, твърди каталунският \"Мундо депортиво\". Според информацията португалският футболист ще получи отличието на Айфеловата кула. Целта на организаторите от списанието \"Франс футбол\" била да върнат славата и стойността на наградата след раздялата с ФИФА. От две години международната федерация се отдели и връчва своя награда - The Best. Желанието на \"Франс футбол\" било церемонията да се проведе в дните около Коледа. Натовареният график на \"Реал\" (Мадрид) обаче наложил търсене на друго решение. Белите, които през май станаха първият отбор, защитил титлата си в Шампионската лига, ще играят на световното клубно първенство. Воденият от Зинедин Зидан отбор ще се включи директно от полуфиналите, като ще има мач на 13 декември. Роналдо e смятан за фаворит за \"Златната топка\" заради ключовия си принос при спечелването на Шампионската лига след серията решителни голове. Според информацията португалецът вече е бил информиран, че печели и ще бъде награден. В сряда отборът му приема \"Борусия\" в мач от Шампионската лига, като резултатът няма значение за  белите, които завършват втори в групата си и ще играят в осминафиналите . Ден по-късно предстои церемонията. Ако информацията се потвърди и Роналдо спечели, той ще се изравни с Лионел Меси. Един от двамата печели престижната награда неизменно от 2008 г. насам, като аржентинецът има пет. Преди седмици  Роналдо получи приза на ФИФА The Best .", "date": "2017.12.04", "title": "Кристиано Роналдо щял да получи петата си \"Златна топка\" на Айфеловата кула"}
