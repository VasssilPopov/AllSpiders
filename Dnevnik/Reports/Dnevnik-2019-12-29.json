{"url": "https://www.dnevnik.bg/bulgaria/2019/12/29/4010496_julti_jiletki_izlizat_v_pernik/", "text": "Гражданско шествие и молебен за преодоляване на безводието организира инициативен комитет \"Спаси Перник\" днес в града. По примера на протестиращите във Франция участниците ще носят жълти светлоотразителни жилетки, но организаторите призовават за спокойствие след  безредиците при протест през ноември.  С протест няма да напълним язовир \"Студена\", но ще поискаме ясно управление, конкретни отговори, съд и оставки на всички замесени и отговорни ръководни длъжностни лица за водната криза, заявяват организаторите. Те призовават участниците в шествието и молебена да не са употребили алкохол и да не нарушават обществения ред. Не се допуска носенето на оръжие, или други специално предназначени или приспособени предмети, които могат да се използват против живота и здравето на хората, или за причиняване на материални щети. \"Не извършвайте никакви провокативни действия срещу полицаите. Не забравяйте, че те също са перничани\", призовават организаторите. Протестиращите ще носят бутилки за вода без капачки. Шествието ще тръгне в 12.30 ч. от Съдебната палата, ще премине през центъра на града, като на площад \"Кракра\" ще огласи исканията на гражданите за преодоляване на безводието. В 13.30 ч. ще бъде отслужен молебен в централния пернишки храм \"Св.Иван Рилски\". Вчера  премиерът Бойко Борисов прогнозира , че преодоляването на кризата ще струва на държавата поне 20 млн. лв. Предстои полагането на 80 км нови тръби в замяна на износените, които са полагани през 50-те години на 20 в. Градът е на воден режим от средата на ноември, а в петък  бедственото положение там  беше удължено с 30 дни. Спецпрокуратурата разследва кой е виновен за бедствието. Проверяват се длъжностни лица от общинската и областната администрация в периода от 2017 г. до ноември 2019 г., неположили достатъчно грижи за водопреносната и водоснабдителната мрежа в общината и за стопанисването на водния ресурс в яз. \"Студена\". Спецпрокуратурата води разследване на обстоятелствата, което главният прокурор Иван Гешев  вчера взе на специален надзор.", "date": "2019.12.29", "title": "\"Жълти жилетки\" излизат в Перник"}
{"url": "https://www.dnevnik.bg/intervju/2019/12/29/4008649_kristof_iohansen_valdorfski_pedagog_elektronnite/", "text": "                         - Децата имат нужда от нещо повече от чисто интелектуално образование. Те трябва да изучат всяко умение, което носят в тялото си – трябва да изучат и главата, и ръката, и сърцето си. При нас, разбира се, също има сериозно интелектуално образование, но от другата страна стои и сериозната ни артистична работа. Чрез нея образоваме волята на децата. В изкуството трябва да упорстваш и да опитваш отново и отново, докато постигнеш успех. Когато рисуваш картина, трябва да се упражняваш, за да я направиш по-добра. Когато изучаваш музикално произведение, трябва да го повтаряш отново и отново. Във валдорфските училища изкуството е пътят към усилената работа, стремежът към усъвършенстване, тестването на собствените ни граници.  А от това имаме нужда и за интелектуалната си работа. Дори за да научиш чужд език, пак трябва да повтаряш. При нас има силен акцент върху творческата работа – това е усилен труд, на който ние много държим да възпитаме децата, защото ако човек е свикнал да полага усилие в творческата си работа, ще може да използва тези умения и в останалите аспекти от живота си. - Заложеното във валдорфската педагогика от Рудолф Щайнер преди сто години е много близо до ума – то е логично, базирано на физическото, психическото и емоционалното развитие на детето. Моделът на валдорфските училища е да развиват детето комплексно – еднакво важни са и математиката, и езиците, и общообразователните предмети, но и спортът, изкуството и народните танци, които в българското валдорфско училище са част от задължителната програма, а не избирателен предмет. Навсякъде се учи на \"епохи\" – всекидневни двучасови занимания по конкретен предмет в продължение на 3 до 4 седмици, навсякъде децата свирят на флейта, за да развиват дробовете си и да се спомогне оросяването на мозъка им сутрин рано, навсякъде има акцент върху движението, заниманията на открито, съвместните проекти, безвъзмездно и много активно участие на родителите. Това са основни общи характеристики на всички валдорфски училища. Но като цяло валдорфската педагогика е адаптивна и целта ѝ е да смислена при съответната културна, социална и, ако щете, географска биография на страната. - Родителите трябва да се научат да отстъпят крачка назад. Защото ако приемем, че детето е отделна личност, значи то само ще намери мястото си в живота и това не е мястото на майка му или на баща му, нито на учителите му. И то ще го направи – рано или късно животът винаги те води точно дотам, където е трябвало да стигнеш. Детето трябва да има възможност да размести въздуха с мечтите си и после да ги сграбчи и овладее. Една от особените черти на валдорфските ученици е, че усвояват повече от една професия. Понякога две или дори три – и след това си избират с какво искат да се занимават. Имат толкова голям интерес към света, толкова са любопитни, че не им стига да се задълбочат само в едно нещо.  Особеното обаче е, че във валдорфските училища учениците имат достъп до музикални инструменти, до изкуство, до истински машини, до различни професии. Начинът, по който е структурирана педагогиката, позволява истинско задълбочаване в предметите и детето може сравнително рано да разбере какви са влеченията му. И ние приемаме всичко това съвсем сериозно. В моето училище имаме музикални инструменти на стойност половин милион евро, не са пластмасови инструменти. - Разказваме приказки само на децата в детската градина и първи клас. По-нататък говорим за други неща: басни във втори клас, Стария завет - в трети, митология и фолклор - в четвърти и т.н. Разказването на приказки и на истории е упражнение за запаметяване на историята, защото на следващия ден децата трябва да я преразкажат. По този начин те се учат да запомнят неща, факти и нюанси. Най-късно в пети клас децата трябва да започнат да представят собствени проекти в словесна форма, да описват на \"висок\" език. Съгласен съм с Анщайн, родителите трябва да разказват или четат на децата си истории всеки ден. Но това трябва да не са фантастични, фантасмагорични истории. Колкото и да са популярни, те са за възрастни. На мен те може да ми харесат или да не ми харесат, но детето не разбира, че това не е реалният свят. Всичко, което децата учат, трябва да е свързано с реалния свят, за да го разберат. - Въпросът с технологиите е далеч по-прост, отколкото се говори. Най-големият човешки орган е кожата. Децата учат чрез кожата си. Ако винаги докосват един и същ материал, да речем пластмаса, тя винаги е гладка и студена. Те не научават нищо за себе си от това съприкосновение. Но ако непрекъснато работят с различни материали – различни видове дърво, кожа и камък, с метал, вода, лед – ако ги докосват с ръка, с крак, те научават собствените си граници.  Във валдорфските училища разбираме, че електронните устройства са част от живота ни, но е важно на каква възраст започваме да ги използваме. В детската градина това е нездравословно, разболява децата. Тогава тяхната задача е да схванат истинския свят и това е от първостепенна важност. Ако децата се интересуват от света, те не изпитват нужда от тези устройства, те правят други неща. В моя клас почти сто процента от децата свирят на инструмент и имат задълбочен интерес да го усвоят. Същото е и със спорта и езиците – интересува ги работата, а не машината. В Германия децата също знаят как да използват тези устройства, но да свирят на инструмент, да станат добри на футбол или да разберат как функционира дадена машина за тях е толкова по-интересно, че устройствата далеч не са приоритет, както в други части на света. За тях е интересно да общуват със съучениците си, с други деца и младежи по истински начин, а не посредством машина.  Ние, родителите, трябва да обръщаме много повече внимание на децата си. Образованието е усилен труд и за родителите. Как децата се държат в света, е задача на родителите. От съвсем ранна възраст децата трябва да имат отговорности, които да изпълняват всеки ден. Във формирането на света на детето най-трудното е да правиш една и съща задача всеки ден. Да подготвиш храната, да сложиш масата – рутината. Ние трябва да следваме такава рутина всеки ден в училище, но и вкъщи. Мога съвсем ясно да видя, че повечето деца не се учат на това вкъщи и после се учудваме защо не искат да изпълнят дадена задача в час. Вие, родителите, носите отговорност децата ви да са работливи, последователни, организирани.", "date": "2019.12.29", "title": "Кристоф Йохансен, валдорфски педагог: Електронните устройства са нездравословни за децата от детската градина"}
{"url": "https://www.dnevnik.bg/analizi/2019/12/29/4008644_2019_g_beshe_prelomna_za_boiko_borisov/", "text": "                         - Подсещат за нещо, което наистина не бива да забравяме: че демокрацията е постоянен референдум по класическата формула на Ернест Ренан. И че след 30 години махалото на промените не само у нас, но и почти навсякъде в Източна Европа, започна да се завръща в обратна посока. Въпросът е дали критична маса от граждани застават зад тези лозунги. - Ако говорим за \"родното поле\" – че два пъти ходихме на избори, без това да доведе до съществено пренареждане в политиката. Междувременно преживяхме дълга поредица от скандали, на които още не им се вижда краят. В резултат – дишаме трудно, а част от софийското поле е без вода. - Че статуквото се запазва. С известни корекции: имаме още малко Борисов, по-малко патриоти и едно по-разроено БСП. И още веднъж се видя, че София не е България. Над което трябва най-вече да се замислят извънпарламентарните демократи. - Като особено \"изпълнителна\" спрямо волята на Борисов и успяваща да съвмести в едно доста несъвместими проекти като Ф-16 и \"Белене\", плюс текущите скандали, съпътстващи почти всеки внесен законопроект. - В руслото на предвидимата предпазливост. Там максима е формулирана още от времето на Георги Кьосеиванов: \"Или е твърде рано, или е прекалено късно\". Нищо ново под слънцето. - Че и в България е възможен съдебен \"дуумвират\". В Русия той е чисто политически: Медведев след Путин и Путин след Медведев. Засега ние имаме Гешев след Цацаров, остава да видим ще има ли и Цацаров след Гешев. - Превземането на съдебната система от прокуратурата. То няма как да не предизвиква дебат – в по-казионния си вариант при президента или в по-неказионния – сред обществото. Така че създалата се ситуация е \"бременна\" с промени. - \"Апартаментгейт\", разбира се. Не защото изобщо сме се съмнявали, че в масовото разбиране на управляващите политиката е битово (до кичозност) опредметяване на текущи предимства. А защото голяма част от избирателите пак битово го прозряха - В някакъв смисъл 2019 г. бе наистина преломна за Борисов. Не само защото имаме вече Борисов без Цветанов, раздялата бе предизвестена отдавна. А защото за първи път (покрай \"Апартаментгейт\") Борисов усети сгромолясването на доверието към него, остана сам и панически тръгна да обикаля страната като \"човек от народа\". Имаме вече \"Борисов, познал отлива\", различен от \"Борисов на гребена на вълната\". Нещо, което го прави още по-податлив на всевъзможни компромиси. Въпросът е докога и докъде стигат те. - Има някаква особена симбиоза между \"двамата генерали\", вследствие на която щом единият изплува над повърхността, другият е в регрес. Това, което Румен Радев не успя да проумее и през 2019 г., е, че очакванията към него са съвсем различни: не да бъде президентска версия на БСП, а държавен глава, формулиращ приоритетите на нацията. Спадът на рейтинга му потвърждава, че той губи терен. - Българските избиратели. Заради изключителното им политическо търпение.", "date": "2019.12.29", "title": "2019 г. беше преломна за Бойко Борисов"}
{"url": "https://www.dnevnik.bg/bulgaria/2019/12/29/4010541_ako_nomerut_na_kolata_e_smenen_validnostta_na/", "text": "На сайта на Националното тол управление  www.bgtoll.bg  може да се проверява валидността на електронна винетка на автомобил, който е със сменен регистрационен номер, съобщи агенция \"Пътна инфраструктура\". Информацията може да се намери чрез бутона \"Проверка на е-винетка при пререгистрация на автомобил\", след като се въведе новият номер. Досега служители на Националното тол управление уведомяваха собствениците за прехвърлянето и валидността на е-винетката лично – по телефона или чрез електронната поща. Според нормативните разпоредби при промяна в регистрационния номер на пътното превозно средство собственикът или ползвателят следва в срок до три работни дни да заяви тази промяна в агенцията. Заявлението се подава в централното управление или в областните управления на АПИ, както и на електронния адрес info@bgtoll.bg . От началото на 2019 г. постъпилите и обработени заявления за прехвърляне на електронна винетка са близо 29 000. Собственикът или ползвателят на превозното средство запазва е-винетката с валидността на вече издадената. Заради невъзможността да се правят корекции в електронната система, отговорността за правилното въвеждане на данните за е-винетка - регистрационния номер, националността по регистрация, категорията на пътното превозно средство или периода на валидност, е на собственика или на ползвателя. Съгласно чл. 5 ал. 3 от Наредбата, в случай на неправилно декларирани данни се счита, че за автомобила не е платена пътна такса, напомня пътната администрация. Вписването на символите от регистрационния номер на пътните превозни средства в уеб сайта и мобилното приложение за купуване на електронна винетка може да бъде и на кирилица, и на латиница, но да съответства на символите в самия регистрационен номер. При изписването на номера се въвеждат само букви и цифри. В случай че регистрационният номер съдържа тире, точка или интервал, те не се въвеждат. Буквените символи от регистрационния номер се изписват с главни букви. Символите 0 (нула) и О (буква О) не са взаимозаменяеми. За цифра от номера трябва да се изпише 0 (нула), а за буква - О. Необходимо е потребителите внимателно да преглеждат и проверяват въведената от тях информация преди да потвърдят финалното плащане. Електронната система за събиране на пътни такси позволява покупката само на една винетка за един автомобил за даден период от време.", "date": "2019.12.29", "title": "Ако номерът на колата е сменен, валидността на винетката може да се провери онлайн"}
{"url": "https://www.dnevnik.bg/bulgaria/2019/12/29/4010555_osnovnite_putni_arterii_v_sofiia_sa_pochisteni_ot/", "text": "122 снегопочистващи машини са на терен в София и извършват обработки със смеси против заледяване, съобщи пресцентърът на Столичната община. Обработени са пътищата, по които се движат колите на масовия градски транспорт. Снегопочистващата техника започва работа по основните улици в районите, както и на вътрешноквартални улици. Опесъчени са пътищата в природен парк \"Витоша\" – Драгалевци - Алеко и Бояна - Златни мостове. В момента по-обилен е снеговалежът в южните квартали. Екипи на дирекция \"Аварийна помощ и превенция\" обхождат стръмни и опасни участъци в града, както и мостовите съоръжения, за да проверят състоянието им. Общината напомня на шофьорите да излизат на пътя само с добре оборудвани за зимата автомобили и да шофират със съобразена със зимната обстановка скорост.", "date": "2019.12.29", "title": "Основните пътни артерии в София са почистени от снега, отчете общината"}
{"url": "https://www.dnevnik.bg/sport/2019/12/29/4010542_nova_kontuziia_otlaga_zavrushtaneto_na_andi_muri/", "text": "Носителят на три титли от Големия шлем Анди Мъри няма да играе в началото на новия сезон заради контузия. Това обяви британецът само дни преди началото на новия турнир \"АТП къп\", с който трябва да бъде дадено началото на 2020 г. Мъри има проблем с таза, след като претърпя смяна на става през миналата година. В \"АТП къп\" бившият №1 в света  трябваше да се изправи срещу Григор Димитров , а след това да участва и на Australian Open. Мъри все още има защитен ранкинг в АТП, с което Великобритания получи покана за участие в надпреварата. \"За съжаление имам нови проблеми, които ще наложат да не играя в турнира, а по-късно и да не участвам в Australian open. Работих много здравоо и съм разочарован да не мога да играя обратно на корта\", каза Мъри. Британецът не пътува до Маями, където традицинно провежда предсезонната си подготовка. Той е почивал в продължение на седмица, но състоянието му не се е подобрило, което е наложило отказване от турнирите. Преди 11 месеца Мъри претърпя смяна на тазобедрена става, след което успя да се върне на корта. Той стана и първият играч, спечелил титла на сингъл с изкуствена става, след като  вдигна трофея в Антверпен . След оттеглянето на Мъри първа ракета на Великобритания ще бъде Даниел Еванс, който ще играе с Григор Димитров на 3 януари.", "date": "2019.12.29", "title": "Нова контузия отлага завръщането на Анди Мъри"}
{"url": "https://www.dnevnik.bg/sviat/2019/12/29/4010560_muj_napadna_s_machete_praznuvashti_hanuka_v_doma_na/", "text": "Петима души бяха намушкани при нападение с хладно оръжие срещу жилището на американски равин в нюйоркското предградие Монси, предадоха Франс прес и ДПА. Си Би Ес Ню Йорк съобщава, че в жилището на равина е влязъл мъж, който ранил с мачете няколко от събралите се по повод еврейския празник Ханука. В Монси живеят много евреи от хасидската общност. Всички ранени са евреи хасиди. Двама от тях са в критично състояние. Сред пострадалите е и синът на равина. Според очевидци предполагаемият нападател е избягал с автомобил. По данни на в. \"Ню Йорк таймс\" по-късно той е бил заловен в Харлем. В Ню Йорк бяха въведени засилени мерки за сигурност заради серия от нападения срещу евреи, извършени вероятно по антисемитски подбуди. Допълнителни полицейски сили бяха разположени в части на Бруклин, в които живеят значителен брой евреи, съобщи в Туитър кметът на Ню Йорк Бил де Блазио. В Ню Йорк се намира една от най-големите еврейски общности в света. /БТА", "date": "2019.12.29", "title": "Мъж нападна с мачете празнуващи Ханука в дома на равин в Ню Йорк"}
{"url": "https://www.dnevnik.bg/razvlechenie/2019/12/29/4010561_ornela_muti_uchi_ruski_za_da_vzeme_grajdanstvo/", "text": "Италианската кинозвезда от 70-те г. на 20 в. Орнела Мути учи руски език и би искала да вземе руско гражданство, съобщи ТАСС. Актрисата съобщила за намеренията си на руски журналисти вчера в Москва докато разглеждала изложба на художника Никас Сафонов, автор на нейни портрети. Мути каза, че има разрешение за постоянно пребиваване в Русия, но не е подготвила нужните документи за гражданство. Имала и уверенията на властите, че ако кандидатства, ще получи паспорт. По думите на актрисата неин дядо е бил медик в руския царски двор, а майка й - пианистка.  Орнела Мути е работила в киното с режисьорите Дамяно Дамяни, Дино Ризи, Франческо Роси, Марио Моничели. Наскоро беше и в България за фестивал на италианското кино. Властите в Русия насърчават западни кинозвезди да взимат руско гражданство. Сред тях са Стивън Сегал и Жерар Депардийо. Това лято руски медии писаха, че и Ерик Робъртс имал подобно желание.", "date": "2019.12.29", "title": "Орнела Мути учи руски, за да вземе гражданство"}
{"url": "https://www.dnevnik.bg/sviat/2019/12/29/4010563_putin_suzdade_zveno_za_mejdunarodna_informacionna/", "text": "Към Министерството на външните работи на Русия се създава 42-ри департамент, който ще се занимава с разработката и реализацията на държавната политика в областта на информационната сигурност и ще се бори с използването на информационните технологии за военно-политически, терористични и други престъпни цели. Това се казва в официално съобщение на ведомството. В него се казва, че указът за създаването на звеното е подписан днес от президента Владимир Путин. Отделът ще курира международно-политическите аспекти при използването на интернет и дейността на международните организации и форуми в тази област. Очаква се новото звено да подготви предложения за подобряване на нормативната база при международното сътрудничество с държави, организации и компетентни неправителствени организации от чужбина, работещи в областта на информационната сигурност, се казва в съобщението. Ще разработва и съгласува международни спогодби в тази област. Департаментът ще разработва и национални мерки за информационна сигурност в международните отношения.", "date": "2019.12.29", "title": "Путин създаде звено за международна информационна сигурност"}
{"url": "https://www.dnevnik.bg/bulgaria/2019/12/29/4010569_ninova_poiska_sreshta_s_glavniia_prokuror_zaradi/", "text": "Председателят на БСП Корнелия Нинова ще се срещне идната седмица с главния прокурор Иван Гешев по нейна молба, за да обсъдят хода на разследването на безводието в Перник. Гешев пое под специален надзор разследванията за кризата в града, който е на воден режим от средата на ноември. След посещение в Перник днес и разговор с кмета Станислав Владимиров (БСП), кметове на населени места, общински съветници и граждани, Нинова каза, цитирана от пресцентъра си, че хората очакват от БСП реакция по въпроса за отговорността за водната криза. \"Премиерът постоянно прехвърля вината на ВиК дружеството и на общината, но е факт, че въпросното дружество е пускало водата само след направени заявки и разрешение от министерството, т.е. отговорността е и при министрите\", заяви Нинова. В разговор с Гешев двамата са се разбрали да се видят на 6 януари, съобщи БСП. Разследването на Специализираната прокуратура е за безстопанственост и се води срещу длъжностни лица от общинската и областната администрация. То е за това, че в периода от 2017 г. до ноември 2019 г. не са положили достатъчно грижи съответно за водопреносната и водоснабдителната мрежа в община Перник и за стопанисването на водния ресурс в яз. \"Студена\". От това са настъпили значителни вредни последици. Предмет на разследване са действия или бездействия на длъжностни лица във \"ВиК - Перник\" ООД, Община Перник, Областна администрация и Басейнова дирекция-Западнобеломорски басейн в Благоевград. Преди това окръжната прокуратура в Перник беше стигнала до извода, че   отговорни за кризата  са и министрите на околната среда и на регионалното развитие Нено Димов и Петя Аврамова. Досега заради кризата  бе сменен областният управител  на Перник. Преди дни премиерът командирова в града министъра на икономиката Емил Караниколов да следи работите по осигуряването на вода. Бедственото положение ще продължи още месец.", "date": "2019.12.29", "title": "Нинова поиска среща с главния прокурор заради безводието в Перник"}
{"url": "https://www.dnevnik.bg/sviat/2019/12/29/4010571_zapochna_razmiana_na_plennici_mejdu_ukraina_i/", "text": "Започна размяната на пленници между украинските правителствени сили и проруските сепаратисти в Източна Украйна, съобщи канцеларията на украинския президент, цитирана от БТА. Споразумението за размяната беше сключено по-рано този месец в Париж от руския президент Владимир Путин и украинския му колега Володимир Зеленски. Размяната се извършва на пропускателния пункт \"Майорское\" близо до град Горливка (на украински език Хорливка) в Донецка област.      Според представител на самопровъзгласилата се Донецка народна република (ДНР), цитиран от руската агенция РИА Новости, се очаква Киев да предаде 87 сепаратисти, а Донецк и Луганск - 55 души. При размяната преди две години също нямаше аритметично равенство - Украйна предаде 233-ма задържани взамяна на освобождаването на 73-ма души. Руската секция на Би Би Си съобщава, че обект на размяна са и бойци от подразделението \"Беркут\", обвинявани за разстрела на хора на Майдана през февруари 2014 г. Късно снощи Апелативният съд в Киев е променил мярката за неотклонение и е освободил от ареста трима от тях, а други двама са били освободени по-рано. ", "date": "2019.12.29", "title": "Започна размяна на пленници между Украйна и сепаратистите"}
{"url": "https://www.dnevnik.bg/sport/2019/12/29/4010558_nai-dramatichnite_pobedni_koshove_v_nba_za/", "text": "Драматични, зрелищни и решителни - Националната баскетболна асоциация (НБА) подбра част от най-добрите победни кошове на изминалото десетилетие.", "date": "2019.12.29", "title": ""}
{"url": "https://www.dnevnik.bg/bulgaria/2019/12/29/4010580_pernichani_izliazoha_na_protest_sreshtu_bezvodieto/", "text": "Жители на Перник излязоха днес на протест срещу безводието в града и настояха виновните за източването на язовир \"Студена\", който е основен водоизточник за града, да бъдат наказани. Те носеха символично жълти жилетки по подобие ва протестиращите във Франция. Участници в протеста, организиран от инициативния комитет \"Спаси Перник\" заявиха, че исканията им не са политически, а хуманитарни, се вижда от видеоклипове, разпространявани в социални мрежи. Недоволните казаха \"Не\" на увеличаването на цената на водата, съобщи БТА. Те поискаха да се редуцират сметките за вода и да не се плаща като питейна, поради негодността й като такава в момента. Гражданите настояха също за присъединяването на алтернативни водоизточници за захранване на общината с вода, подмяна на водопреносната мрежа в града и безвъзмездна помощ от страна на държавата за справяне с кризата и преодоляване на негативните последици от нея. Беше предложено да има граждански контрол над средствата, които постъпват за справяне с кризата. В града днес пристигнаха министърът на икономиката Емил Караниколов и зам.-министърът на регионалното развитие Николай Нанков, които участваха в заседание на кризисния щаб. За среща с кмета и граждани в Перник дойде и  лидерът на БСП Корнелия Нинова. Кметът: Горе главата, има разбиране от премиера \"Перничани, това което искам е ПЪЛНА подмяна на водопровода на град Перник. Трябва да сменим веднъж завинаги тези прогнили тръби, от които пием вода (малкото, която не изтича по улиците). Ще използвам водната криза, за да свършим това МНОГО ВАЖНО И ГОЛЯМО нещо за Перник\", написа в профила си във \"Фейсбук\" кметът Станислав Владимиров (БСП). Той призова съггражданите си да стискат палци и увери, че засега преговорите с правителството вървят добре и среща разбиране от премиера за този мегапроект. \"Горе главата!Трудно е за всички ни! Нека кризата ни направи още по-задружни и излезем от нея по-силни от всякога\", призова кметът. Ще се подобрява пречистването, за да се използва и мъртвият обем на язовира      От утре започват реалните дейности по изграждане на нов утаител на пречиствателната станция за питейни води на Перник, съобщи зам.-министър Нанков, цитиран от БТА. По думите му това ще доведе до по-добро качество на подаваната към Перник вода и ще гарантира използването на водата и от мъртвия обем на язовир \"Студена\". Мярката се налага и понеже заради валежите в язовира влиза по-мътна вода, посочи министърът на икономиката Емил Караниколов. Той уточни, че вече са почистени няколко водни канала, по които да влиза по-сериозен приток към \"Студена\". Държавата ще финансира чисто ново трасе до сега съществуващия клон 2, посочи също Караниколов. То ще преминава отново през имоти - собственост на \"Стомана Индъстри\". Дружеството обаче имало готовност да дари тази част от тях, през която ще преминава тръбопроводът. От утре започва изчистване на трасето, тъй като клон 2 е изключително важен, подчерта Караниколов. Клон 2 и Батановският водопровод са с най-тежки водозагуби, допълни Нанков. По думите му трасето на клон 2 и неговата реконструкция са включени в големия проект за воден цикъл на Перник. Тази част ще бъде изключена от големия проект и ще бъде направена аварийно, посочи Нанков. Прогнозната стойност на обекта е 2 млн. лв.  \"Два дни правим обследване по планината.Това, което виждаме, е, че има вода\", каза Караниколов. По думите му са необходими 2 дни, за да се уточни технически как ще бъде докарана до язовир \"Студена\", като същевременно осигуреният дебит бъде съобразен с опазването на околната среда. Затова днес геолози и представители на МОСВ съгласуват действията си. От пещерите и галериите се очаква дебит от около 200-300л /сек. Започваме работа до два дни за пълненето на язовира, но е много важно да покрием и ВиК системата, подчерта Караниколов. Кметът е подал искане, което ще бъде остойностено в края на деня за 68 км водопроводна мрежа в рамките на града. Касае са за пълна подмяна на водопровода на около 15 улици и канализацията на две улици. Финансирането на стойност около 20 млн. лв. ще бъде осигурено от държавата, потвърди министърът казаното вчера от премиера Бойко Борисов. МРРБ сключи два договора - за хидрогеоложко проучване и за почистване на два канала, посочи Нанков. Той уточни, че заради тежки здравословни проблеми на новоназначения прокурист на ВиК от понеделник оперативното ръководство на пернишкото ВиК ще поеме главният инженер на ВиК Стара Загора. Със заем от други държавни предприятия с принципал МРРБ ще осигурим средства за оперативни разходи, каза Нанков. Перник е на воден режим от 18 ноември и е в бедствено положение, което ще продължи поне до 28 януари.", "date": "2019.12.29", "title": "Перничани излязоха на протест срещу безводието, държавата ускорява пречистването"}
{"url": "https://www.dnevnik.bg/sport/2019/12/29/4010585_petur_stoichev_e_sred_nominiranite_za_nai-dobur_pluvec/", "text": "Петър Стойчев е сред номинираните за най-добър плувец в открити води от Световната асоциация по плуване в открити води (WOWSA) за 2019 г. Организацията оцени високо постиженията на българина през годината, който спечели световната титла в ледени води в Мурманск, Русия. Стойчев вече е бил избиран за №1 сред плувците в открити води, като това се случи преди 10 години - 2009. Освен това през 2020 г. Стойчев ще бъде награден с приза \"Посейдон\" за приноса си към развитието на маратонското плуване. Събитието ще бъде на 2 май в Ню Йорк. Българският плувец успешно плува на Южния полюс, ставайки  първият шампион на Антарктида , а следващата му цел е да  плува и във водите на Северния ледовит океан .", "date": "2019.12.29", "title": "Петър Стойчев е сред номинираните за най-добър плувец в открити води"}
{"url": "https://www.dnevnik.bg/analizi/2019/12/29/4010466_bias_li_beshe_tova_hiliadi_ne_iskaha_prez_1989_g/", "text": "                         На 29 декември 1989 г. пленумът на ЦК на БКП обяви връщането на насилствено отнетите имена на турците и мюсюлманите в България (в документите на пленума формулата е подсказана от османиста Страшимир Димитров: \"тюркоезично и мюсюлманско население\"). Провежданата от авторитарния режим на Тодор Живков политика беше обявена за \"груба политическа грешка\", при която са били извършени \"извращения на конституционни права на български граждани\". Разрешаваше се използването на майчин език \"в битовото общуване\". Разбира се, турското и мюсюлманско население в страната посрещна с радост вестта. В предновогодишната \"Панорама\" Иван Гарелов поиска извинение от турците, задето през лятото им е тикал микрофона в носа и е издевателствал над човешкото им нещастие. В решението на пленума на ЦК се посочваше изрично, че \"низовите кадри\" не носят отговорност за предишната политика. Ала реакцията в страната и особено в районите със смесено население не закъсня, въпреки идващите празнични дни. Особено развълнувани се оказаха българите в Кърджалийска и Разградска област. Замесените в предишната политика организираха набързо протестни митинги срещу връщането на рождените имена. В следващите дни и на други места в страната се получи подкрепа за протестиращите в Разград и Кърджали. С трикольорна лента на ревера много българи из страната стачкуваха ефективно или символично срещу връщането на рождените имена на българските турци и мюсюлмани. Мобилизирани от цялата страна се насочиха към столицата. Когато днес, след 30 години, чета старите броеве на вестниците от първите дни на 1990 г., ми е трудно да се отърва от усещането, че множествата приличат много на днешните групи, заклеймяващи Истанбулската конвенция или борещи се с норвежците, които само мислят как да ни откраднат децата. Какво ли не се чу по време на тези протести през студените януарски дни на 1990 г. Страната се оказа залята от нетолерантност, туркофобия и ксенофобия. По някакъв начин те изхождаха от дълбинни психически недра на нацията, но и бяха култивирани допълнително през последните десетилетия на комунистическа и живкова България чрез образователната система, тенденциозната наука и официалната пропаганда. Лозунгите по митингите бяха някакъв своеобразен парад на човешката глупост, на политическата и гражданската безпросветност. Те демонстрираха докъде беше успял да доведе немалки части от българското общество тоталитарния режим и особено политиката му на асимилация от последните пет години и на етническо прочистване от лятото на 1989 г. Тези лозунги гласяха: \"България – на българите.\" \"Спрете потурчването на България.\", \"Турците – в Турция.\", \"Да няма почва за пантюркизъм!\", \"Не решавайте вместо нас!\", \"Море войводо, глава си давам, България не давам!\", \"Кой целуваше турска земя?\", \"България – родина на всички българи\", \"Националният въпрос се решава от нацията.\" Хора под пагон от БНА и МВР, дългогодишни служители на Държавна сигурност, сами участници в т. нар. Възродителен процес, открито се включваха в митингите и дори вземаха думата и произнасяха речи. Тълпата радостна скандираше \"Армията с нас!\" Не минаваше и без редовните слухове, изработени от ДС през последните години, че на редица места в страната турците развели вече турското знаме и издигали лозунги за \"автономия\", та даже и определили нейната столица. Митингите предлагаха и решение на проблема с връщането на рождените имена, крещейки \"Референдум, референдум!\". Искаше се и забрана на турската реч. Имаше и настоявания за преместване на столицата, тъй като София е станала гнездо на новопоявилата се опозиция и е накарала властта да се огъне и върне мюсюлманските имена. Тежката наука, обвързана с \"Възродителния процес\" от предходните години, също даде едно рамо. В предаването \"Всяка неделя\" завърналият се от Кърджали акад. Илчо Димитров се скара на Кеворк Кеворкян, задето дал на Анжел Вагенщайн да каже, че в миналото си България винаги е била етническа мозайка и хората са живели мирно помежду си. Академикът поясни, че това е страна само на \"българското племе\". Накрая протестите завършиха с институционализиране на организацията Общонароден комитет за защита на националните имнтереси (ОКЗНИ), в който предстоше да попаднат не само милиционери и хора от ДС, но също и немалко представители на т. нар. хуманитарна интелигецния с все още ненашумелия Божидар Димитров. На Ахмед Доган бяха предоставени всички възможни аргументи на света да си направи негова си партия. И целият този протестен вой беше насочен срещу какво? Срещу това, че се слагаше край на политиката на асимилация. Това беше политика, свързана с насилствено преименуване, включително и на починали; с обкръжения и обсади на турски села; с прекъсвания на телефонни връзки и забрани за придвижване между населени места; с набези на милиция, военни части и пожарни коли; с употреба на сълзотворен газ и хеликоптери; с кръстосване на танкове по селските улици; с влизания на въоръжени хора в домовете на нищо неподозоращи турци; с глоби за употреба на турска реч; с побоища и малтретиране от професионални биячи; с насъскване на кучета срещу хора; с гаври с мирното турско население; с разгонване на мирни демонстрации с въоръжена сила; с въдворявания в ТВО \"Белене\", както и в концентрационните лагери в Бобовдол и Александрово, без никакъво разследване, съд и присъди; със заливане на мъже, жени и деца в януарския студ от пожарните коли; с убийства; с прегазени с автомобили хора; интерниране включително на жени и деца в отдалечени райони на страната. За дълбоките психически травми, преживени от турците и мюсюлманите в България през онези години, можем само да гадаем. Имената пък на селища като Бенковски, Момчилград, Млечино, Могиляне, Груево, Ябланово, Новачево, Крепча, Голямо Градище и други ще останат завинаги места на национален позор. На фона на всичко това протестите след решението на 29 декември 1989 г. бяха истински срам за българската нация, за българската образователна система, за българската наука. Споменатите лозунги само свидетелстват за финалното морално оскотяване при късния комунизъм. А и днес някъде чувам, че от университетската катедра продължавало да се преподава всичко това като \"шанс за интеграция на турците в българската нация\". Може би и затова през последните години имаме едно своеобразно завръщане към беса на януарските дни на 1990 г. Не е трудно да го забележим в истериите около Истанбулската конвенция или Закона за закрила на детето. Ето защо трябва да се говори истината за онези дни, а актът на насилственото преименуване и политиката зад него да бъдат искрено осъдени и заклеймени без всякакви уговорки, спекулиращи с модерната напоследък \"национална сигурност\". За да не се повтори никога вече.", "date": "2019.12.29", "title": "Бяс ли беше това? През 1989 г. хиляди не искаха мюсюлманите да имат права"}
{"url": "https://www.dnevnik.bg/analizi/2019/12/29/4010497_pomislihte_li_purvo_da_optimizirate_razhodite_predi_da/", "text": "                         По повод заема, който беше гласуван – много пъти се повтори в зала как не става въпрос за вземане на заем, как сега само почваме да преговаряме, да не слагаме каруцата пред коня и т.н. Гласувах твърдо \"против\" и от самото начало не падам в капана на \"ама нека видим първо какво ще стане и какво ще договорим\". Тук става въпрос за елементарна психология. Естествено, че няма как кметът да ни стовари такъв заем изведнъж да го гласуваме в началото на мандата. Естествено, че ще започне отдалече, постепенно, ще ни настройва, ще ни обработва со кротце, со благо и така, докато наистина не го вземем този заем. За всички е ясно, че останалото е за пред публиката танци. Липсва елементарна финансова дисциплина. Липсва главното и основно правило ПЪРВО да се оптимизират разходите и после да се търсят постъпленията. Това аз лично се изморих да го питам по време на комисиите до степен, че не го попитах ПАК в зала – помислихте ли първо да оптимизирате разходите, преди да вдигате такса смет, преди да вдигате данъците, преди да взимате заеми? Направихте ли анализ на изразходваните средства от общинските предприятия? Струва ли наистина (примерно) 1 км велоалея 100 хиляди лева?! И на предната сесия попитах кмета защо първо не направи анализ – отдел по отдел – на цялата администрация, преди да предлага \"преструктуриране\" и нови зам.-кметове? Защо Като анализирате, като оптимизирате. Имам една супер любима приказка от детството още – мисля, че беше на Братя Грим – тогава разни принцове търсеха съкровище в един зловещ замък, пълен с боклуци, прах и тъмнота, и никой не намираше нищо. Накрая единственият умник реши първо да изчисти замъка, за да вижда изобщо какво прави и къде търси. И като излъска и изчисти всичко – оказа се, че самият замък е съкровището, всяка мебел, всяка вещ вътре беше от злато и реално парите си бяха там, ама кой да ги види. Та така.", "date": "2019.12.29", "title": "Помислихте ли първо да оптимизирате разходите, преди да взимате заеми"}
{"url": "https://www.dnevnik.bg/sport/2019/12/29/4010521_uvolneniiata_vuv_visshata_liga_produljiha_s_manuel/", "text": "Уволненията във Висшата лига продължиха с Мануел Пелегрини. \"Уест хем\" се раздели с чилиеца след четвъртата загуба в последните пет мача. Тя дойде при 1:2 срещу \"Лестър\" като домакин и остави \"чуковете\" в затруднено положение. Отборът е с 19 точки и има пет победи през сезона и се намира в опасната зона в дъното. Пелегрини е шестият уволнен мениджър за сезона в елита на английския футбол. Сред засегнатите вече се оказаха треньорите и на други два отбора от Лондон -  Маурисио Почетино от \"Тотнъм\"  и  Унай Емери от \"Арсенал\" . \"С огромно разочарование трябваше да вземем това решение\", заяви президентът на \"Уест хем\" Дейвид Съливан. \"Мануел е джентълмен и беше истинско удоволствие да работим с човек от този калибър. Въпреки това стана ясно, че промяната е наложителна, за да върнем клуба към пътя, отговарящ на амбициите ни за сезона\", добави Съливан. И посочи, че целта е смяната да е в този момент, за да има достатъчно време новият мениджър да постигне резултати.", "date": "2019.12.29", "title": "Уволненията във Висшата лига продължиха с Мануел Пелегрини"}
{"url": "https://www.dnevnik.bg/sport/2019/12/29/4010587_shifrin_zakri_2019_g_s_nova_pobeda_v_svetovnata_kupa/", "text": "Микаела Шифрин  записа втора победа  в австрийския курорт Лиенц и увеличи сметката си в Световната купа на 64 успеха. Американката триумфира в слалома с убедително представяне и затвърди отличната си форма след победата в гигантския слалом ден по-рано. Шифрин, която спечели шест пъти малкия глобус в дисциплината, доминира и през този сезон. Тя спечели класическите стартовете в Леви и Килингтън, като само пропусна да триумфира в паралелния слалом в Сен Мориц. Втора зад Шифрин се нареди Петра Влъхова. Словачката караше добре и в двата манша, без особени грешки, но американката отново намери по-висока скорост. Шифрин имаше аванс от 26 стотни след първия манш, но във второто спускане беше още по-убедителна, за да спечели с 61 стотни. Трета се нареди швейцарката Мишел Гизин на 1.72 секунди. В топ 10 влязоха още Катарина Линсбергер, Кристина Акерман, Лена Дюр, Алин Данио, Мина Фюрст Холтман, Лоранс Сен Жермен и Мета Хроват. Победата е втора за Шифрин в слалома в Лиенц, както и общо 12-а на австрийска територия. Общо победите на американката в дисциплината слалом са 43, с три повече от легендата Ингемар Стенмарк. \"Опитах се да дам максимална газ във втория манш, дори не помня какво стана, но явно е било добре. Петра беше много силна и в двата манша, затова трябваше да дам 110% от себе си\", каза американката. В генералното класиране в Световната купа Шифрин води със 746 точки, а втората Федерика Бриньоне име 451. Трета е Влъхова с 413. Следващият старт за сезона е на 4 януари в Загреб, когато отново има слалом.", "date": "2019.12.29", "title": "Шифрин закри 2019 г. с нова победа в Световната купа"}
{"url": "https://www.dnevnik.bg/photos/2019/12/27/4008776_fotogaleriia_nai-dobrite_sportni_snimki_na_lapbg_za/", "text": "Нощта на скоковете\" предостави възможност за улавянето на отлични кадри.", "date": "2019.12.29", "title": "Фотогалерия: Най-добрите спортни снимки на LAP.bg за 2019 г., част 2"}
{"url": "https://www.dnevnik.bg/bulgaria/2019/12/29/4010586_obichaen_sniag_i_stud_ochakvat_sinopticite_prez_ianuari/", "text": "Температури около и над нормата и валежи около и под нормата очакват синоптиците през януари 2020 г. съобщи \"Фокус\" като цитира дежурния синоптик Красимир Стоев от Националния институт по метеорология и хидрология (НИМХ). В началото на месеца слънцето в София изгрява в 7 ч. и 56 мин. и залязва в 17 ч. и 03 мин. Продължителността на деня е 9 ч. и 07 мин. До края на месеца продължителността на деня ще нарасне до 9 ч. и 55 мин.Фазите на Луната през месеца са: 3 януари - първа четвърт, 10 януари - пълнолуние, 17 януари - последна четвърт и на 24 януари - новолуние. Тази година през януари се очаква средната месечна температура да бъде около и над нормата, която в Северна България и високите полета е между минус 3 и 0°, по Черноморието, в Горнотракийската низина и долината на Струма – от 0 до 3° а в планинските райони – между минус 8 и минус 3°. Месечната сума на валежите ще бъде около и под нормата, която е между 30 и 60 л/кв.м, в планините и най-южните райони – между 60 и 110 л/кв.м. Най-ниските температури през януари ще бъдат между минус 15° и минус 10°, по Черноморието - около минус 5°, а най-високите – между 10° и 15°. В началото на месеца от север ще нахлува студен въздух и ще застудее още. На места ще превали слаб сняг. Към 3 - 4-ти януари се очаква повишение на температурите. Ще има разкъсана облачност, на места и до слънчево. В средата на десетдневието от север ще нахлуе студен въздух и температурите ще се понижат отново. На места ще превали слабо, предимно сняг. В края на десетдневието се повишава вероятността за валежи и за понижение на температурите. През първите дни от второто десетдневие ще има условия за валежи. От север ще нахлува студен въздух и в по-голямата част от страната ще вали сняг и ще се образува снежна покривка. В средата на периода валежите ще спрат и до края на десетдневието валежи не се очакват. През третото десетдневие температурите ще бъдат близки до обичайните. Около 22-ри, 25-ти и в края на месеца ще има валежи предимно от сняг.", "date": "2019.12.29", "title": "Обичаен сняг и студ очакват синоптиците през януари"}
{"url": "https://www.dnevnik.bg/gradska_sreda/2019/12/29/4010590_ot_kolchetata_na_grafa_do_suboreniia_jp_zavod_-_koi_e/", "text": "Обществеността има седем възможности за избор на \"градски бъг на годината\" - една от категориите в конкурса в годишните награди на платформата за архитектурна критика и публицистика WhATA за 2019 г. Номинациите са обявени вчера, а срокът за гласуване е 31 януари. Номинациите и наградите се определят от журито на платформата, което всяка година от 2010 г. насам ги обявява във витуралното пространство, като публиката може да отличи своя фаворит онлайн.       води листата на номинираните феномени в градската среда. \"Честно, не очаквахме драмата с ограничителите по \"Графа\" да свърши така. След всички гранитни кубове и призми стигнахме до избор между стоманени \"габъри\" и любимите чугунени колчета (a.k.a. \"боларди\") и в крайна сметка бяха избрани колчетата. И така пропуснахме шанса да получим първата споделена улица в България\", коментират инициаторите на конкурса. Миналата година за \"градски бъг\" беше обявен ремонтът на ул. \"Граф Игнатиев\", където именно са разположени въпросните колчета.       - замразеният небостъргач в софийския кв. \"Лозенец\" е предложен за гласуване заради политическия скандал около имотите на властта, в които попадна строителната компания \"Артекс\" и придружилия го спор законен ли е проектът. Делото по казуса във Върховния административен съд е насрочено за края на март 2020. Въпросът е, ако \"Златен век\" се окаже законен, това по-малко вреден за градската среда ли ще го направи, питат членовете на WhATA.      Казусът около   е дълъг и се обяснява трудно. За момента обаче от него губим всички - това е кратката мотивировка на третата номинация.  Правителството отпусна 95.4 млн. лева  за дострояването на сградата - полуразрушен строеж, изоставен преди повече от 30 години и определен за премахване от Столична община през 2011 г. Всяка година в тези награди присъства по някоя ненужно съборена сграда. През тази година това е   зад Централна гара в София,  ненужно разрушен през ноември . Но не само тя. о беше една от най-характерните сгради в центъра, но бе съборена, за да отвори място за мол. \"Завършено през 1974 по проект на арх. Таньо Белев, киното беше соц интерпретация на търновското средновековие, но носеше нещо и от духа на Луис Кан със своите едри, монолитни форми, изявени арки и тухлена облицовка. Като всяко подобно кино в един момент и това затваря врати и е превърнато в битпазар от магазини, ресторанти, дискотека, бинго. Забележителните тухлени фасади започват да се рушат, опасани от грозни тенекиени навеси, черва от въздуховоди и струпеи от климатици. Малко бяха кино сградите с толкова специфична архитектура у нас. Сега на мястото на \"Полтава\" ще се строи търговски център. А ние ще продължим да мечтаем някога някой инвеститор да поеме риска и да пробва да реконструира наследството, вместо просто да го бута\", се казва в мотивите за номинацията.      на площад \"Велчова завера\" в София е включена в негативната селекция, защото е \"зле пропорционирана, със скандални разпределения и отчетлив дъх на дубайски кич\".      В края на юни във варненското село Неофит Рилски отвори врати рекламираният като най-голям  в света, част от мащабна туристическа инициатива. Дошлите на откриването обаче се оказаха на строителна площадка. Оказа се, че дружеството, което стои зад парка, набира пари след емитиране на 1 млн. акции, които обаче не се предлагат публично на фондовата борса.  Разследване на \"Капитал\"  показа съмнителни схеми за привличане на нови акционери, макар изпълнителният директор Ивелин Михайлов да твърди, че фирмата не продава акции, а набира съдружници. (Фотогалерия от откриването вижте  тук ). Когaто някой тръгне да вдига многометрови статуи на тракийски стрелци на входа на чисто нов Дисниленд, пълен с фалшиви крепости, форуми, базилики и гробници, винаги има нещо гнило, коментират инициаторите на конкурса в обосновката си да номинират и този обект. ", "date": "2019.12.29", "title": "От колчетата на Графа до съборения жп завод - кой е градският бъг на годината"}
{"url": "https://www.dnevnik.bg/sport/2019/12/29/4010599_reindjurs_nadvi_seltik_v_golemiia_shotlandski_sblusuk/", "text": "С вдъхновена игра \"Рейнджърс\" победи \"Селтик\" като гост с 2:1 в големия шотландски сблъсък. Дербито от 21-ия кръг в местната Висша лига върна интригата за първата позиция, като авансът на \"детелините\" вече е само две точки. Сблъсъкът на \"Селтик парк\" беше изпълнен с драматични моменти, сред които пропусната дузпа за домакините, както и червен картон за гостуващия тим в края. \"Рейнджърс\" два пъти излизаше напред в резултата, за да успее да спечели. Райън Кент откри в 36-ата минута с хубаво изпълнение с левия крак. Голът падна само три минути, след като Райън Кристи пропусна дузпа за \"Селтик\", когато ударът му беше спасен от Адам Макгрегър.      В края на първата част \"Селтик\" изравни, при това с късмет. Удар на Макгрегър рикошира в централния нападател Едуард и влетя в мрежата. В 56-ата минута \"Рейнджърс\" отново поведе с гол на хърватския централен защитник Никола Катич, който засече центриране на Баришич. Победата е 162-а за \"Рейнджърс\" в голямото дерби на Шотландия, известно като \"Старата фирма\". Това беше и 420-и сблъсък между двата тима от Глагоу. Това е и първа победа за \"Рейнджърс\" като гост в дербито от девет години. Дотук през сезона \"Селтик\" нямаше загуба на своя стадион и беше с 10 поредни успеха и пълен актив като домакин. Поражението прекъсна и серия от 11 поредни победи в шампионата. Загубата е първа за \"Селтик\" на стадиона му от 13 май 2018 г. \"Рейнджърс\" изостава само с две точки от първата позиция, но има и мач по-малко от \"детелините\".     ", "date": "2019.12.29", "title": "\"Рейнджърс\" надви \"Селтик\" в големия шотландски сблъсък"}
{"url": "https://www.dnevnik.bg/sport/2019/12/29/4010603_dortmund_podpisa_sus_senzaciiata_erling_braut_holand/", "text": "\"Борусия\" (Дортмунд) спечели надпреварата за подписа на нападателя Ерлинг Браут Холанд и го привлече от австрийския \"Залцбург\". Норвежецът прекара само година в тима на концерна \"Ред бул\", но направи страхотно впечатление с представянетоо си. През този сезон 19-годишният Холанд вкара 28 гола в 22 мача във всички турнири. В Шампионската лига той се разписа осем пъти в шест срещи и стана един от малкото играчи, реализирал във всеки двубой от груповата фаза. Норвежецът подписа с жълто-черните до 2024 г., съобщиха от германския клуб. Интерес към Холанд имаха \"Ливърпул\", \"Манчестър юнайтед\", \"Ювентус\" и още няколко от топ клубовете в Европа. В крайна сметка той се присъединява към \"Дортмунд\", където играят някои от най-добрите млади футболисти в Европа. Жълто-черните са четвърти в Бундеслигата след есенния дял в шампионата с 30 точки, седем по-малко от лидера \"Лайпциг\".   \"Разговарях активно с шефовете на клуба, по-специално с Ханс-Йоаким Вацке, Михаел Цорк и треньора Люсиен Фавър. От първия миг имах усещането, че всички те ме искат много силно и моето желание е същото, да играя пред невероятната публика на \"Дортмунд\", каза норвежецът. По непотвърдена информация сумата по трансфера е 22 милиона евро. Самият Холанд е оценяван на много по-голяма сума от редица експерти в Европа.", "date": "2019.12.29", "title": "\"Дортмунд\" подписа със сензацията Ерлинг Браут Холанд"}
{"url": "https://www.dnevnik.bg/sviat/2019/12/29/4010605_razmianata_na_plennici_mejdu_kiev_i_donbas_prikljuchi/", "text": "В рамките на договорена размяна Киев предаде днес на Донецк и Луганск всички лица, държани от властите на Украйна, предаде ТАСС. Според агенцията лицата, освободени от украинските власти, са доставени на територията на т. нар. Донецка народна република - едно от двете сепаратистки формирования в Донбас. Същевременно продължава процедурата, с която властите в Донбас предават задържани там лица на Киев. На КПП \"Майорское\" близо до град Горливка (на украински език Хорливка) в Донецка област се извива дълга опашка от хора, които се готвят да отпътуват за Украйна. По-рано двама пленници отказаха да се върнат в Украйна. Точният брой на хората, предадени вече от Киев на властите в Донбас, се уточнява в момента, посочва ТАСС. По-рано Олга Кобцева, представител на т. нар. Луганската народна република, заяви, че е приключил първият етап от днешната размяна между Луганск и украинските власти. Киев е получил 25 души, а за Луганск са заминали 63. Девет души са отказали да бъдат разменени и са останали в Украйна, добави тя. По-рано бе съобщено, че се очаква Киев да предаде 87 сепаратисти, а Донецк и Луганск - 55 души. Днес обаче украинският парламент съобщи, че Киев смята да получи 80 души. Размяната се осъществява в присъствието на наблюдатели от ОССЕ и Международния комитет на Червения кръст. Киев потвърди, че е получил в рамките на размяната първите 25 лица, държани в Донбас. \"Първите 25 освободени украинци скоро ще си бъдат у дома\", заяви в Телеграм администрацията на президента Володимир Зеленски. Офисът му разпространи и снимки с освободените досега. Сред пуснатите на свобода има четирима военни, уточни Людмила Денисова, пълномощник на Върховната рада по човешките права. \"Всички те са в безопасност на територия, контролирана от правителството на Украйна\", увери тя. Хората, върнати днес на Киев, ще бъдат доставени от Горловка в Краматорск, а оттам - със самолет - на киевското летище Бориспол, информира телевизия \"112 Украина\". /БТА", "date": "2019.12.29", "title": "Размяната на пленници между Киев и Донбас приключи за днес, но не точно по план"}
{"url": "https://www.dnevnik.bg/bulgaria/2019/12/29/4010610_gnevni_pernichani_se_gotoviat_za_surva_na_jultite/", "text": "На днешното протестно шествие заради водната криза в Перник жители на града заявиха намерение за демонстрация и в София в началото на новата година, съобщи БНР. Камелия Радева, която е един от главните организатори на протеста, заяви, че в София Перник ще отиде със сурвакарите. \"Нека пренесем нашата сурва на жълтите павета\", каза Радева.", "date": "2019.12.29", "title": "Гневни, перничани се готвят за \"сурва\" на жълтите павета в София"}
{"url": "https://www.dnevnik.bg/sport/2019/12/29/4010611_chelsi_oburna_arsenal_v_zrelishtno_derbi/", "text": "В спиращ дъха мач \"Челси\" пречупи \"Арсенал\" и взе последното дерби на Лондон за 2019 г. Сините се наложиха с 2:1 като гости на \"Емиратс\" и продължи да се представят по-добре далеч от своя собствен стадион. Срещата беше много интересна, пълна с обрати и силни моменти за всеки от съперниците. Успехът на сините дойде след два късни гола и обрат. \"Арсенал\" изигра много силни 45 минути, в които напълно доминираше, показвайки отличните идеи на новия си мениджър Микел Артета. Пиер-Емерик Обамеянг откри в 13-ата минута. През втората част обаче \"артилеристите\" не показаха нищо в атака.   \"Челси\" вкара два гола в 83-ата и 87-ата минута, дело на Жоржиньо и Тами Ейбрахам. Първото попадение падна и след груба грешка на вратаря на \"Арсенал\" Бернд Лено. За \"Арсенал\" това е трета поредна загуба на \"Емиратс\". За пръв път от периода февруари-март 1977 г. \"артилеристите\" губят три поредни домакинства. Тимът завършва годината на 12-о място във Висшата лига с едва 24 точки след 20 кръга. \"Челси\" е четвърти с 35 точки. \"Арсенал\" започна по-добре двубоя и от първите минути владееше повече топката, като също така беше много опасен в полето на \"Челси\". Много често \"артилеристите\" атакуваха по десния фланг, където младият Рийс Нелсън създаваше проблеми на сините. Първата опасност обаче беше на сметката на \"Челси\", като в 12-ата минута Мейсън Маунт стреля, но Бернд Лено спаси. Само минута по-късно \"Арсенал\" получи корнер отдясно на вратата на Арисабалага. Йозил центрира, на близката греда топката беше отклонена от Калъм Чеймбърс и от границата на вратарското поле Обамеянг с глава нямаше проблеми да открие - 1:0.      Попадението се оказа и 45-о за габонеца във Висшата лига от дебюта му за \"Арсенал\" от февруари 2018 г. В този период няма играч, който да има повече попадения в английския шампионат от нападателя на \"Арсенал\". След попадението \"Челси\" изпитваше огромни проблеми и това наложи Франк Лампард да прави принудителна промяна. Той пусна Жоржиньо още в 34-ата минута, за да пренареди тима си, а в края на първата част сините вече бяха по-стабилни. Принудителна промяна имаше и при \"артилеристите\", след като Чеймбърс получи травма в коляното и беше заменен от Шкодран Мустафи. За 45 минути \"Арсенал\" създаде пет голови положения и отправи два точни удара, докато \"Челси\" само веднъж застраши Лено. След почивката ситуацията на терена се промени коренно. Близо 30 минути \"Арсенал\" не беше отправил нито един удар, започна да губи много лесно топката и се прибра плътно в своята половина, като даде инициативата на гостите. Головите положения бяха малко, но с напредване на времето \"Челси\" ставаше по-опасен, а \"Арсенал\" вече нямаше енергия да противодейства, както и да създава нещо в атака. В 83-ата минута след груба грешка на Бернд Лено \"Челси\" успя да изравни, без дори да създаде опасно положение. След центриране от фаул германският вратар се размина с топката и Жоржиньо вкара от три метра на празна врата.      Халфът на сините се разписа само шест минути, след като \"Арсенал\" претендираше за втори жълт картон за Жоржиньо заради задържане на Гендузи. Попадението стъписа \"Арсенал\" и \"артилеристите\" показаха поредни колебания в защита, както и липса на зрялост. В 87-ата минута \"Челси\" направи страхотна контраатака, Уилиан намери Тами Ейбрахам в наказателното поле и със завъртане централният нападател на сините вкара. За младият англичанин това беше 14-о попадение от началото на сезона.     ", "date": "2019.12.29", "title": "\"Челси\" обърна \"Арсенал\" в зрелищно дерби"}
{"url": "https://www.dnevnik.bg/video/2019/12/29/4010624_dps_obvini_gerb_che_porvejda_politika_na_omrazata/", "text": "Лидерът на ДПС Мустафа Карадайъ обвини управляващите от ГЕРБ, че заедно с националистите, които са по-малкият коалиционен партньор в управлението, провеждат политика на омразата. Във видео, качено в ютюб, се вижда как той говори пред симпатизанти в Момчилград на възпоменателен митинг за жертвите на т.нар. възродителен процес. Събитието се е състояло на 27 декември, а прессъобщението за него е публикувано днес. \"Затова с гордост и достойнство казваме, че политиката на разделение, противопоставяне и омраза трябва да спре у нас. Че патриотите на България сме тук на този площад. Че ако искаме да следваме заветите на Апостола Васил Левски и искаме да бъдем патриоти в нашата чиста и свята република, ще отстояваме демокрацията, еднаквите правила за всички. И както Апостола е казал: \"И турци, и българи и всички етноси ще бъдем равни! \"Равни ли сме днес обаче?!, попита риторично лидерът на ДПС и честите Коледата на християните. Чуйте цялото слово във видеото. ", "date": "2019.12.29", "title": ""}
{"url": "https://www.dnevnik.bg/bulgaria/2019/12/29/4010635_opasno_silen_viatur_shte_duha_v_iztochna_bulgariia/", "text": "Осем области в Източна и Южна България ще бъдат обхванати от опасно силен вятър утре, съобщи Националният институт по метеорология и хидрология. Предупреждението \"жълт код\" е обявено за Кърджалийско, Хасковско, Ямболско, Сливенско, Бургаско, Шуменско, Варненско и Добричко. Очаква се и силно вълнение на морето. \"Жълт код\" е най-слабата степен на предупреждение. Тя означава, че времето е потенциално опасно и са възможни щети. Следете прогнозата за времето, не предприемайте неоправдан риск, особено при извършване на дейности, които зависят от времето, предупреждават метеоролозите. Вятърът ще духа от север, ще е силен и с пориви до 25 м/с. Какво ще е времето през януари четете  тук. ", "date": "2019.12.29", "title": "Опасно силен вятър ще духа в Източна България"}
{"url": "https://www.dnevnik.bg/sviat/2019/12/29/4010644_blagodarenie_na_sasht_moskva_zadurja_dvama_potencialni/", "text": "Благодарение на информация, получена от службите в САЩ, Русия днес задържа двама свои граждани по подозрение в подготовка на терористични актове в Санкт Петербург в новогодишната нощ, съобщи ТАСС. Федералната служба за сигурност е иззела и материали, които потвърждават, че е имало подготовка за терористични атаки, информира държавната агенция. Задържането е станало на 27 декември. Пресслужбата на Кремъл съобщи, че по своя инициатива президентът Владимир Путин днес е провел телефонен разговор с президента на САЩ Доналд Тръмп като му е благодарил за споделянето на тази информация. Двамата са се разбрали, според съобщението, да продължат двустранното сътрудничество в борбата с тероризма. РБК припомня, че още през октомври шефът на ФСБ Александър Бортников е коментирал в медиите, че САЩ са предоставили информация за конкретни хора, готвили нападения на територията на Русия като е подчертал, че двете страни никога не са прекъсвали контактите си в областта на борбата с тероризма. През 2017 г. службите в САЩ помогнаха на Русия да предотврати терористично нападение в Казанския събор в Санкт Петербург, а Русия на свой ред даде информация при разследването на атаката по време на Бостънския маратон, напомня медиата. ", "date": "2019.12.29", "title": "Благодарение на САЩ Москва задържа двама заподозрени терористи"}
{"url": "https://www.dnevnik.bg/photos/2019/12/29/4010554_fotogaleriia_svetovnite_snimki_na_denia_-_28_i_29/", "text": "Жена позира за снимка с охлюв, пълзящ по лицето й, във ферма за охлюви в село Садовое, област Ставропол, Русия.", "date": "2019.12.29", "title": "Фотогалерия: Световните снимки на деня - 28 и 29 декември"}
{"url": "https://www.dnevnik.bg/sport/2019/12/29/4010643_tehnologiiata_za_videopovtoreniia_beliaza_desetata/", "text": "Лидерът във Висшата лига  \"Ливърпул\"  си осигури аванс от 13 точки по Нова година след победа в последния си мач за 2019 г. Червените се наложиха над \"Уулвърхемптън\" с 1:0 и записаха десета поредна победа в шампионата. В герой за тима на Юрген Клоп се превърна Садио Мане, който отбеляза единственото попадение в 42-ата минута. В срещата \"Ливърпул\" игра пресметливо, но и срещна добре организиран отбор. \"Вълците\" не бяха на висотата от  победата си над \"Манчестър сити\"  два дни по-рано, но действаха стабилно и затрудниха лидера. Заради малкото време между мачовете гостите бяха и със силно променен отбор. Освен десетте победи \"Ливърпул\" не допусна гол в пета поредна среща. Червените са в серия от 405 минути без попадение в мрежата си. Последният тим, който вкара на \"Ливърпул\" беше \"Евертън\" в градското дерби на 4 декември, завършило 5:2. \"Ливърпул\" е непобеден вече в 36 поредни мача във Висшата лига. Мърсисайдци записаха 31 успеха и само пет поражения в този период, като имат една единствена загуба във Висшата лига през 2019 г., нанесена от \"Манчестър сити\" на 3 януари. Двубоят на \"Анфийлд\" беше белязан и от намеса на технологията за видеоповторения, която влезе в употреба в края на първото полувреме. В 42-ата минута Мане се разписа, но първоначално попадението беше отменено заради съмнения за игра с ръка на Адам Лалана. Повторенията показаха, че англичанинът овладява с рамо и голът беше зачетен.      Попадението на сенегалския нападател се оказа и под №200 за мърсисайдци на \"Анфийлд\", откакто Юрген Клоп е начело на тима. Само три минути по-късно \"вълците\" изравниха след хубаво центриране на Джони и точен удар от фланга на Педро Нето. Преглед на повторенията показа, че в началото на атаката испанецът е със сантиметри пред Андрю Робъртсън и заради това голът на гостите беше отменен. Въпреки протестите на треньора Нуно Еспирито Санто тимът му трябваше да се примири с решението.      След почивката \"Ливърпул\" игра пресметливо и разчиташе на трайно владение, докато гостите бяха по-активни. Шансовете, които се откриха пред \"Уулвърхемптън\" обаче не бяха използвани от резервите Раул Хименес и Адама Траоре. Домакините не отправиха нито един точен удар за вторите 45 минути.", "date": "2019.12.29", "title": "Технологията за видеоповторения беляза десетата поредна победа на \"Ливърпул\""}
{"url": "https://www.dnevnik.bg/sport/2019/12/29/4010652_za_chetvurta_poredna_godina_ronaldo_stana_1_na/", "text": "За четвърта поредна година Кристиано Роналдо беше избран за футболист №1 в анкетата на Globe Soccer awards. Наградата се връчва от Асоциацията на европейските клубове (ECA) и Европейската асоциация на футболните агенти, която се оглавява от мениджъра на португалеца Жорже Мендеш. На церемония в Дубай Роналдо стана №1 пред Лионел Меси и Върджил ван Дайк. Четвърти е Мохамед Салах. Португалецът два пъти беше зад Меси и холандския защитник в  наградите Best , както и в анкетата за  \"Златната топка\" . Откакто се връчват Globe Soccer awards Роналдо печели шест пъти (2011, 2014, 2016-19). Освен него по един приз имат Радамел Фалкао, Меси и Франк Рибери. За най-добър отбор през 2019 г. е избран \"Ливърпул\", а треньор №1 е Юрген Клоп.", "date": "2019.12.29", "title": "За четвърта поредна година Роналдо получи наградата Globe Soccer"}
{"url": "https://www.dnevnik.bg/sport/2019/12/29/4010661_snimka_na_denia_posledniiat_angliiski_mach_za_2019_g/", "text": "Манчестър сити\" изпрати 2019 г. с победа, след като спечели с 2:0 срещу \"Шефилд\" на своя стадион \"Етихад\". Това беше последният мач за годината в английския елит преди да се изиграе празничния кръг навръх 1 януари. Кевин Де Бройне (на снимката) направи поредния си силен мач, отчитайки се с гол и една асистенция.", "date": "2019.12.29", "title": "Снимка на деня: Последният английски мач за 2019 г."}
