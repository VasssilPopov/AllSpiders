{"url": "https://www.dnevnik.bg/sviat/2019/03/21/3408025_zaradi_ciklona_idai_200_hil_dushi_v_zimbabve_speshno/", "text": "Броят на жителите на Зимбабве, засегнати от тропическия циклон \"Идай\" и наводненията в райони близо до границата с Мозамбик, вече надхвърля 200 хил. души, съобщи днес представител на ООН, цитиран от \"Франс прес\" и БТА. Първоначалната оценка беше за 15 хил. пострадали от бедствието, но говорителят на Световната програма по прехрана Ерве Верусел обяви пред журналисти в Женева, че бройката е била преразгледана след нов анализ на положението на място. Верусел каза, че тези 200 хил. души ще се нуждаят спешно от храна през следващите три месеца. \"Положението в област Чиманимани - най-тежко засегнатият район в Зимбабве, е много лошо. Около 90 процента от областта са значително пострадали\", каза Верусел на пресконференция. Броят на жертвите в Мозамбик е нараснал до 217, а около 15 хил. души, някои много болни, чакат да бъдат спасени, каза министърът на земеделието и околната среда Селсу Корея. \"Най-голямата ни битка е с времето\", каза министърът на пресконференция. Той добави, че властите използват всички възможни средства, за да спасяват живота на хора и работят без прекъсване. Досега са били спасени около 3000 души, каза министър Корея. Циклонът \"Идай\" връхлетя преди седмица пристанищния град Бейра в Мозамбик с ветрове до 170 км/ч, после се насочи навътре в континента към Зимбабве и Малави, изравнявайки със земята сгради и излагайки на риск живота на милиони хора. Най-малко 98 души са жертвите в Зимбабве, а в Малави - 56. Президентът на Мозамбик Филипи Нюси, който обяви тридневен траур, започнал вчера, каза, че окончателният брой на жертвите на циклона и наводненията  може да надхвърли хиляда . Общо в трите държави засегнатите вероятно са няколко милиона.", "date": "2019.03.21", "title": "Заради циклона \"Идай\" 200 хил. души в Зимбабве спешно се нуждаят от храна"}
{"url": "https://www.dnevnik.bg/video/novinite_na_bnt/2019/03/21/3408080_video_drugite_novini/", "text": "Световен ден на горите Нови правила за търговската тайна Андре Рийо с нов албум на концерта от Маастрихт Ян Енлерт става доктор хонорис кауза в НАТФИЗ \"Ейми\" със специална прожекция на СФФ", "date": "2019.03.21", "title": "Видео: Другите новини"}
{"url": "https://www.dnevnik.bg/evropa/2019/03/21/3408064_makron_ako_parlamentut_othvurli_sdelkata_s_es/", "text": "Френският президент Еманюел Макрон заяви в Брюксел преди  срещата на европейските лидери , че подкрепя техническо удължаване на срока за Брекзит, но ако британският парламент отхвърли споразумението с ЕС, страната се насочва към Брекзит без споразумение, предаде \"Ройтерс\", цитирана от БТА. Трябва да зачитаме избора на британския народ, продължи френският президент. На Великобритания трябва ясно да кажем, че споразумението е резултат от две години преговори и то не може да бъде предоговаряно, подчерта Макрон. Лидерите на ЕС ще обсъдят днес ситуацията около излизането на Великобритания от ЕС след молбата на премиера Тереза Мей Брекзит да бъде отложен до 30 юни. Вчера Мей  изпрати писмо  до председателя на Европейския съвет Доналд Туск с това искане. Тя подчерта, че иска излизане от ЕС със сделка и че възнамерява да внесе за гласуване в парламента вече отхвърлената два пъти сделка, която постигна с блока. Мей е против по-продължително отлагане на Брекзит, защото според нея е време страната да спре да се занимава с този въпрос и националният дебат да продължи с други проблеми. Евентуално отлагане на Брекзит трябва да бъде подкрепено от всички държави членки. Германската канцлерка Ангела Меркел заяви в Брюксел преди срещата на европейските лидери, че 29 март е денят на Брекзит и \"ние трябва да работим до последния момент, за да има уреден Брекзит\". Брекзит е важен, но 27-те страни в ЕС трябва да мислят за бъдещето на съюза, каза Меркел. Според Меркел сделката е била много добре договорена и пространството за маневри е ограничено. Холандският премиер Марк Рюте каза, че Брекзит без споразумение ще бъде катастрофа за Великобритания. \"За да има отлагане на Брекзит, първо трябва да сме сигурни, че британският парламент ще го одобри. Ако той гласува против идната седмица, ще трябва отново да направим оценка на ситуацията\", добави той. Преди срещата Мей посочи: \"Най-важното е да сме наясно, че Брекзит е решение на британския народ и сега е време британският парламент да изпълни резултата от референдума.\"", "date": "2019.03.21", "title": "Макрон: Ако парламентът отхвърли сделката с ЕС, Великобритания върви към \"твърд\" Брекзит"}
{"url": "https://www.dnevnik.bg/bulgaria/2019/03/21/3408075_hristo_ivanov_ochakva_cvetanov_da_pomogne_na_cacarov/", "text": "Съпредседателят на \"Демократична България\" Христо Иванов видя връзка между скандала с  новия апартамент на зам.-председателя на ГЕРБ Цветан Цветанов  и бъдещето на главния прокурор Сотир Цацаров, чийто мандат изтича в края на тази година. В интервю за телевизия TV+ той подчерта, че това е важен скандал, тъй като се случва по време на измененията в Закона за съдебната власт (ЗСВ), които по думите му ще позволят на Цацаров \"да се пренесе в друга позиция по върховете на съдебната власт\". Според Иванов Цацаров ще замени Теодора Точкова като главен съдебен инспектор. Един от акцентите в  приетите на първо четене промени  в ЗСВ миналата седмица се отнася до Инспектората на Висшия съдебен съвет (ИВСС). Предвижда се при предсрочно прекратяване на мандата на главния инспектор новоизбраният на поста да започва свой собствен мандат, а да не довършва този на напусналия. Председателят на парламентарната правна комисия Данаил Кирилов (ГЕРБ) обясни промяната със \"смисъла на тежката процедура\" при избора на главен инспектор, която изисква квалифицирано мнозинство от 2/3 от депутатите. \" Сега ще видим как Цацаров ще подходи  в същия момент, в който Цветанов трябва да му осигури 2/3 мнозинство в Народното събрание. Затова беше толкова важно \"Воля\" да не напуска парламента, тъй като без БСП народните представители в зала са точно 2/3. Цветан Цветанов трябва да осигури 2/3 гласове, а Цацаров да му осигури замазване\", каза Иванов. Още при гласуването на промените в ЗСВ източници от средите на съдебната власт очертаха две хипотези защо законодателите се захванаха с Инспектората на ВСС. Първата е според информация на радио \"Свободна Европа\", че главният инспектор Теодора Точкова е възнамерявала да освободи поста и това налагало да се подготви по-благоприятна перспектива за новия главен инспектор. Наред с това промените предвиждат и главният инспектор и инспекторите след края на мандата им да могат да изберат къде да работят, без да са задължени да се върнат на длъжността, която са заемали, преди да влязат в инспектората. \"Главният съдебен инспектор е орган, за който хората не знаят много. Той има в себе си огромни възможности за оказване на натиск и влияние над магистрати. Сега готвят възможността Цацаров да продължи да служи на българското задкулисие, защото той е верен и лоялен служител\", добави съпредседателят на \"Демократична България\". Според него председателят на парламентарната група на ГЕРБ прави среднощните промени по ключови закони,  \"за да услужи на \"Артекс\"  (фирмата, продала на Цветанов апартамента - бел. ред.), сараите и Цацаров\". По думите му сега е много важно какви ще са действията на президента Румен Радев, като използва момента да му зададе няколко въпроса. \"Ще върне ли измененията в Закона за съдебната власт? Ще постави ли изисквания следващият главен прокурор, който му бъде предложен, да бъде истински реформатор? Ще инициира ли конституционни изменения в структурата на прокуратурата\", попита Иванов. Лидерът на \"Да, България\" каза още, че Цветан Цветанов е най-видимият претендент за премиерския пост на Бойко Борисов. Той допълни, че в момента \"живеем в залеза на Борисов\", и изрази очакване скандалът с новия апартамент на Цветанов да се преплете с вътрешните проблеми в ГЕРБ. \"Това износване на ГЕРБ се вижда с привличането на СДС за партньор за европейските избори\", добави Христо Иванов. Повече по темата за новия апартамент на Цветан Цветанов и кои негови колеги имат жилища в същата сграда четете  тук .", "date": "2019.03.21", "title": "Христо Иванов очаква Цветанов да помогне на Цацаров да стане главен съдебен инспектор"}
{"url": "https://www.dnevnik.bg/politika/2019/03/21/3408091_borisov_shte_izchaka_proverkata_na_organite_za/", "text": "Премиерът и лидер на ГЕРБ Бойко Борисов каза, че ще изчака резултатите от проверката на прокуратурата и антикорупционната комисия на имотната сделка на Цветан Цветанов, преди да вземе решение какво да предприеме. Той говори пред български журналисти в Брюксел, а коментарът му беше излъчен на живо във \"Фейсбук\". Борисов не постави под съмнение законността на сделките. \"Разговорът не е на тема дали е законно или не. Би трябвало да е законно, не са деца, имат глави на раменете си.\" Но добави, че става въпрос за морал и увери, че защото \"решенията са тежки и в кратко време преди изборите\". Той изрази учудването си, че Цветанов е избрал този момент да реши жилищния си въпрос: \"Имаш в по-хубавата част на квартала два апартамента и за тях си ял бой, и сега кое наложи да го направи точно сега?!\" Едновременно с това Борисов изтъкна, че търпи критики от съпартийците си, защото при всяко съмнение \"реже глави\", докато в други партии изчакват престъпленията на техни членове да бъдат доказани, преди да се разграничат. И това, че другите са маскари, нас не ни оправдава, добави той. Предстои заседание на изпълнителната комисия на ГЕРБ по темата, каза партийният лидер. Премиерът подчерта, че му е че скандалът засенчва положителните решения на правителството - за отпускане на великденски надбавки за пенсионерите и за увеличаване на възнагражденията на медицинските сестри. \"Толкова добри неща направихме, а цялата гадост ни удря за нещо толкова битово, елементарно, гадно и ненужно\", каза Борисов. Премиерът предупреди Цветанов, на когото предстои пътуване в САЩ, \"да си направи изводи откъде дойде тази атака по това време\". Първа за замяната съобщи \"Свободна Европа\". Според разследването Цветанов е заменил два апартамента за един по-голям и луксозен в софийския квартал \"Изток\" на цена под пазарната, около 630 евро на кв.м. След това \"Биволъ\" писа, че правосъдният министър Цецка Цачева и председателят на комисията по култура Вежди Рашидов са купили на по-ниски цени жилища от същия строител. Според обясненията на засегнатите те са платили по-малко, защото цената е \"на зелено\", и сделките са прозрачни и законни.", "date": "2019.03.21", "title": "Борисов ще изчака проверката на органите за имотните сделки на съпартийците си"}
{"url": "https://www.dnevnik.bg/politika/2019/03/21/3408090_resornata_parlamentarna_komisiia_otsrochi_8_mln_leva/", "text": "Очаквано парламентарната комисия по вероизповеданията отсрочи дълговете на Главното мюфтийство. \"За\" гласуваха осем народни представители от ГЕРБ, ДПС и \"Воля\", а един от \"Обединените патриоти\" се въздържа. Става въпрос за задължения от над 8 млн. лева, изплащането на които се отсрочва за 10 години. Върху сумата ще се дължи и лихва в размер на основния лихвен процент. Според председателя на бюджетната комисия в парламента Менда Стоянова от ГЕРБ с отсрочването се прекъсва давността, т.е. задълженията не могат да бъдат погасени по давност. Мотив за решението е да се даде възможност на мюфтийството да започне да получава държавна субсидия за заплати, каквато бе въведена със законови промени през м.г. Тя трябва да е най-малко 15 млн. лева на година. На първо четене по предложение на Цветан Цветанов и Мустафа Карадайъ парламентът реши да опрости дълговете на мюфтийството, но след остра обществена реакция решението бе променено. Днес на второ четене комисията реши още, че единствено Главното мюфтийство от мюсюлманските вероизповедания ще получава субсидия от държавата. Така мюсюлманското сунитско вероизповедание няма да бъде бенефициент. От думите на Йордан Цонев от ДПС се разбра, че целта е да се прекрати влиянието от турския Дианет. От мюфтийството признават, че получават по 2 млн. лв. на година. Мнозинството отхвърли предложението на \"Обединените патриоти\" за пълна забрана за чуждо финансиране на вероизповеданията и за уведомителен режим при дарения.", "date": "2019.03.21", "title": "Ресорната парламентарна комисия отсрочи 8 млн. лева дългове на Главното мюфтийство"}
{"url": "https://www.dnevnik.bg/sport/2019/03/21/3408063_kontuziia_na_plamen_iliev_uslojni_situaciiata_pred/", "text": "Вратарят на \"Лудогорец\"  Пламен Илиев  беше освободен от лагера на националния отбор ден преди първата европейска квалификация на България срещу Черна гора. Футболистът е получил контузия, като по първоначална информация той има скъсан менискус. На мястото на Илиев е повикан Благой Макенджиев от \"Дунав\" (Русе). Преди две години контузия на лагер на националния отбор получи и друг вратар на \"Лудогорец\" - Владислав Стоянов. Оттогава той претърпя няколко операции на коляното заради скъсано пателарно сухожилие и още не е играл официални мачове. Това е втора контузия на основен играч в рамките на няколко дни, след като  Кирил Десподов също не може да играе . Нападателят се присъедини към тима невъзстановен и беше освободен в началото на седмицата. \"Контузиите са част от футбола, няма да намерите отбор, който да не се влияе от това нещо и да не му се отразява. Не съм доволен от физическото състояние на играчите, но няма какво да направим за ден или два\", каза селекционерът Петър Хубчев. В отсъствието на Илиев се очаква титуляр на вратата да бъде  Николай Михайлов . Той има 33 мача за националния отбор на България, като не е играл от 9 юни 2017 г. България започва участието си в европейските квалификации в петък срещу Черна гора. Двубоят е на Националния стадион \"Васил Левски\" от 19 часа. С надежди за добро начало Селекционерът Петър Хубчев определи важността на първия мач за тима от европейските квалификации. България е в група А с тимовете на Англия, Чехия, Черна гора и Косово. Според Хубчев с изключение на английският тим всички останали са с изравнени сили. \"Футболистите повярваха, че нямаме големи имена, но с много работа и постоянство ще стане. Почти всички са на мнение, че с изключение на Англия всички имат шансове, аз се присъединявам към това мнение, не ни успокоява отсъствието на големите звезди на Черна гора, но това го има и при нас - контузиите\", каза Хубчев. \"Ние подсказахме, че имаме потенциал, не сме доказали, че успяваме да се справим с отбори от нашата черга. Всяка една точка или гол може да се окаже решителен накрая при такава равностойна група, какво по-добро от 6 точки, ако успеем, трябва постоянство и в печеленето на точки\", каза още селекционерът. Капитанът на националите Ивелин Попов говори за колектива в тима. Опитният халф е убеден, че ако и той съотборниците му играят като юмрук България ще има шанс за победа. \"Себераздаване, колектив, като юмрук, това трябва да го запазим, и да успеем да побеждаваме в повече мачове\", каза Попов. По повод твърденията, че това е последен шанс на поколението на Попов да се класира на голямо първенство той каза: \"Не смятам, че това е последен шанс, има си ръководство, което преценява докога играчите ще получават повиквателни, дори и след 30-31 години. Аз не съм на 65 години, за да ми е последния шанс, така че не съм на такова мнение\",", "date": "2019.03.21", "title": "Контузия на Пламен Илиев усложни ситуацията пред националния отбор"}
{"url": "https://www.dnevnik.bg/analizi/2019/03/21/3407707_vse_oshte_se_chaka_da_suzree_liderstvo_v/", "text": "СДС можеше да бъде част от коалиция с \"Демократична България\" ако беше постигнато споразумение за предоставяне на третото място в листата и за споменаване на СДС в названието на коалицията. Чисто технически това би могло да се окаже от решаващо значение за това т.нар. \"традиционна\" или \"градска\" десница да достигне границата от 5,83 на сто на 26 май. За съжаление названието \"традиционна - градска десница\" остана почти единственото общо между партиите, наследили демократичните сили от миналото.", "date": "2019.03.21", "title": "Все още се чака да съзрее лидерство в демократичната общност"}
{"url": "https://www.dnevnik.bg/sviat/2019/03/21/3408134_feribot_potuna_krai_mosul_desetki_zaginaha/", "text": "Ферибот, препълнен с хора, празнуващи кюрдската Нова година, потъна днес в река Тигър край северния иракски град Мосул, съобщиха световните агенции. Най-малко 93-ма души се удавиха, а десетки се смятат за изчезнали, съобщи представител на вътрешното министерство, цитиран от \"Франс прес\" и БТА. Полковник Хусам Халил, началник на Гражданска защита в провинция Ниневия, уточни, че много от загиналите са жени и деца, които не са можели да плуват, и че спасителните операции продължават. Досега спасителните екипи са извадили от водата 12 души, каза Халил, цитиран от \"Ройтерс\". Пътуващите се отивали по реката към паркове, където по традиция семейства си правят пикник за празника Ноуруз, предаде АФП. След обилни дъждове през последните дни властите отвориха шлюзове, за да намалят натиска върху равнището на големия язовир в Мосул. Те предупредиха, че бреговете на Тигър ще са по-опасни, защото нивото на водата ще се е покачило. Нивото на речната вода е изиграло роля при потъването на ферибота, уточни представител на властите в Мосул. Видеоклипове, публикувани в социалните мрежи, показват десетки хора, които се носят във водата или се опитват да плуват около плавателен съд насред буйно течение. Телевизионният канал \"Ас Сумария\" предаде, че жертвите извадените живи от водата хора са 30, главно жени и деца, съобщи ТАСС. На плавателния съд е имало между 170 и 250 души, при капацитет на кораба около 100. През 2017 г. иракските сили изтласкаха групировката \"Ислямска държава\" от Мосул след опустошителна офанзива, при която бяха разрушени цели квартали. /БТА", "date": "2019.03.21", "title": "Ферибот потъна край Мосул, десетки загинаха"}
{"url": "https://www.dnevnik.bg/sport/2019/03/21/3408143_uefa_globi_ronaldo_s_20_hil_evro_za_radostta_sled/", "text": "Звездата на \"Ювентус\" Кристиано Роналдо беше глобен с 20 хиляди евро за провокативния жест, който показа в мача от Шампионската лига срещу \"Атлетико\" (Мадрид). На 12 март \"бианконерите\" спечелиха с 3:0 след хеттрик на португалеца и се класираха за четвъртфиналите в турнира. След отбелязването на третия си гол от дузпа Роналдо посочи слабините си подобно на треньора на \"Атлетико\" Диего Симеоне след  първата среща в Мадрид . Дисциплинарната комисия към Европейската футболна федерация (УЕФА) повдигна обвинение срещу Роналдо в понеделник. Преди няколко седмици аржентинският треньор на \"Атлетико\" беше глобен с 21 хиляди евро от Дисциплинарната комисия на УЕФА. По-късно Симеоне обясни, че не е обиждал никого с жеста си, а се е обърнал към феновете на своя отбор. \"Това беше жест, за да покажем, че имаме топки, че имаме характер да победим толкова голям отбор\", каза Симеоне след първата среща на \"Уанда метрополитано\". След втората среща треньорът на \"Атлетико\" обясни: \"Най-вероятно Роналдо е видял какво направих и заради това реагира така, показвайки и своя характер.\" Освен паричната глоба за Роналдо няма да има други последствия. Португалецът ще може да играе в следващите мачове на тима си. В четвъртфиналите \"Ювентус\" ще срещне \"Аякс\".", "date": "2019.03.21", "title": "УЕФА глоби Роналдо с 20 хил. евро за радостта след хеттрика с \"Атлетико\""}
{"url": "https://www.dnevnik.bg/kultura/2019/03/21/3408020_muzikautor_podade_jalba_do_evropeiskata_komisiia/", "text": "Музикаутор\" подаде жалба до Европейската комисия за несъответствие на българското законодателство с правните норми на Европейския съюз, които засягат частното копиране. По този начин България нарушава задълженията си като държава членка, съобщават от организацията за управление на авторски права. Проблематично е копирането на произведения върху празни носители като дискове, хард дискове и флашки. \"Ако в цяла Европа такива норми са разпространени и от тази дейност се генерират над 581 млн. евро за правоносителите, то в България правната уредба де факто не работи\", отбелязват от \"Музикаутор\". Организацията многократно е алармирала българските институции за тази ситуация, включително чрез резолюции от Международната конфедерация на общностите на автори и композитори (CISAC). През август миналата година \"Музикаутор\"  направиха петиция , зад която застанаха редица автори като музикантите от групата JEREMY?. \"Уредената в Закона за авторското право регламентация за частното копиране в България практически не работи. Записаният в закона текст съдържа неясноти и непълноти, които в крайна сметка водят до обезсмисляне на механизма и липса на рентабилност за събиране на компенсационни възнаграждения на авторите\", коментираха тогава пред \"Дневник\" от \"Музикаутор\". През ноември миналата година България  беше посочена като лош пример от  CISAC  за събраните авторски възнаграждения през 2018 г. заради неефективното прилагане на частното копиране.  Въпреки това според \"Музикаутор\" досега всички сигнали \"са били неглижирани от държавата.\" Вчера десет международни организации сезираха еврокомисаря за цифрова икономика и цифрово общество Мария Габриел в подкрепа на аргументите на българското дружество. Сред тях са Асоциацията на европейските организации на изпълнителите и Международното бюро на авторските дружества, управляващи правата за механичен запис и възпроизвеждане. В писмото си те посочват, че в продължение на много години липсата на работещ регламент в България нанася значителни вреди както на българските и европейските правоносители, така и на правоносители от цял свят. Международните организации сигнализират, че българската система пренебрегва разпоредбите на Бернската конвенция, Договора на Световната организация за интелектуална собственост за изпълненията и звукозаписите (WPPT), както и Международния договор за свързаните с търговията аспекти на интелектуалната собственост (TRIPS), които България и Европейският съюз са длъжни да спазват. В писмото те изтъкват, че българското законодателство не предоставя ефективен механизъм за справедлива компенсация за загубата на приходи или за вреда, причинена от актове на частно копиране.", "date": "2019.03.21", "title": "\"Музикаутор\" подаде жалба до Европейската комисия заради несъответстващо законодателство"}
{"url": "https://www.dnevnik.bg/bulgaria/2019/03/21/3408172_ministerstvo_na_pravosudieto_predlaga_da_otpadne/", "text": "Министерството на правосъдието предлага да отпадне възможността чужденците, получили статут на постоянно пребиваващи у нас срещу инвестиции, да получават впоследствие гражданство при значително облекчени условия. Това се прави с  предложени за обществено обсъждане  промени в Закона за изменение и допълнение на Закона за българското гражданство, съобщиха от пресцентъра на министерството. Същото ще важи и за членовете на техните семейства. Условията ще са валидни и за бизнесмените, увеличили инвестицията си при същите условия на закона до стойност най-малко два милиона лева. Практиката показва, че кандидатстващите за придобиване на гражданство на тези основания са получили разрешение за постоянно пребиваване поради направени вложения предимно в закупуване на държавни ценни книжа на стойност над един милион лева или са вложили сума над един милион лева в лицензирана кредитна институция по договор за доверително управление, съответно са увеличили инвестицията при същите условия до два милиона лева, се казва в съобщението. Към момента на подаване на молбата за придобиване на българско гражданство или на някой от следващите етапи на производството често се оказва, че инвестицията не е налична поради извършена продажба на закупените ценни книжа. Установени са случаи, в които при направено вложение чрез договор за доверително управление лицето не притежава банкови сметки и не е регистрирано като инвеститор в съответната банка, посочена от него за вложение на капитал под формата на парични средства или други финансови активи. Същевременно лицата, кандидатстващи за придобиване на българско гражданство на това основание, го получават значително по-бързо и без да са длъжни да владеят български език и да се откажат от досегашното си гражданство, което ги облекчава значително. С промените се регламентират и нови съкратени срокове за произнасянето на Министерството на правосъдието, ДАНС и МВР в отделните етапи на производството. За да се избегне нерегламентираното забавяне при възлагане на допълнителни проверки на кандидатите, срокът на процедурата по получаване на гражданство спира да тече по време на проверките.", "date": "2019.03.21", "title": "Министерството на правосъдието предлага да отпадне даването на гражданство срещу инвестиции"}
{"url": "https://www.dnevnik.bg/evropa/2019/03/21/3407989_vremeto_do_brekzit_izticha_-_kakvo_predstoi/", "text": "Датата за излизане на Великобритания от Европейския съюз наближава и на фона на това, че сделката за Брекзит все още не е одобрена от британския парламент, предстоящите няколко дена се очертава да бъдат бурни. Следващата седмица може да завърши с решение Великобритания да получи кратка отсрочка за Брекзит, много по-дълго удължаване на процедурата по чл. 50 от Лисабонския оговор, напускане на блока без сделка или дори отменяне на Брекзит. \"Ройтерс\" обобщава какво предстои. Дебат за Брекзит – 25 март Британските депутати ще дебатират предложение на правителството, в което се казва, че парламентът е обсъдил изявление на премиера Тереза Мей от 15 март, определящо следващите стъпки на правителството за Брекзит, включително и план да се поиска отсрочка. Те вероятно ще предложат промени, известни като поправки, в това предложение, представяйки алтернативни пътища за Брекзит. Сред тях се очаква да бъде предложение сделката, която Мей постигна с ЕС, да да бъде одобрена само ако бъде гласувана на референдум.  Макар поправките да не са законово обвързващи, а по-скоро да служат за упражняване на политически натиск върху Мей, за да промени курса си, депутатите могат да ги използват, за да направят промени в правилата на парламента и да отнемат контрола върху процеса на Брекзит от правителството. Те дори могат да използват поправка, за да поискат вот за отменяне на Брекзит. Трети вот на сделката – 26 или 27 март Мей заяви, че възнамерява да внесе сделката си за трето гласуване в парламента. Председателят на Европейския съвет Доналд  Туск каза , че Великобритания би могла да получи кратка отсрочка, ако парламентът одобри сделката следващата седмица. Правителството още не е определило ден за гласуването, макар източник от кабинета да каза, че да се остави за четвъртък, деня преди Великобритания да трябва по план да напусне, би било \"малко напрегнато\". Вторник се смята за най-вероятния ден за гласуване.  Председателят на парламента Джон  Бъркоу предупреди , че правителството не може да внесе предложения за гласуване, които са в същността си съвсем като тези, които вече два пъти бяха отхвърлени. Това обаче не изключва категорично трети вот, ако депутатите искат той да се състои. Мей трябва да спечели на своя страна поне над 75 депутати, за да бъде одобрена сделката й. В момента това изглежда малко вероятно, но на фона на наближаващата опасност от Брекзит без сделка повече депутати могат да застанат зад нея. Индикативни гласувания Миналата седмица заместникът на Мей Дейвид Лидингтън обеща, че ако сделката на правителството не бъде одобрена и Великобритания бъде изправена пред перспективата за дълго забавяне на Брекзит, правителството ще даде на парламента време, за да обмисли бъдещите действия. \"При този сценарий правителството ще съдейства за процес в двете седмици след  мартенския Европ е йски съвет , за да позволи на Камарата да събере мнозинство за действията в бъдеще\", посочи той.  Това бе разтълкувано като възможност за т.нар. индикативни гласувания, в рамките на които депутатите ще могат да гласуват за серия от възможни опции за Брекзит, за да се види дали има мнозинство за някоя от тях. Мей също така каза, че ако нейната сделка не бъде одобрена, парламентът ще трябва да реши как да действа. Депутатите могат с поправка на 25 март да принудят правителството да проведе индикативни гласувания следващата седмица, ако се опасяват, че те могат да не се състоят в противен случай. Извънреден Европейски съвет – 28 март Туск заяви, че ако е необходимо, няма да се поколебае да свика среща на върха на ЕС в Брюксел следващата седмица. Британският външен министър Джеръми Хънт каза, че ако сделката на Мей не бъде одобрена следващата седмица, ЕС може да проведе извънредна среща, за да предложи на Лондон по-дълго отлагане на Брекзит с потенциални тежки условия като провеждане на втори референдум. Брекзит без сделка – 29 март Великобритания трябва по закон да напусне ЕС в петък, 29 март, в 23 часа по Гринуич. Ако не бъдат договорени сделка или отсрочка, това ще се случи, без да има споразумение. Законодателство за промяна на датата за излизане Ако Мей успее да прокара сделката си през парламента и да договори забавяне на Брекзит с ЕС, парламентът ще трябва да приеме необходимото законодателство, за да промени датата за излизането. За това би било необходимо одобрението и на двете камари в парламента. Според говорител на Мей правителството очаква това да може да се направи за един или два дена.", "date": "2019.03.21", "title": "Времето до Брекзит изтича - какво предстои"}
{"url": "https://www.dnevnik.bg/zdrave/2019/03/21/3408185_protestut_na_medicinskite_sestri_blokirano_dvijenie_i/", "text": "Блокиране на движението и издигане символично на палатка пред здравното министерство. Както и обещания за безсрочни и ескалиращи протести. Така премина днес  вторият протест на специалистите по здравни грижи , настояващи за достойни заплащане и условия на труд. Освен в столицата, където за час беше блокирано движението по булевардите \"Мария Луиза\" и \"Стамболийски\", на площад \"Света Неделя\" пред Министерството на здравеопазването, протести имаше и в редица градове на страната. Медицински сестри, акушерки, лаборанти, рехабилитатори и други искат еднаква основна заплата за всички специалисти независимо от местоработата или собствеността на болницата. Настоява се те да получават поне две минимални работни заплати за страната, или 1120 лв. Сред исканията е още допълнителните възнаграждения и техните размери да са с регламентирани правила и в зависимост от натовареността. Представители на протестиращите показаха фишове за заплатите си, от които се вижда, че основните им заплати при 22-25 години стаж са по 550-680 лева, а брутните им заплати с различни добавки достигат 900-1000 лева. Вчера здравният министър Кирил Ананиев обеща да се направи централизирано методика за формиране на заплатите, а в работната група по разработването й да бъдат включени и представители на протестиращите. И даде две седмици за тази дейност, но прогнозира, че може да се стигне и до удължаване. Допълни, че без такава методика допълнителни държавни средства само още повече ще задълбочат проблемите и няма да има реално вдигане на заплащането. С този аргумент даде да се разбере, че не е съгласен да се отпускат нови непредвидени за момента пари. Днес протестиращите не се съгласиха с тези аргументи. Те заявиха, че дори и след изготвянето на такива правила не е ясно откъде ще дойдат нужните пари за повишението на заплатите им. А изчисленията им са, че за това ще са нужни близо 80 млн. лева. Макар и дистанционно, от Брюксел, се включи и премиерът Бойко Борисов, който заяви, че е възложил на Ананиев до две седмици да поправи методиката за възнагражденията в болниците, \"за да са доволни медицинските сестри\". \"Яд ме е, толкова добри неща правим и енергията ни отива просто ей така\", заяви той, цитиран от \"Фокус\". \"Даваме огромни пари в здравеопазването, само че шефовете на болниците си дават ДМС-та, правят си някакви такива неща, които не стигат до сестрите. Да ми направи методика, ако трябва, ще доплатим и това трябва да се случи, трябва да са доволни. И това сме вършили днес\", коментира Бойко Борисов. Докато не бъдат удовлетворени исканията им, медицинските сестри, рехабилитатори, лаборанти и други заявиха, че ще се събират да протестират всеки ден пред здравното министерство, както и пред болниците, в които работят, из страната. Освен това обмислят започването и на ефективни стачни действия със спиране на работа – първоначално за по един час дневно, а по-нататък и за повече. На протеста присъства и омбудсманът Мая Манолова, която призова сестрите да са единни в исканията си и да не се поддават на опитите да бъдат разделени. ", "date": "2019.03.21", "title": "Недоволството на медицинските сестри ескалира: блокирано движение и обещания за нови протести"}
{"url": "https://www.dnevnik.bg/sport/2019/03/21/3407286_pet_neshta_koito_da_sledite_na_starta_na/", "text": "Отново е време за мачове на националните отбори, като на хоризонта са квалификациите за европейското първенство през 2020 г. Пресявките започват днес, като 55 тима влизат в надпревара за 20 места. За първи път в историята европейското ще се проведе в 12 града в 12 държави. Двоен шанс Квалификациите остават главният път за класиране на форума. Тимовете са разделени в десет групи, като място на форума ще заслужат първите два отбора във всяка група. Така в края на ноември ще станат ясни 20 от 24-те участници на европейското. Другите четири отбора, които ще намерят място в надпреварата, ще бъдат запълнени от Лигата на нациите. Това ще са победителите във всяка от четирите дивизии. В плейофите в Лигата на нациите ще участват победителите в групите от есента, но  . Тъй като повечето отбори от първите две дивизии ще се класират още през квалификациите, много от овакантените места ще бъдат запълнени с тимове от по-долни дивизии. От това най-вероятно ще се възползва България, като страната ще получи втори шанс за класиране на европейското при неуспех в квалификациите. Националите завършиха втори в своята група в Лигата на нациите, което ги поставя в добри позиции да заемат мястото на друг отбор в плейофите.  Завръщането на Роналдо В отлична форма Кристиано Ронало ще превключи на вълна национални отбори.  Звездата на \"Ювентус\" се завърна в състава на Португалия  за пръв път след световното в Русия. Роналдо не игра в мачовете на отбора от Лигата на нациите през есента. Тогава Сантош заяви, че решението е двустранно и 34-годишният играч се нуждае от време за адаптация в новия си отбор \"Ювентус\". В отсъствието на Роналдо иберийците се представиха силно в Лигата на нациите, като се класираха за финалите в турнира. Сега европейският шампион ще разчита на водещия си голмайстор за предстоящите мачове със Сърбия и Украйна.  \"Всеки отбор е по-силен с Роналдо. Отговорността ни е голяма и целта ни е да защитим титлата. Задължени сме да задържим сплотения дух\", каза Сантош. Ново начало за Германия Германия започва участието си в квалификациите с мисъл за бъдещето. След слабото представяне през 2018 г. селекционерът на Бундестима Йоахим Льов е решен да даде шанс за обиграване на млади играчи, около които да гради състава. Промените идват след краха на световното в Русия, на което Германия отпадна още в групите при опита за защита на титлата си от 2014 г. Впоследствие тимът завърши последен в групата си от Лигата на нациите, с което изпада във втората дивизия на турнира. Льов прибегна до драстични мерки и обяви, че няма да разчита повече на опитните Жером Боатенг (30 години), Матс Хумелс (30 г.) и Томас Мюлер (29 г.). Тримата футболисти на \"Байерн\" (Мюнхен) имат общо близо 250 участия за националния отбор и бяха в основата за спечелването на световната титла в Бразилия. \"Колкото повече мисля за това, толкова повече ме ядосва. Най-вече не разбирам характера на решението. Матс, Жером и аз сме все още способни да играем на високо ниво\", каза Мюлер. Италия залага на младостта Преди година Италия преживя един от най-големите си провали в историята, след като тимът не успя да се класира за световното. В опит да преобрази отбора Роберто Манчини ще разчита на младостта. Селекционерът остави извън състава играчи във форма като Марио Балотели и Андреа Белоти от \"Торино\". В тима попаднаха 19-годишните Николо Дзаниоло и Мойзе Кийн. Непредвидимата група на България Изявеният фаворит в групата на България е Англия, като за второто място, даващо право на класиране, ще има интрига до последно. Националите и Чехия изглеждат с изравнени възможности, като Черна гора и Косово са готови да поднесат изненади. Именно около Косово е голямата въпросителна. В квалификациите за световното през 2018 г. тимът записа едно равенство и девет загуби, докато представянето в Лигата на нациите може да бъде определено като отлично, макар и да срещна по-слаби съперници. С четири победи и две равенства Косово оглави своята група и се изкачи в трета дивизия, където е България. С повишен дух тимът ще срещне състава на Петър Хубчев в първия си мач от квалификациите. Преди това националите приемат Черна гора в петък от 19 ч.", "date": "2019.03.21", "title": "Пет неща, които да следите на старта на квалификациите за Евро 2020"}
{"url": "https://www.dnevnik.bg/sviat/2019/03/21/3407440_gugul_shte_pita_potrebiteli_na_android_v_evropa_koi/", "text": "Технологичният гигант \"Гугъл\" ще даде възможност на използващите операционната система \"Андроид\" в Европа да посочат кои браузъри и търсачки предпочитат. Това съобщи в  блог  представител на компанията, цитиран от \"Ройтерс\". Целта на тази мярка е да се успокоят европейските регулатори и да се избегне нова глоба, след като миналата година на компанията бе наложена  рекордната санкция от 4.34 млрд. евро . Причината бе, че според Еврокомисията \"Гугъл\" е злоупотребила с положението на операционната си система и софтуера си за мобилни технологии, за да попречи на конкуренти в сфери като търсене. Според антимонополния орган предварителното инсталиране на браузъра Chrome и приложението за търсене на устройствата, ползващи \"Андроид\", е задушило конкуренцията. Според Кент Уокър, който е старши вицепрезидент за глобални въпроси, \"в следващите месеци\" чрез магазина Play Store компанията \"ще започне да пита потребителите на съществуващи и нови устройства с \"Андроид\" в ЕВропа кой браузър и кои търсачки биха искали да използват. Според технологичното издание The Verge това напомня за решението на \"Майкрософт\", също глобена през 2010 г., да пита потребителите кой браузър предпочитат при зареждане на Internet Explorer. Анкетата бе премахната през 2014 г. Нови санкции за \"Гугъл\" биха могли да са в размер на 5% от дневния ѝ оборот в световен план, ако тя не успее да изпълни изискванията на ЕС.", "date": "2019.03.21", "title": "\"Гугъл\" ще пита потребители на \"Андроид\" в Европа кой браузър предпочитат"}
{"url": "https://www.dnevnik.bg/sviat/2019/03/21/3407413_ot_kulta_na_murtvata_krava_do_bogatiia_bial_muj_koi_e/", "text": "Богат бял мъж, който залага много на образа си на аутсайдер и пънкар – това е Бето О’Рорк, един от петнадесетината кандидати на демократите за президент на САЩ. О’Рорк събра 6.1 млн. долара дарения в първите 24 часа от обявяването на кампанията си, надминавайки рекорда на  Бърни Сандърс , който обра голяма част от подкрепата на обикновените избиратели на демократите през 2016 г. В тях няма \"нито цент от суперкомитети, корпорации или заинтересувани страни\" и са се включили всички щати и територии, съобщиха от кампанията му. О’Рорк събра много по-висока подкрепа от обичайното в традиционно републиканския Тексас, но не успя да се пребори за сенаторското място с  Тед Круз . Това накара критиците му да се запитат защо човек, който не е успял да влезе в Сената, си мисли, че би могъл да влезе в Белия дом. Богатият бял мъж 46-годишният Бето (чието рождено име е Робърт) е богат бял мъж от консервативен щат; самият той поддържа по-умерени възгледи от повечето си преки конкуренти. Той е всичко, което  лявото крило на партията , което е особено активно в ранните фази на кампанията, не би харесало. И се конкурира с петнадесетина други кандидати, които имат потенциал да поставят рекорди в номинациите за президент на демократите -  Камала Харис  може да стане първата чернокожа в тях; Хулиан Кастро – първият латиноамериканец; Пийт Бутиджеж пък е открит гей. Бето ще се изправи и срещу все още популярния Сандърс, както и бившия вицепрезидент  Джо Байдън . О’Рорк бе на корицата на последния брой на сп. \"Венити феър\" и интервюто му също разпали критики – в него той твърди, че е \"роден\" да се кандидатира за президент и повтаря за пореден път как \"помага\" на съпругата си Ейми да отглежда трите им деца. За хората, които не го харесват, това е типичен пример за привилегированото му положение като мъж. Роден в заможно семейство, той е учил в елитния Колумбийски университет, съпругата му е дъщеря на имотен магнат и личното му състояние е повече от 8 млн. долара. Борбеният пънкар Но кампанията му срещу Круз подмени този образ – Бето се представи като бойно настроен аутсайдер, като бивш пънкар, борещ се срещу елита. Той посети всички окръзи в Тексас с миниван и се срещаше лично с избирателите в безброй кметства. Същата стратегия приложи и в началото на кампанията си в Айова – наемайки миниван, който караше и зареждаше с гориво сам. За разлика от либералните си конкуренти той често припомня как си е сътрудничил с републиканците в името на добруването на ветераните в Тексас. Макар да не говори за политики в подробности, той е за всеобщо здравеопазване, имиграционни реформи и борба с климатичните промени, но твърди, че до промените ще трябва да се стигне постепенно и с практичен подход. О’Рорк твърди, че кампанията му ще бъде непоколебимо оптимистична - \"Ние няма да омаловажаваме, унижаваме или клеветим другите кандидати\", каза той в Айова. Юношата хакер Бето има още една самоличност – под прякора \"Психеделичният диктатор\" той е бил част от известната група хакери \" Култът на мъртвата крава \", показва разследване на агенция \"Ройтерс\", което той потвърди, признавайки и че като тийнейджър е крал телефонни импулси за модема си; давността на простъпката отдавна е изтекла. Няма свидетелства 46-годишният О'Рорк лично да е участвал в проникване в компютри или в изработването на програми за тази цел. След активното му участие групата стана известна и с това, че разпространяваше програми, с които обикновени хора можеха да хакнат компютри под \"Уиндоус\". На тях се приписва и измислянето на думата \"хактивизъм\" и О'Рорк е обяснявал, че тази дейност помага да се дистанцираш от системата и да ѝ направиш критичен анализ.", "date": "2019.03.21", "title": "От Култа на мъртвата крава до богатия бял мъж: кой е Бето О'Рорк"}
{"url": "https://www.dnevnik.bg/analizi/2019/03/21/3407130_grajdanskiiat_patriotizum_i_noviiat_istoricheski_razkaz/", "text": "Патриотизмът в днешно време, когато страната ни е част от Европейския съюз и е приела най-общите му ценности, не може да бъде друг освен граждански и конституционен. Негова ще е задачата да утвърждава ценности, които са залегнали в самата Конституция, както и при създаването на европейския проект. Основната му цел може да бъде единствено изграждането на съвременна България като демократична, правова и просперираща държава, която да е удобно място за живеене на нейните граждани, без разлика на етнос, религия, пол или сексуална ориентация. И доколкото гражданският или конституционен патриотизъм не е просто заместител на традиционното национално разбиране на феномена, той ще се нуждае и от нов \"голям исторически разказ\", построен върху съвършено различна ценностна основа. За това е нужно самата историческа гилдия да надмогне дългосрочното си дълбоко колебание между принципите на демокрацията (включваща зачитането на законите и всички малцинства с човешките им права), от една страна, и подчертания романтизъм и национализъм, от друга (дълбоко навлязъл в професионалната ценностна система). На първо място новият разказ означава край на разбирането за \"национална история\", която шества през вековете. Той ще изисква също средновековните държави с име \"България\" да бъдат оставени там някъде в миналото, а не да изпълняват ролята на подпори на съвременен национализъм, стигащ понякога и до ксенофобия. Най-после историческият разказ трябва да се раздели с представата за наличие на някакъв етнокултурен континюитет от ранното средновековие до настоящето. Не може повече да се поддържа разбирането за националната (народностната) принадлежност като \"природно\" дадена. На младите трябва да се обясняват постиженията на съвременната наука за етничността като определено субективна и едновременно с това динамична категория. От тях не бива да се крие наложилото се в науката разбиране за предмодерните народи като езиково и културно разнородни и нестабилни групи. Новият учебник трябва да създава усещането и да изгражда представите за мозаичния характер на предмодерните държави, за често срещаното безразличие сред обикновените хора по въпросите на етническата и национална принадлежност. Най-после нужно е и окончателно разделяне с все още господстващата в немалка степен наивна представа за историческа Истина. В това начинание ще трябва да бъдат привлечени сериозните усилия и постижения на съвременната османистика, които по достъпен начин да бъдат разказвани на подрастващите. при която на учениците да се внушава, че в резултат от развитията през 19 в. се поставя началото на нещо напълно ново като общност, което не е съществувала в подобен вид през Средновековието. А най-важното е, че този период на изграждане на нацията продължава и чрез институциите на самата новосъздадена българска държава след 1879 г. Заедно с това нужно е да се подчертае, че това непознато досега явление става възможно най-вече благодарение на новите идеи, които пристигат от същата тази за много днешни патриоти \"лоша\" Европа. Дори и самото изграждане на българската държава след 1878 г. – както е добре известно, но често се забравя – става поради заемките на модели на държавно строителство, които идват от същата тази Европа. Та нали самата сякаш \"сакрална\" Търновска конституция по своеобразен начин извървява пътя от Брюксел до старопрестолното Велико Търново. с които българите живеят в миналото – турци, мюсюлмани (помаци), евреи, арменци, роми, власи, гагаузи, татари и т.н. Игнорирането и скриването или пък подпъхването на тяхното минало, пренебрегвайки неговите твърде специфични исторически преживявания, в \"големия разказ\" за българското през вековете е несъвместимо с гражданския патриотизъм. Това означава и завръщане към възгледите на един Иван Шишманов, който още в далечната 1895 г. на страниците на \"Сборник за народни умотворения, наука и книжнина\", предупреждава категорично: \"Изследването на нашата националност, както толкова пъти се е повтаряло и тук и другаде, само тогава ще лежи на здрава научна основа, когато се изследват, преди или заедно с нея всички етнически фактори, с които тя е влязвала в съприкосновение и по-близко сношение.\" Достатъчно е да хвърлим поглед върху много от изследванията, не дай Боже, публични изявления в медиите на мастити историци от миналото, както и на някои техни днешни следовници, за да видим, че за тях един подобен възглед за разказване на миналото е напълно недопустим. Важно е да отбележим също, че след множеството карти на Велика България и Санстефанска България за учениците остава напълно скрита една мощна антисанстефанистка традиция в българското минало, включваща дейците на Съединението от 6 септември 1885 г., стамболовисти, радикалдемократи, земеделци, социалисти, дейци на ВМОРО и т.н. В учебниците и в \"новия исторически разказ\" се нуждае да се популяризират и примерите от миналото на граждански патриотизъм. Колко от подрастващите знаят, че сам Захари Стоянов, когато се създават дружините \"България за себе си\" през 1886 г. за отпор срещу руския имперски натиск след абдикацията на княз Александър I, - само някакви си 10 години след Априлското въстание, - настоява в тях да бъдат записвани и поданици на Княжеството турци, тъй като иде реч за защита на общото отечество. Поради това трябва да бъдат представяни и всички срамни случаи на изстъпления на българи срещу малцинства – от случаи на мародерство срещу турските махали още по време на Руско-турската война от 1877-78 г., през антигръцките погроми от 1906 г., до множеството изстъпления на цивилно население или български военни по време на войните. И колкото по-рано, толкова по-добре. И тук историята за \"спасението\" на българските евреи от депортация в лагерите на смъртта не може да не бъде допълван от разказа за приетия антиконституционен Закон за защита на нацията, както и за депортацията на 11 343 от Беломорието, Вардарска Македония и Пирот. Не на последно място трябва да се проследи и цялостният процес на осъществявана от държавата \"българизация\" на икономиката, свързан с изтласкване от стопанските им позиции на турци, гърци, евреи, арменци Особено срамно е асимилационната кампания, наречена \"Възродителен процес\", и етническото прочистване, подвизаващо се и до днес като \"Голяма екскурзия\", да се мъдрят с по няколко изречения. Съучастието на български историци в идеологическата обосновка на тези начинания (достатъчни са само имената на Петър Хр. Петров и Илчо Димитров, бивши преподаватели в катедра \"История на България\" при Софийския университет) са добре известен факт, но докога ще се подценява или маргинализира темата, маскирана с по няколко изречения в други уроци. Новият исторически разказ за миналото се нуждае от цялостно представяне и на богатото разнообразие от културни преплитания в историята, които поставят под съмнение изобщо разбирането за чисто \"национални традиции\" и чисто \"национална история\". Ученикът, който е запознат с лутеранските корени на коледната елха и пристигането на този германски феномен в България чрез посредничеството на руските офицери и дипломати в България, ще гледа по различен начин на понякога войнственото днешно отношение към празници като Св. Валентин или Хелоуин. Да, точно за същата история на хора с различна сексуална ориентация става дума с техните проблеми от миналото. Та не са ли и те част от българската гражданска нация? И ако на някого това му се струва прекалено авангардно, можем определено да кажем, че намаляването на разбирането за авангардност на проблематиката, ще е право пропорционално на приближаване на България към европейските стандарти, което ще рече и култивиране в нея на истински граждански патриотизъм. Този нов исторически разказ само би могъл да се превърне в основа за култивиране на нов патриотизъм, базиран на Конституцията и съвременното хуманитарно и социално, а в този смисъл и историческо познание. Конституцията може и да е абстрактен документ, но живият разказ за така описаното минало и ужасяващите картини за това какво могат да предизвикат национализмът и ксенофобията, може да компенсира студенината на конституционните текстове. Тази история в България изглежда все още утопична. Но разговорът за нея се налага да започне още сега.", "date": "2019.03.21", "title": "Гражданският патриотизъм и новият исторически разказ"}
{"url": "https://www.dnevnik.bg/evropa/2019/03/21/3407270_s_purviia_vlak_za_evropa_ogromniiat_otliv_na_lekari/", "text": "\"Голям брой добре образовани хора - IT специалисти, лекари, медицински сестри – заминават за Германия, Австрия или Великобритания\", казва пред вестник \"Ди Велт\" Хелене Кортлендер, ръководител на софийското бюро на германската фондация \"Фридрих Еберт\". За една млада жена, която също смята да се присъедини към мигриращите специалисти, разказва обширен репортаж в притурка на германския седмичник \"Ди Цайт\". 23-годишната Лора Василева следва медицина в София и иска да работи в Германия. През лятото тя изкарала практика при един софийски лекар, работила и в Германия. Той ѝ препоръчал да учи немски и сега младата жена вече добре си служи с немската медицинска терминология. Лора иска да специализира очна медицина и разказва, че в София е много трудно да се добереш до квалификация в тази област. В столицата има добра апаратура, но за асистентско място се чака с години, а една нейна позната дори трябвало да си плати, за да специализира. Лора е софиянка и не може да си представи, че след дипломирането си ще работи в провинцията, където на всичкото отгоре няма почти никакво оборудване. \"Аз съм млада, сега са най-добрите ми години\", казва тя и добавя, че тъкмо поради това иска да вземе специализация по очна медицина в Германия. Един лекар в София взима около 900 евро Всичко опира до разликата в заплащането, отбелязва в същата връзка \"Ди Велт\". България е най-бедната страна в ЕС, заплатите са съответно ниски. В повечето случаи българските специалисти обръщат гръб на родината си заради ниското заплащане на труда, допълва картината австрийският \"Винер Цайтунг\". В София един лекар със специалност може да изкара и 900 евро месечна заплата, но лекарите в провинцията са принудени да се задоволяват с наполовина по-ниски доходи. Още по-драстични са разликите в заплащането на медицинските сестри: в София една сестра в операционна има възможност да получава до 400 евро, докато колежките ѝ в по-отдалечените краища на страната нерядко взимат само по 130 евро. Авторката на репортажа в \"Ди Цайт\" припомня, че младите асистент-лекари в германските болници започват с брутна заплата от 4402 евро. Лора Василева разказва за своя приятел, лекар в българска болница, който за 40 часа работа седмично печелел около 350 евро. \"Защо човек да следва шест години, а после да изкарва толкова малко?\" – пита се тя. Двамата с приятеля ѝ вече са проучили какви са изискванията в Германия и смятат, че ще се справят. Лора признава, че малко се страхува да замине за непозната страна, с чужд език и неизвестна обстановка, но пък знае, че винаги може да се върне в България. И че ако не се опита да работи в Германия, после цял живот ще съжалява. \"България няма да се промени, нито пък аз мога да я променя\", казва младата жена. И добавя, че може да промени поне собствения си живот. \"Българските родители направо тласкат децата си към чужбина\" В своята публикация отпреди година \"Ди Велт\" припомня, че през 2016 година в Германия са живеели 260 хил. българи, които \"противно на всички предразсъдъци, в повечето случаи са добре образовани специалисти\". Вестникът пише, че българските студенти в Германия са една от най-многочислените групи чуждестранни студенти. \"А българските родители понякога направо тласкат децата си към чужбина – и са шокирани, ако тези деца се завърнат. Стряска ги мисълта, че може би са се провалили зад граница.\" Според \"Ди Цайт\" през 2017 г. в Германия са работели 1570 български лекари. Вестникът цитира данните на Българския лекарски съюз, че между 2015 и 2018 общо 1692 лекари са обърнали гръб на страната. Фактът, че лекари така масово напускат България, води до липса на медицински персонал, особено в провинцията, отбелязва вестникът. В страната остават по-възрастните и болни хора, чието медицинско обслужване става все по-трудно, а пенсионната система рискува да се срине, коментира изданието. Лора Василева иска да замине за Германия не само заради по-добрата професионална перспектива, пише \"Ди Цайт\". Тя го прави и заради баба си. През зимата възрастната жена трябвало да носи яке и шапка в дома си, защото с малката си пенсия не можела да си плаща парното. А Лора не иска и нейните родители един ден да се окажат в същото положение.", "date": "2019.03.21", "title": "С първия влак за Европа: Огромният отлив на лекари от България"}
{"url": "https://www.dnevnik.bg/evropa/2019/03/21/3407151_sled_haosa_-_oshte_haos_es_opipva_pochvata_za_otlagane/", "text": "Лидерите на ЕС ще обсъдят днес ситуацията около излизането на Великобритания от ЕС след молбата на премиера Тереза Мей Брекзит да бъде отложен до 30 юни. Вчера Мей  изпрати писмо  до председателя на Европейския съвет Доналд Туск с това искане. Тя подчерта, че иска излизане от ЕС със сделка и че възнамерява да внесе за гласуване в парламента вече отхвърлената два пъти сделка, която постигна с блока, без обаче да посочи кога това може да се случи. Мей е против по-продължително отлагане на Брекзит, защото според нея е време страната да спре да се занимава с този въпрос и националният дебат да продължи с други проблеми. Какво предстои Малко след това Туск заяви, че лидерите  няма да решат дали да одобрят,  или отхвърлят поисканото вчера от британския премиер удължаване на срока. Туск каза, че след като е получил официалното писмо от Мей днес, е разговарял с нея по телефона и смята, че положително решение от останалите 27 държави е възможно. Но то зависи от положителен вот в Камарата на общините в Лондон следващата седмица. Доналд Туск обясни, че ако депутатите одобрят сделката, удължаването на срока няма да изисква извънредно събиране на лидерите на ЕС, а може да стане с процедура за писмено одобрение. Но, ако се наложи, съм готов за поканя лидерите в Брюксел, добави той. По-рано председателят на Европейската комисия Жан-Клод Юнкер каза, че не очаква европейските лидери да вземат решение за отлагане на Брекзит на срещата тази седмица. По думите му преговорите вероятно ще трябва да продължат идната седмица. Той предупреди Мей, че ако Великобритания не напусне ЕС до 23 май, ще трябва да свика избори за евродепутати. До заплетeната ситуация се стигна, след като в няколко поредни гласувания миналата седмица британските депутати  отхвърлиха (за втори път)  сделката за Брекзит, която премиерът Тереза Мей  договори с ЕС ,  блокираха варианта  Обединеното кралство да излезе от съюза без споразумение и  подкрепиха отлагане на Брекзит . Те освен това решиха тази седмица да гласуват за трети път сделката на Мей. Това обаче се оказа невъзможно, защото председателят на парламента  Джон Бъркоу каза , че споразумението за Брекзит не може да бъде подложено ново гласуване, ако в него не бъдат внесени съществени промени. Условията Главният преговарящ на ЕС за Брекзит Мишел Барние в понеделник очерта условията, при които Европейският съвет би утвърдил молба за удължаване на срока за напускането на британската страна. Ако британският премиер Тереза Мей поиска отсрочка преди четвъртък, Европейският съвет ще оцени причините и полезността от подобна стъпка. Британската страна ще трябва да представи ясен план, за да може да бъде взето информирано решение, посочи той. По неговите думи този план следва да дава отговори дали отсрочката ще допринесе за утвърждаване на постигнатото споразумение с Лондон; дали Великобритания иска да се допълни договорената рамка за бъдещите отношения; какви други цели се преследват и как ЕС би бил сигурен, че след изтичането на допълнителния срок обстановката няма да бъде същата, каквато е днес. Какво казват държавите членки Решение за отлагане на Брекзит може да се вземе само единодушно от държавите - членки на ЕС. Международната мрежа от репортери на EurActiv събра позиции от отделните страни. Само за Франция се появи информация , че може да прибегне до вето,  за да блокира удължаването на процедурата по чл. 50, ако то би навредило на интересите на ЕС. Сътрудник на президента Еманюел Макрон заяви във вторник, че британската молба за удължаване след срока 29 март няма да бъде \"безрезервно приета\". \"На първо място: има ли план, стратегия, която да обоснове удължаването. На второ място: трябва да разгледаме последиците за ЕС\", допълни той, като подчерта, че отлагането би означавало Великобритания да участва в изборите за Европейски парламент през май и в процедурите по взимане на решения в ЕС. \"Ако хипотезата е да се проведе нов референдум, можем да обмислим отлагане с няколко месеца.\" За Франция ще има два критерия за евентуална подкрепа за молбата на Лондон: вероятността британският парламент да ратифицира споразумението и последиците от това удължаване за ЕС. Френският министър по европейските въпроси Натали Лоазо коментира, че \"кратко удължаване за ратификация на британското споразумение ще бъде дадено, разбира се\". За обкръжението на Макрон решението ще бъде в гаранции от страна на Великобритания, например за нейното неучастие в определени решения. Външният министър Жан-Ив льо Дриан каза, че британската молба ще бъде отхвърлена от ЕС, ако Мей не успее да даде остатъчни гаранции, че британският парламент ще одобри договорената сделка. Германският външен министър Хайко Маас каза на 18 март, че подкрепя удължаване на Брекзит, като добави, че излизане без сделка ще има много негативни последици и за двете страни. Той все пак отбеляза, че \"колкото по-дълго бъде отлаган Брекзит, толкова по-трудно ще става\". Вчера Маас подчерта, че отлагането може да бъде оправдано, ако има истински шанс да се гарантира един добре организиран Брекзит. Канцлерът Ангела Меркел заяви, че \"с всички сили\" ще опита да избегне хаотичен Брекзит. Холандският премиер Марк Рюте каза, че ако Великобритания поиска отлагане, той иска да знае колко дълго би било то и какво иска да постигне Лондон. Белгийският външен министър Дидие Рейндерс заяви, че страната му не е против отлагане, ако Лондон разясни следващите си стъпки. Той не изключва лидерите на ЕС да проведат още една среща до края на март, ако в четвъртък и петък не се стигне до резултат. Позицията на Люксембург е, че не трябва да има удължаване след изборите за Европейски парламент през май. Според дипломатически източници \"Унгария споделя мнението на Берлин по въпроса\". В Чехия и премиерът Андрей Бабиш каза, че неговата страна ще подкрепи искането на Великобритания за отсрочване на датата за излизане от ЕС. Пред депутати в парламента Бабиш заяви, че Брекзит без сделка ще бъде най-лошият възможен изход и че най-доброто решение би било организирането на втори референдум във Великобритания, резултатът от който да остави страната в ЕС. Бабиш заяви още, че гласоподавателите на референдума за Брекзит преди три години са били повлияни от \"дезинформация\". В Словакия Лукаш Паризек, държавен секретар на Министерството на външните и европейските въпроси, изрази опасения от новините от Лондон за евентуално забавяне, като добави, че това би донесло трудности и несигурност за Европа. Той подчерта, че за Словакия, освен ако Великобритания не реши да остане в ЕС, Брекзит със сделка остава предпочитаният вариант. Полша изглежда готова да приеме отлагане. Външният министър Яцек Чапутович каза: \"Може би Великобритания се нуждае от повече време, за да помисли върху цялата ситуация, може би ще бъде необходимо да се удължи това време за размисъл.\" Дипломат коментира пред EurActiv, че двете управляващи партии в Италия все още обмислят позицията на страната. Външният министър Енцо Моаверо няколко пъти каза, че \"твърд Брекзит\" не е желана опция. Общият подход на Италия е да подкрепи отлагане, макар да не е ясно за колко дълго време. Испанският външен министър Жозеп Борел каза, че \"идеалният\" сценарий би бил британските депутати да подкрепят сделка и да има техническо удължаване за ратифицирането й. Той отбеляза, че Испания все още няма позиция за дълго отлагане, но предупреди, че в такъв случай Великобритания ще трябва да участва в евроизборите. Министърът смята, че дълго отлагане би значело, че Великобритания иска да предоговори споразумението за излизането, но ако това е така, предупреди Борел, \"те ще трябва да променят някои от червените си линии\". В изявление за \"Дневник\" на пресцентъра на българското Министерство на външните работи се казва: \"България смята, че най-добрият вариант за Брекзит е със споразумение. Следва да се има предвид, че британската страна все още не е отправила искане за продължение на преговорите. Имаме положителна нагласа за приемане на такова искане. Важно е то да отчита вижданията на ЕС относно целите, за които продължението следва да бъде използвано.\" Хърватският премиер Андрей Пленкович каза, че Загреб би бил отворен за отлагане на Брекзит. \"Бихме искали то да е кратко, но сме готови и за по-дълго, въпреки че то носи серия от въпроси като членове на новия Европейски парламент.\" В Гърция източници казват, че няма ясна позиция за дълго отлагане, но \"няма начин да се блокира общо прието решение за дълго отлагане\". Миналата седмица румънският президент Клаус Йоханис се противопостави на хаотичен Брекзит. \"Президентът Клаус Йоханис ще повтори необходимостта от поддържане на единството на ЕС-27 по време на този процес\", се казва в изявление на президентството. Министърът по европейските въпроси заяви, че \"има неща, които не можем да направим, като предоговарянето на споразумението за оттеглянето\". България ще бъде представена на съвета от премиера Бойко Борисов. Другите теми Тази вечер Европейският съвет ще обсъди отношенията с Китай, включително въпросите около сигурността при развитието на далекосъобщителните мрежи от пето поколение. Утре разговорите ще обхванат сигурността на изборите за евродепутати, противодействието на дезинформацията, отношенията с Украйна. Предвижда се да бъдат обсъдени също промените в околната среда и стъпките за изпълнение на решенията за опазването на природата.", "date": "2019.03.21", "title": "След хаоса - още хаос: ЕС опипва почвата за отлагане на Брекзит"}
{"url": "https://www.dnevnik.bg/na_put/2019/03/21/3407553_gotovi_vino_start/", "text": "Туристите и пътешествениците обикновено посещават Франция, за да се насладят на невероятната храна, вино и култура, а не толкова за да влязат в добра физическа форма и да потренират. Всяка година обаче има една специална възможност, която дава възможност на човек да съчетае всичко това във винения маратон на Медок. Ежегодният маратон, който се провежда всяка есен, е уникален и в него обикновено се включват хиляди бегачи, които бягат из селския район на Бордо и правят спирки, за да опитат поне 20 чаши вино по пътя, пише изданието Lonely Planet. Такова количество изглежда сякаш по-присъщо за някакъв кръчмарски тип маратон. Това събитие обаче предлага на участниците чаши с количество колкото за дегустация, и то на наистина изтънчени вина и местни френски деликатеси. Всичко това се случва, докато тичат край винарните и лозята в този легендарен и много красив винарски район.  Ако стридите, пържолите и сиренето, които са на разположение по време на маратона, не са в състояние да предизвикат интереса на бегачите - любители на храната, нощта преди маратона включва епично въглехидратно зареждане, в което маратонците могат да посетят паста парти в подготовката си за стартовата линия. Ако и това не е достатъчно стимулиращо, маратонът има още едно интересно изискване - участниците да са облечени тематично. Всяка година си има конкретна тема и през 2019 тя ще е \"Супергерои\" - нещо, което определено трябва да бъдете, ако възнамерявате да финиширате под времевия лимит от шест часа и половина. За щастие маратонът е известен и с доста свободния си подход спрямо това изискване, което позволява на бегачите да се насладят на изживяването, вместо да гледат хронометъра или часовника и да се опитват да достигат най-доброто си време. Все пак има стимули да финиширате навреме, с което да ощастливите и стотиците доброволци, които работят в помощ на маратона. Победителите пък биват награждавани на отделно специално събитие. Първенците при мъжете и при жените получават съответно количеството вино от Медок, равняващо се на теглото им. Подгласниците им си тръгват с касетка от подбрани местни вина. Такава взимат и част от най-оригинално облечените според темата. Миналата година например тя е била \"Увеселителен парк\" и в маратона са участвали множество хора, облечени като жълти гумени патета или герои от \"Дисниленд\". Има една друга важна подробност и тя е, че  регистрацията  е с ограничение до 8500 души и ако на човек това му звучи като перфектния начин да прекара част от почивката си, трябва да бъде доста бърз, защото подобни нему има доста. Тази година  регистрацията  за маратона, който ще се проведе на 7 септември, приключи набързо, след като местата бяха заети в рамките на малко повече от три дни. До участие се допускат кандидати, навършили 20 години, които са платили такса и предоставят медицинско удостворение. Допускат се индивидуални и групови регистрации. Таксите варират между 88 и 180 евро. Най-малката е за стартов номер, а след нея има още четири вида, включващи различни пакети с дегустация на вина, разходка, обяд и дори вечеря.", "date": "2019.03.21", "title": "Готови, вино, старт!"}
{"url": "https://www.dnevnik.bg/evropa/2019/03/21/3407608_holandskoto_pravitelstvo_gubi_mnozinstvo_v_senata_na/", "text": "Холандското правителство губи мнозинството си в горната камара на парламента след проведените вчера регионални избори, сочат данните от екзит пол на агенция \"Ипсос\", предаде \"Ройтерс\", цитирана от БТА. Холандците гласуваха на регионални избори само два дни, след като мъж от турски произход  застреля трима души в центъра на холандския град Утрехт.  Тази атака вероятно се е отразила положително на популярността на антиимигрантската партия \"Форум за демокрация\", която привлече гласовете на голям брой избиратели, отбелязва \"Ройтерс'. В случай че резултатите от екзит пола се потвърдят, това ще означава, че управляващата коалиция на премиера Марк Рюте ще има нужда от подкрепата на други политически сили, за да прокарва законодателство в парламента. Резултатите от екзит пола сочат, че \"Форум за демокрация\" печели 12 места в 75-местния Сенат. Народната партия за свобода и демокрация на премиера Марк Рюте ще разполага с един сенатор по-малко от досегашните 13, а общият брой сенатори от управляващата коалиция вече ще е 31 вместо 38. Финалните резултати ще бъдат оповестени от холандската избирателна комисия на 25 март, посочва \"Ройтерс\". В Холандия Сенатът прави преглед на мерките, които са приети от по-силната долна камара на парламента. Лидерът на \"Форум за демокрация\" Тиери Боде шокира традиционните партии, като каза, че атаката в Утрехт е била резултат от хлабавите политики на правителството в областта на имиграцията.", "date": "2019.03.21", "title": "Холандското правителство губи мнозинство в Сената заради възхода на популистите"}
{"url": "https://www.dnevnik.bg/evropa/2019/03/21/3407610_turciia_e_fakticheski_sujuznik_na_isliamska_durjava/", "text": "Турското посолство в Прага разкритикува вчера думите на чешкия президент Милош Земан, че Турция е фактически съюзник на \"Ислямска държава\" (ИД), предаде \"Франс прес\". По време на обществен дебат в град Винтиров на отправен към него въпрос защо Турция атакува кюрдите, които се сражават срещу \"Ислямска държава\", Земан отговори, че Турция е фактически съюзник на ИД. \"Защо атакуват кюрдите ли? Защото те (турците) са фактически съюзници на \"Ислямска държава\", изтъкна Земан. Чешкият президент се позова на информации, според които Турция си е сътрудничела с ИД, когато джихадистите владееха обширни територии в Сирия и Ирак. \"Конкретно става дума за износа на петрол\", посочи Милош Земан. По мнението на президента на Чехия турският му колега Реджеп Тайип Ердоган действа в посока ислямизацията на Турция. Турският посланик в Прага Ахмет Неджати Бигали определи вчера думите на Земан като повод за съжаление, неприемливи и основани на неаргументирани обвинения. \"Турция, в качеството си на активен член на световната коалиция срещу \"Ислямска държава\", се сражава усилено с ИД от самото й основаване\", подчерта турският дипломат в изявление за чешките медии. Чешкият премиер Андрей Бабиш, който планира тази година да посети Турция, отказа да коментира думите на Земан, а чешкият външен министър Томаш Петържичек изтъкна важната роля, която играе Турция в решаването на сирийския конфликт.", "date": "2019.03.21", "title": "Турция е фактически съюзник на \"Ислямска държава\", смята чешкият президент"}
{"url": "https://www.dnevnik.bg/zdrave/2019/03/21/3407612_purvite_pacienti_za_belodrobna_transplantaciia/", "text": "На 2 април във Виена ще заминат първите двама пациенти от чакащите за белодробна трансплантация. Там ще им бъде направен преглед и след това ще се реши как да продължи лечението им. Това съобщи здравният министър Кирил Ананиев в ефира на Би Ти Ви. Това става възможно заради подписаното през януари Споразумение за квалификация и обучение на български медицински специалисти във виенската болница. Пациентите трябва да бъдат оценени в Клиниката по белодробна хирургия на Университетската болница в Австрия дали са годни за операция. Тези, които могат да бъдат трансплантирани, ще бъдат включени като чакащи и  ще могат да бъдат оперирани при наличието на орган . Предвидено е това да стане за още трима души. Министърът на здравеопазването коментира и темата с  протеста на медицинските сестри . \"Изваждането на едни пари сега означава да запазим всичките недостатъци на формирането на работна заплата на медиците. Това, което предложих и беше прието, е да разработим методика на базата на правила и принципи, които да се прилагат във всички заведения за болнична помощ\", уточни министърът по повод вчерашната си среща със с представители на протестиращите. Той добави, че мерките ще важат за държавните и общинските болници, но скоро се предвижда и среща с Асоциацията на частните болници. \"Правим всичко възможно да няма болници, които да затворят врати в България. Най-важното е да направим така, че в нито един регион на страната да не остане населението без необходимата медицинска помощ и да има равностоен достъп на хората от всички региони на страната до медицински грижи\", каза Ананиев. Той уточни, че болниците в момента са търговски дружества и държавата няма право да опрощава дълговете им. \"В Закона за здравното осигуряване е казано какво може да прави собственикът на тези болници. Той може да ги подкрепя по отношение на инвестиционната политика на съответното лечебно заведение\", уточни Ананиев. По повод предвидените 30 млн. лв. за равнопоставен достъп до здравеопазване министърът заяви, че 18 млн. лв. ще бъдат за подобряване на достъпа до медицински грижи, 10 млн. лв. за лечебните заведения в отдалечените и труднодостъпни райони в страната и 2 млн. лв. ще бъдат предоставени на психиатричните звена и психиатричните отделения към лечебните заведения. \"Това е само за подобряване на дейността на тези звена. Отделно правителството пое ангажимент около 6.5 млн. лв. да предостави за подобряване на базата и условията, където живеят хората в психиатриите\", добави той.", "date": "2019.03.21", "title": "Първите пациенти за белодробна трансплантация заминават в чужбина през април"}
{"url": "https://www.dnevnik.bg/evropa/2019/03/21/3407613_avstriiski_mjusjulmani_iskat_obvinenie_za_podbujdane/", "text": "Най-многочислената мюсюлманска организация в Австрия поиска да бъде повдигнато обвинение срещу австрийския вицеканцлер Хайнц-Кристиан Щрахе за подбуждане към омраза, предаде ДПА. Според Общността на ислямската вяра коментарите на Щрахе при негово публично изказване на 14 март насърчават омраза към мюсюлманите и мюсюлманските организации. На този ден Щрахе взе участие в представянето на книгата на противоречивия германски писател Тило Зарацин \"Враждебно превземане: Как ислямът пречи на прогреса и заплашва обществото\". Щрахе заяви, че във Виена съществуват радикални ислямски организации. Вицеканцлерът посочи, че в австрийската столица има 150 мюсюлмански дневни центрове, където деца се обучават да се превърнат в мъченици и се преобличат като бойци на терористичната организация \"Ислямска държава\". Общността на ислямската вяра разкритикува и думите на Щрахе за това как насилието си е проправило път в мултирелигиозния Ливан. \"Гражданите мюсюлмани първоначално били миролюбиви, но щом броят им достигнал определен процент (от населението), започнали да действат по-агресивно - знаем за гражданската война\", заяви Щрахе. Председателят на Общността на ислямската вяра Юмит Вурал заяви, че тези изказвания са недопустими. \"След  терористичните нападения в Нова Зеландия  Общността на ислямската вяра казва: Достатъчно\", подчерта Вурал.", "date": "2019.03.21", "title": "Австрийски мюсюлмани искат обвинение за подбуждане към омраза срещу вицеканцлера"}
{"url": "https://www.dnevnik.bg/bulgaria/2019/03/21/3407621_kratki_novini_jena_zagina_pri_tejka_katastrofa_krai/", "text": "Заради обновяване на софтуера утре от 07:30 до 09:00 часа, ще бъде затруднена регистрацията и пререгистрацията на автомобили в звената на \"Пътна полиция\" в цялата страна, съобщиха от пресцентъра на МВР. Не се очакват затруднения при подаване на заявления за издаване на свидетелства за управление на МПС и получаване на готови такива, както и за връчване и плащане на наказания по Закона за движение по пътищата. Двама надзиратели отиват на съд за смъртта на затворник в Бургас Двама надзиратели в затвора в Бургас бяха обвинени от Софийската градска прокуратура за смъртта на затворник. Случаят е от март 2017 г. Двамата са обвинени за причинена от тях \"смърт по непредпазливост в условията на независимо съпричинителство\". От събраните доказателства е установено, че в килията на починалия затворник възникнала повреда на парната инсталация, при която имало свободно изтичане на водна пара под налягане с температура 140 градуса. Това довело до смъртта на затворника. Максималното наказание, което двамата могат да получат, е 5 години затвор. Борисов и Таяни откриха галерия Министър-председателят на България и председателят на Европейския парламент Антонио Таяни участваха в официалното откриване на изложбено пространство \"Атанас Буров\" в сградата на европарламента в Брюксел, съобщи правителствената пресслужба. На откриването присъства и внучката на Атанас Буров - Ивана Стоянова. Кметът на Стрелча е с повдигнато обвинение за принуда Районната прокуратура в Панагюрище привлече като обвиняем кмета на Стрелча Стойно Чачов (АБВ), че през 2016 г. е принудил служител на общинската администрация да подаде молба за освобождаване от заеманата от него длъжност, без да вписва дата в документа. Според събраните доказателства Чачов е заплашил служителя, че ако не подаде молбата, ще бъде освободен веднага от работа. Той злоупотребил с властта си като кмет, като е наредил молбата да бъде внесена без знанието и съгласието на служителя, твърди прокуратурата. Наложената гаранция на Чачов е в размер на 2 хил. лева. Срокът на приключване на разследването е двумесечен. Жена загина при тежка катастрофа край Казанлък  Инцидентът е станал на Околовръстния път на Казанлък рано тази сутрин Жената се е престроявала за влизане в главния път, но изскочила пред друг автомобил, който я блъска. При инцидента са пострадали още двама души, съобщава \"Нова телевизия\". Движението в района на катастрофата е затруднено.", "date": "2019.03.21", "title": "Кратки новини: Регистрацията на автомобили ще бъде затруднена утре сутрин"}
{"url": "https://www.dnevnik.bg/sport/2019/03/21/3407627_ioahim_lyov_e_dovolen_ot_nachaloto_na_obnoveniia/", "text": "Националният селекционер на Германия Йоахим Льов определи като добро новото начало на Бундестима преди  европейските квалификации . С обновен отбор и много млади футболисти Германия завърши 1:1 в приятелски мач със Сърбия, игран на \"Фолксваген арена\" във Волфсбург. Макар да не спечелиха, германските играчи впечатлиха с играта си, създавайки дузина голови положения. В предни позиции Бундестимът показа разнообразие и много скорост. Сърбия поведе с гол на Лука Йович в 12-ата минута, но след почивката Леон Горецка изравни. \"Има какво да се желае от играта ни, но трябва да сме наясно, че този млад отбор игра за пръв път заедно. През първата част се видяха някои проблеми, но след почивката изглеждахме много по-добре, усилихме натиска над съперника и разликата се видя\", каза Льов. Според опитния селекционер Германия има поводи за оптимизъм с младия отбор, с който разполага. След световното първенство, на което  германците отпаднаха в групите,  Льов получи нов договор и се зае да направи промени. За европейските квалификации той не повика трима световни шампиони - Томас Мюлер, Матс Хумелс и Жером Боатенг. В стартовия състав започнаха куп млади играчи, сред които Лукас Клостерман (22 г.), Кай Хаверц (19 г.) и Юлиан Бранд (22 г.). От всички 11 над 25 години бяха само трима – капитанът Мануел Нойер (32 г.), Илкай Гюндоган (28 г.) и Марсел Халщенберг (27 г.). През втората част Льов даде шанс на още млади играчи да участват в срещата. В края на двубоя пострада крилото Лерой Сане, който беше грубо фаулиран от централния нападател на Сърбия Милан Павков. Таранът на сръбския отбор стъпи върху глезена на Сане и получи червен картон. \"Лерой е късметлия, че кракът му не беше счупен. Това беше ужасно нарушение, няма място за такива неща не само в приятелските мачове, а и изобщо\", добави Льов. Германия започва европейските квалификации в неделя с гостуване на Холандия в Амстердам. Другите тимове в група С са Северна Ирландия, Естония и Беларус.", "date": "2019.03.21", "title": "Йоахим Льов е доволен от началото на обновения германски отбор"}
{"url": "https://www.dnevnik.bg/evropa/regioni/2019/03/21/3407635_pokana_za_finansirane_na_malkiia_i_sreden_biznes_v/", "text": "Започна процедурата за набиране на проектни предложения за развитие на малките и средните предприятия в граничния регион между България и Гърция. 10 млн. евро е размерът на инвестицията, която ще бъде отпусната по Програмата за трансгранично сътрудничество ИНТЕРРЕГ V-A Гърция - България 2014-2020 г. За ресурса вече е обявена петата покана за набиране на проектни предложения в рамките на приоритетна ос 1 \"Конкурентен и иновативен трансграничен регион\" на програмата. Тя има за цел да повиши конкурентоспособността на малките и средните предприятия, като стимулира растежа на нови и съществуващи фирми чрез разширяване на икономическата им дейност до нови пазари и продукти. 30 на сто от общия бюджет на поканата, който възлиза на 10 млн. евро, ще бъдат насочени към новосъздадени малки и средни предприятия (МСП). Допустими за участие са само малки и средни предприятия регистрирани в допустимия по програмата регион (за България в областите Благоевград, Смолян, Кърджали и Хасково), в т.ч. клонове, като за България същите следва да са регистрирани като самостоятелни юридически лица. Публични (държавни, общински и др. дружества) не са допустими кандидати. Проектните идеи за съвместни бизнес инициативи от трансграничния регион на България и Гърция може да се подават по електронен път чрез  Информационната система за държавни помощи на Гърция SAMIS. Крайният срок за подаване на проектните предложения е 15.00 часа на  Повече информация за допустимите дейности и изискванията за кандидатстване можете да намерите на  интернет страницата  на европейските структурни и инвестиционни фондове.", "date": "2019.03.21", "title": "Покана за финансиране на малкия и средния бизнес в граничните региони на България и Гърция"}
{"url": "https://www.dnevnik.bg/politika/2019/03/20/3406882_lipsa_na_administrativen_kapacitet_provalia_proekta_za/", "text": "Проектът за бронирани машини на пехотата с прогнозна стойност 1.464 млрд. лв. с ДДС ще се забави за неизвестно време. Колко точно е рано да се каже. \"Пазя се да не поставям срокове\", каза министърът на отбраната Красимир Каракачанов пред \"Дневник\" миналата седмица. Според заданието на проекта трябва да бъдат купени 150 машини (90 бронирани и 60 обслужващи и осигуряващи) и специална техника за 3 батальонни групи, комуникационна и информационна система, тренажори и друго оборудване. Следващата стъпка трябва да е изпращане на искане на предложение (RFP) до избрани фирми, но тя още не е направена. Работната група по проекта беше назначена от министъра на отбраната в началото на декември 2016 г. съгласно  решение на правителството  преди 3 години - през март 2016 г.  Осем отговори на \"запитвания за информация\"  (Request For Information) от фирми - производители на бронирани машини за пехотата, бяха получени в Министерството на отбраната (МО) до крайният срок от 28 юни 2017 г. Проектът веднъж беше върнат от парламента заради липса на финансова обосновка и беше окончателно приет от Народното събрание на 8 юни 2018 г. Последният неспазен срок за изпращане на RFP беше \"началото на новата година\" (2019 г.). Целта беше през януари кандидатите на имат достатъчно яснота, за започнат да подготовят офертите си. Сега този срок е скъсен. Съветски или натовски стандарт? И други въпроси... В средата на март министър Каракачанов обясни, че все още има дискусионни въпроси, на които \"военната експертиза\" търси правилните въпроси. Те са за избор на оръдие и боеприпаси за него, както и каква да е радиостанцията. Идеята на новите бронирани машини за пехотата да се сложи малокалибрено оръдие, използващо муниции от съветски стандарт, не е нова за \"военната експертиза\" работеща по процедурата. Преди години идеята беше да се използва оръдие, което е налично в българската армия. Тя евоюлира до поставяне на ново оръдие, работещо със съветски стандартни заряди. Оръдието е 30 мм, заключи Каракачанов. \"Ако трябва да изберем, новите оръдия по натовски стандарт са по-добри от това, което можем да ползваме. Въпросът е с независимостта на доставките и цената на боеприпасите\", коментира той. Оръжейният бизнес не иска да произвежда боеприпаси по стандарт на НАТО Причината за желанието да се ползват снаряди по стария стандарт е много по-ниската им себестойност и това, че се произвеждат от български компании. За тях не е технически проблем да произвеждат муниции и по новия стандарт и на цена по-ниска от вносните. Заради конфликтите в Близкия изток производството на българските фабрики обаче е настроено за муниции от съветски тип и мощностите им са натоварени. В Министерството на отбраната се надяват, че със затихването на конфликтите българските компании ще започнат производство по стандарта на НАТО. \"При една бъдеща война винаги ще вървим с нашите съседи, членове на НАТО, и не можем да носим руски снаряди\", каза източник от Министерството на отбраната. Съвсем друга тема са възможностите като скорострелност и поразяваща сила на оръдията, които се предлагат от фирмите, проявяващи интерес. Сред тях са \"Бушмастер\". \"Рейнметал\" и \"Некстер\", но, изглежда, те вече са \"зад борда\", тъй като предлагат 40-мм оръдие. Трябва да се произвежда в България, но няма кой Едно от условията за доставка на бронирани машини е 20% от стойността на проекта да остава в български фирми. За това се изказват многократно и министър Каракачанов, и  премиерът Бойко Борисов . \"Както и да ги въртим, не могат да покрият 20% от стойността на проекта\", каза източник на \"Дневник\" от Министерството на отбраната. Той описа преговорите с българските оръжейни компании като мъчителни. \"Основното се върти около радиостанцията - тя поне да се сглобява в България\", каза източникът. Съвременните \"радиостанции\" всъщност са многоцелеви устройства за пренос на данни в реално време и изискват и криптиране на информацията. Те трябва да са свързани със системата на НАТО за управление и следене (Friendly Force Tracking). Армията няма експертиза за такъв мащабен проект Висш военен каза пред \"Дневник\" преди месец, че  ще се търси външен консултант , за да бъдат намерени отговори на всички въпроси около проекта. Каракачанов обаче отрече тази възможност. \"Проблемът е, че нямаме такава практика. До момента в България не се е правил подобен проект\", призна Каракачанов. Той каза същото и пред депутатите от ресорната комисия. Според бившия служебен министър на отбраната Велизар Шаламанов, който е бил и директор на две агенции на НАТО, една от причините за бавенето на проекта е липса на административен капацитет. Втората е, че има много кандидати и вероятно докато не видят, че техният интерес е защитен, блокират по-нататъшните стъпки. Цялата тази идея - че трябва да има индустриално участие, е много позитивна, но няма добра нормативна база и това създава препятствие пред отговора кой да бъде приемник – \"Терем\" или други предприятия, смята Шаламанов. Според Шаламанов всичко, свързано със системата за управление и следене на НАТО, трябва да се прави съвместно с НАТО, както са направили поляците например. Те решиха, че нямат капацитет, и приеха натовските решения, доказани в Афганистан, каза той. Полската държава е купила системата, използвайки помощ от Агенцията на НАТО за комуникации и информация (NCI Agency). Това им гарантира съвместимост, най-ниска цена и относително бърза реализация, обясни Шаламанов. Според него това не изключва участие на националната индустрия. Велизар Шаламанов смята, че за закупуването на новите бойни машини трябва да се мине към междуправителствени преговори - както при закупуването на нови изтребители - или да се търси помощ от Агенцията на НАТО за поддръжка на НАТО (NSPA), която да организира конкурса. \"Ние нямаме капацитет за организиране на такъв конкурс, който да не бъде блокиран, оспорван и накрая - опорочен.\" Освен това според него процедурата по купуване на 150 бойни машини е крайно недостатъчна за модернизация на армията и покрива едва една десета от нуждите на Сухопътните войски.", "date": "2019.03.21", "title": "Липса на административен капацитет проваля проекта за нови бронирани машини"}
{"url": "https://www.dnevnik.bg/sviat/2019/03/21/3407640_edna_komisiia_dva_doklada_imalo_li_e_sgovor_na_trump_s/", "text": "Сенатската комисия по разузнаването, както впрочем и повечето двупартийни комисии в Конгреса, са разделени по партийни линии по въпроса имало ли е сговор между кампанията на Доналд Тръмп и Русия по време на президентските избори в САЩ през 2016 г., заявиха източници пред агенция \"Ройтерс\". Такова разделение не е изненадващо в обстановката на остри междупартийни свади във Вашингтон, но повдига един по-широк въпрос: ако сенатската комисия по разузнаването не може да стигне до консенсус какво се е случило между Тръмп и руснаците, коя друга комисия ще може? Това на свой ред ще породи съмнения дали конгресните разследвания срещу Тръмп ще доведат до опити на законодателите да започнат процедура за  импийчмънт  срещу републиканския президент. Най-малко шест конгресни комисии разследват дали  кампанията на Тръмп е влязла в сговор  с Москва в усилията си да убеди американските избиратели да подкрепят Тръмп през 2016 г.; дали Тръмп се е опитвал да пречи на разследванията; дали неговите  фирми имат връзки с Москва ; и дали той е използвал положението си (на президент) за лично обогатяване. Разследванията ще продължат още месеци и много неща могат да се променят, особено поради факта, че проточилото се разследване на специалния съветник Робърт Мюлър все още не е завършило и предстоят още много часове на изслушвания - както открити, така и закрити - в Конгреса. Към момента обаче, твърдят гореспоменатите източници, членовете на комисията по разузнаването обмислят да излязат с два паралелни окончателни доклада - един от 8-те републиканци в комисията, и друг от 7-те демократи - с различни заключения. Конгресни източници, запознати с въпроса, казаха пред \"Ройтерс\", че и републиканците, и демократите в комисията са съгласни, че липсват преки доказателства, сочещи сговор. Двете страни обаче са на различни мнение за косвените улики. Демократите твърдят, че има достатъчно такива улики в подкрепа на извода за наличие на сговор в окончателния доклад на комисията. Колегите им в комисията от Републиканската партия на Тръмп обаче казват, че няма. \"Преки доказателства за сговор няма\", каза източник от демократите, но са налице \"изобилие от косвени улики\" в тази посока. Сенатската комисия по разузнаването надзирава американските шпионски агенции - от ЦРУ до свързаните с разузнавателна дейност функции на ФБР. Председател на комисията е републиканецът Ричард Бър, а сред членовете й са републиканците Марко Рубио и Сюзън Колинс, както и демократите Марк Уорнър, Даян Файнстайн и Рон Уайдън. Говорителка на Бър, както и говорител на демократа Уайдън отказаха коментар. Миналия месец Бър каза пред телевизия Си Би Ес, че комисията към онзи момент не е открила доказателство за сговор между кампанията на Тръмп и Москва. Тръмп отрича да е имало какъвто и да било сговор и многократно заклейми такива разследвания като  \"лов на вещици\".  Паралелни доклади Ако сенатската комисия по разузнаването, а вероятно и други комисии в Конгреса накрая излязат с разминаващи се доклади, американците, които очакват от Конгреса обяснения за връзките между кампанията на Тръмп и Москва, сигурно ще останат разочаровани. Нещо повече - експерти заявиха, че такъв изход може да намали вероятността за евентуален импийчмънт на Тръмп. По конституция процесът за импийчмънт трябва да започне в Камарата на представителите, където мнозинство имат демократите, но Сенатът, в който преобладават републиканците, ще има последната дума дали Тръмп да бъде отстранен от длъжност. \"Това може да дава индикации, че републиканците не мислят, че има \"категорични доказателства\", че нищо не обвързва президента с наличието на конспирация\", каза Илейн Камарк, старши изследовател по правителствени проучвания в института \"Брукингс\", мозъчен тръст във Вашингтон. \"Така вероятно нещата няма да стигнат до импийчмънт... Ако републиканците казват хм, това не става за импийчмънт, аз не смятам, че ще има (импийчмънт)\", отбеляза тя. Сенатската комисия по разузнаването, на която са поверени някои от най-деликатните тайни на САЩ, започна своето разследване \"Тръмп - Русия\" малко след като Тръмп встъпи в длъжност. Тя вече започва повторни разпити на ключови свидетели, в които освен разследващите ще се включат и сенатори, съобщиха източници. Комисията ще трябва да даде оценка на един доклад от януари 2017 г. на американските разузнавателни агенции, в който се констатира, че Русия се е намесила в изборите през 2016 г. по няколко начина. Русия отрича всякаква намеса. Комисията също така проучва ролята на социалните медии в кампанията през 2016 г., сигурността на американските механизми за гласуване и стъпките, предприети (или непредприети) от администрацията на бившия президент Барак Обама след първоначалните съобщения за руска намеса. Централна тема на разследването на комисията обаче ще бъде въпросът за наличието на сговор. Двупартиен надзор по тези въпроси е от ключово значение, каза Норман Орнстайн, политически анализатор в консервативния \"Америкън ентърпрайз инститют\". \"Ако се стигне до общ двупартиен доклад на сенатската комисия по разузнаването и ако той е пълен, това би имало важно значение, дори Бър и Уорнър да имат различни интерпретации\", каза той. Отделни партийни доклади обаче ще означават, че е налице една позната история, посочи Орнстайн. \"Тогава се връщаме към динамиката, при която републиканците ще вярват на доклада на Бър, а демократите, главните медии, интелектуалната общност и противниците на Тръмп ще вярват на доклада на Уорнър\", каза той.", "date": "2019.03.21", "title": "Една комисия, два доклада: имало ли е сговор на Тръмп с Русия"}
{"url": "https://www.dnevnik.bg/sviat/2019/03/21/3407637_guaido_naznachi_poslanik_na_venecuela_v_bulgariia/", "text": "В България не е постъпвало официално искане за приемане на нов посланик на Венецуела. Това обясни Министерството на външните работи в отговор на въпрос на \"Дневник\", след като вчера парламентът в Каракас утвърди номинацията на дипломати, които да предствляват Каракас в шест столици, по предложение на председателя на институцията и признат от десетки държави за временен президент Хуан Гуайдо. Сред тях е и София. Ако постъпи подобно искане, \"то ще бъде разгледано според актовете на международното право, които регулират дипломатическите отношения\", казват още от министерството. България се присъедини (макар и с по-мека формулировка от повечето страни на запад) към позицията на мнозинството европейски държави, които смятат Гуайдо за временен президент на Венецуела. Двама президенти, две посланички Освен България останалите държави в най-новото допълнение на списъка са Великобритания, Мароко, Полша, Унгария и Чехия. В разгара на политическата криза и икономическия срив, разтърсващи страната, екипът на Гуайдо бе назначил общо 27 посланици, преди парламентът да одобри последните - в повечето южноамерикански държави, в САЩ и Канада и в редица европейски (Испания, Германия, Франция, Португалия, Малта, Швеция, Австрия, Дания, Швейцария, Белгия, Люксембург, Румъния, Андора и Холандия). Акредитираният в България посланик - Ориета Капони, е на поста от август 2014 г. Капони е избрана от правителството на президента Николас Мадуро, смятан от Гуайдо за узурпатор. Стефания Мелендес, избрана от екипа на Гуайдо и утвърдена от парламента, е част от венецуелската общност в София. Тя живее в България от 2009 г., а в последните месеци неколкократно коментира кризата в родината си.", "date": "2019.03.21", "title": "Гуайдо назначи посланик на Венецуела в България, София още не е уведомена"}
{"url": "https://www.dnevnik.bg/zelen/2019/03/21/3407674_ekokoaliciiata_obvini_neno_dimov_v_luja_za/", "text": "Коалицията от неправителствени организации и граждански групи \"За да остане природа в България\" поиска оставката на министъра на околната среда и водите Нено Димов \"заради невъзможността той да осигури защита на природата по Черноморското крайбрежие\". Повод за искането им стана източването на Шабленското езеро, за което сигнализира Българското дружество за защита на птиците (БДЗП). От там установили драстичен спад - с около метър, на водното ниво на Шабленското езеро и Езерецкото езеро. В резултат на източването, което се наложило заради наводнени помещения в правителствената резиденция \"Шабла\", голяма част от плитчините на влажните зони са пресушени, съобщиха от дружеството. След като се разбра за проблема,  Димов беше пратен на проверка лично от премиера Бойко Борисов . Екоминистърът установи, че \"това се прави от години и не противоречи на плана за управление на защитената местност\". Той добави, че отварянето на езерото е станало в участъка с най-тясна ивица между морето и езерото с цел опазване на дюните. Отводнителен канал вместо дюни Според \"За да остане природа в България\" с източването на езерото са нарушени 4 закона, както и планът за управление на водоема. Екокоалицията обвини Димов в  \"редица неверни твърдения, сред които и че отводнителният канал не е построен през дюни \". \"Направена проверка от природозащитните организации показва, че не само че новият канал е унищожил изключително ценни сиви и бели дюни, но и че тези дюни са картирани и качени на страницата на Агенцията по кадастъра\", уточняват от \"За да остане природа в България\", които изчислиха, че са увредени 1600 декара влажни зони и е компрометирано гнезденето на десетки защитени видове птици. Тома Белев от Асоциацията на парковете заяви пред БНР, че ще изпрати сигнал до Европейската комисия за случая. \"За цялата тази дейност няма писмен документ, няма писмена следа за тази поредица от нарушения. В момента се разрушава езерото\", каза Белев. Екокоалицията посочва, че са направени две нарушения на Закона за устройство на Черноморското крайбрежие и по едно на Закона за биологичното разнообразие и Закона за опазване на околната среда. \"Непознаването на законите или умишлено прикриване на нарушения от страна на г-н Димов може да има пагубни за природата последствия\", посочват още природозащитниците. Всичко е по закон Директорът на Регионалната инспекция по околната среда и водите във Варна Христина Генова заяви пред Би Ти Ви, че всичко, извършено по отводняването на езерото, е \"съгласно изискванията на плана за управление и неговите промени\" и не е нарушен нито един закон. По думите ѝ всички дейности са извършени преди средата на март, когато е и крайният срок за приключването им. Това се налагало заради гнезденето на редица птици и хвърлянето на хайвера на някои риби. Кога ще се възстановят водите на Шабленското езеро Генова каза още, че вече е отчетено покачване на водите на Шабленското езеро с 10-15 см. Очакванията са около 15 април водоемът да възстанови почти напълно водите си. Според Михаил Илиев от Българското дружество за защита на птиците няма научни аргументи да се източва езерото и тепърва ще има проблем със затварянето на отводнителния канал. \"На места каналът е с височина повече от 3 метра и се съмнявам, че морето по естествен път ще го възстанови\", каза той и изрази притеснение дали няма да се използва огромно количество пясък от плажа в района.", "date": "2019.03.21", "title": "Екокоалицията обвини Нено Димов в лъжа за Шабленското езеро и му поиска оставката"}
{"url": "https://www.dnevnik.bg/video/2019/03/21/3407676_video_maorski_tanci_v_znak_na_pochit_kum_izbitite/", "text": "Ученици, гангстери и дори един самотен мъж през нощта – новозеландците изразяват почитта си към избитите в Крайстчърч мюсюлмани чрез традиционния маорски танц \"хака\". Дори членове на три от враждуващите улични банди на града танцуваха заедно, за да покажат уважение. \"Хака\" не е военен танц, макар че придоби известност по света като такъв. Въпреки високите крясъци, страшните физиономии и агресивните жестове в маорската култура това е танц за всякакви случаи. \"Това е маорският начин за справяне със смъртта – да се изрази скръб, да се изрази любов. \"Хака\" е начинът, по който маорите показват подкрепа\", обяснява експертът по танца Те Кахуата Максуел, цитиран от агенция \"Ройтерс\".", "date": "2019.03.21", "title": "Маорски танци в знак на почит към избитите мюсюлмани в Крайстчърч"}
{"url": "https://www.dnevnik.bg/sport/2019/03/21/3407679_mik_shumaher_ne_se_pritesniavam_da_me_sravniavat_s/", "text": "Състезателната кариера на  Мик Шумахер , синът на седемкратния световен шампион във Формула 1 Михаел Шумахер, се следи под лупа от години. Така ще бъде и през сезон 2019, когато 19-годишният германец ще дебютира във Формула 2 – последното стъпало преди Формула 1 и подгряваща серия на най-престижната автомобилна надпревара. Сезонът във Формула 2 започва на 31 март в Бахрейн. Шумахер показа отлично темпо в тестовете на пистата \"Херес\", където записа най-добрия резулат с повече от две десети пред втория. Още преди първото състезание във Формула 2 младият германец постоянно е питан за баща му. \"За мен никога не е било проблем да ме сравняват с него. Не ми тежи и не усещам напрежение. За всеки е приятно да го сравняват с най-великия пилот в историята. Когато това е твоят идол и е баща ти, го прави още по-специално\", каза Мик Шумахер. Германецът добавя, че иска да се учи и да се подобрява постоянно. \"Голямата цел е влизане във Формула 1.\" През 2019 г. Шумахер ще кара за  отбора на \"Према\" , с който се състезава от няколко години и се изкачи в поддържащите серии. Той  спечели титлата в европейската Формула 3  през миналата година, където се представи много силно. Освен влизането във Формула 2 Мик Шумахер  подписа договор и с \"Ферари\" , като вече е част от академията за пилоти на Скудерията. Очаква се през 2019 г. той да вземе участие в тестовете в средата на сезона или с болид на \"Ферари\", или с този на \"Алфа Ромео\". \"Във \"Ферари\" ме приеха много топло, веднага ме накараха да се чувствам част от едно семейство, което е много важно за моята фамилия.\" \"Между Формула 3 и Формула 2 има голяма разлика. Болидът, който ще пилотирам тази година, е по-голям, по-агресивен и доста мощен. Ще бъде важно да свикна с гумите \"Пирели\", с които не бях карал до тестовете, те са специфични\", добави германският пилот. Целта му за сезон 2019 е да се учи и да се развива като пилот. Сезонът във Формула 2 включва 12 кръга, като всеки уикенд се състои от две състезания – класическо състезание (дистанция от 170 км и задължително спиране в бокса) и спринтово (120 км без спиране в бокса). В 12-те кръга пилотите от поддържащата серия карат заедно със състезателите от Формула 1. Кръговете са Бахрейн (30-31 март), Баку (27-28 април), Барселона (11-12 май), Монако (24-25 май), Франция (22-23 юни), Австрия (29-30 юни), Великобритания (13-14 юли), Унгария (3-4 август), Белгия (31 август - 1 септемри), Италия (7-8 септември), Русия (28-29 септември), Абу Даби (30 ноември - 1 декември).", "date": "2019.03.21", "title": "Мик Шумахер: Не се притеснявам да ме сравняват с баща ми"}
{"url": "https://www.dnevnik.bg/intervju/2019/03/21/3407347_dariia_dyo_bove_kurator_triabva_da_se_uchim_kak_da/", "text": "Дария дьо Бове е в България във връзка с международния скулптурен проект на галерия \"Сариев\" и \"Марковстудио\" - Sariev+Markov Sculpture Projects. Проектът цели да повдигне въпроса за мястото на съвременното изкуство в споделените публични пространства в България. Да потърси кой предлага и реализира инициативите в тази посока - артистите, галериите или държавните институции. И да открие как те могат да си сътрудничат по-пълноценно. \"Дневник\" разговаря с Дария Бове за съвременното изкуство в публичното пространство, за финансирането в сферата на културата във Франция и за \"Пале дьо Токио\".  - За мен публичното пространство винаги е било едно и също. То е място, споделено от много хора. Тъкмо това го прави толкова важно в нашето време, в което хората все повече си комуникират чрез цифровите технологии.  - Можем да говорим не за една, а за няколко роли. Първото предназначение на изкуството е да се установяват връзки - между хората от различни социални групи, между артистите, между пространствата. Връзки между света на идеите, на абстрактното и на реалността. Защото изкуството присъства - можеш да го усетиш със сетивата си. На второ място, така можеш да предадеш смисъл на това, което правиш, виждаш, чувстваш. И трето, публичното пространство по един непосредствен начин показва, че изкуството е част от обществото. Че произведенията не са предназначени единствено за елита, за определени прослойки. Публичното пространство дава възможност до изкуството да се докоснат и хората, които не посещават музеи и галерии.  - За мен изкуството в публичното пространство е като един предмет, който се наслагва върху друг предмет. Това са различни слоеве, които са напълно равноправни. Изкуството от миналото, от днешния ден и от бъдещето са част от една съвкупност. За жалост понякога, когато погледнеш този пейзаж, той може да ти се стори ужасяващо разрушителен. Но по-често това съжителство е интригуващо, защото никога не можеш да предвидиш как тези слоеве ще взаимодействат помежду си. Париж е отличен пример в това отношение, защото е град с много богато културно наследство. Но това не пречи на съвместното съществуване на класическите произведения на изкуството със съвременните такива, които не се вписват в рамките на критериите на класическото изкуство.  - Считам, че не можем да заличим историята. И че така наречените звезди на днешния ден ще са тези, които най-бързо ще бъдат забравени утре. В страните от Източна Европа историята на изкуството е преплетена с историята с голямо \"и\", с всичко, което тези държави са преживели през годините. Естествено, нямам формула, рецепта, решение, защото това е наистина сложно. Всичко опира до историята и до идентичността на конкретната държава. До това, което тя представлява в действителност.  - Разковничето за подобна операция е да има силна и добре изявена политическа воля. Френската политика в областта на културата дължи изключително много на Жак Ланг, който беше министър през 80-те години на миналия век. Той пое офанзива в защита на френската култура, която се усеща дори днес. Тогава се възползвахме от този благоприятен политически момент, тъй като във Франция, както и в много страни, държавният бюджет за култура не е особено голям.  - Да, точно така. Мога да дам пример с \"Пале дьо Токио\" - ние сами генерираме 65% от бюджета си. Останалите 35% идват от държавата. Това става възможно чрез билети, посещаемост и отдаване под наем на пространство. Както и чрез партньорства и меценатство. Във Франция законът за меценатството работи отлично и е много интересен. И помага много за създаването на култура и изкуство. Дава възможност за големи данъчни намаления. Той функционира от 2000 г.  - Ние не притежаваме колекции, тоест съвкупност от произведения на изкуството. Постоянно организираме изложби, но те траят по два-три месеца. Опитваме се да каним най-добрите артисти, поне според нашите виждания. Но трябва да кажа, че професията, която упражнявам, е изцяло субективна. В \"Пале дьо Токио\" работим няколко куратори, като изцяло се занимаваме с организирането на изложбите и събитията, както и с подбирането на артистите. Често си правим общи срещи, на които разговаряме: В каква посока ще вървим тази година? Каква ще бъде програмата? Кого ще поканим и защо точно него? - Моята професия е да бъда рамо до рамо заедно с артистите. Да ги придружавам в осъществяването на техните идеи. Артистите са хора като всички останали - някои са по-симпатични, други - не толкова. С някои се работи по-лесно, с други - по-трудно. Но аз не ги избирам, защото са ми симпатични. Избирам тези, които имат стойностно творчество.  - Всичко опира до образованието. Трябва да се учим как да възприемаме изкуството. Това не е вродено, а нещо, което се научава. Всички се възхищават на Пикасо, защото е речено, че трябва да му се възхищаваме. Но това не означава, че разбираме изкуството му. ", "date": "2019.03.21", "title": "Дария дьо Бове, куратор: Трябва да се учим как да възприемаме изкуството"}
{"url": "https://www.dnevnik.bg/citat_na_deniia/2019/03/21/3407690_citat_na_denia_cvetanov_e_ocenil_energiinata_zashtita/", "text": "Това заяви архитект Весела Мирянова, съсобственик на строителната компания \"Артекс\" пред Нова телевизия. Мирянова коментира сделката на компанията си със зам.-председателя на ГЕРБ Цветан Цветанов, при която той й е предоставил два апартамента и е получил един по-голям и по-луксозен с доплащане. Запитана дали дружеството има други апартаменти с цена 700 евро на кв. м в луксозния квартал \"Изток\", Мирянова отговаря, че печалбата не е най-важното, а себестойността на строителството за компанията е едва 500 евро. \"След като нашата себестойност е 500 евро на кв. м, какво ви притеснява, че сме продали с печалба?\" пита риторично тя. Според разследването на \"Свободна Европа\" Цветанов е придобил жилището за 627 евро на кв. м, докато в новите сгради на фирмата в същия квартал цените варират между 2600 и 3500 евро за кв. м. Мирянова казва, че двата заменени от Цветанов апартамента били с луксозно обзавеждане, а новопридобитият - на шпакловка и замазка. Сградата е с име \"Летера\", но е известна и като Сградата с буквите, а се представя на сайта на компанията под мотото \"Създадена да извисява\". Арх. Пламен Мирянов - младши попадна в полезрението на медиите миналата година след като организиран от него опит за най-голямо хоро край Седемте рилски езера  доведе до нарушение на режима в парка  - участниците нагазиха в защитеното езеро \"Близнака\". Ето и съдържанието на Псалм 91 \"Божията закрила\", цитирано по   www.biblegateway.com", "date": "2019.03.21", "title": "Цитат на деня: Цветанов е оценил енергийната защита на сградата с вграден псалм"}
{"url": "https://www.dnevnik.bg/bulgaria/2019/03/21/3407698_kmetut_na_cherven_briag_veche_e_obviniaem/", "text": "Специализираната прокуратура повдигна обвинение за длъжностно престъпление на кмета на Червен бряг Данаил Вълов.  Той беше задържан вчера с още петима общински служители  при специализирана полицейска операция, съобщиха от прокуратурата. Вълов е обвинен, че през 2017 г., като публичен възложител по Закона за обществените поръчки е нарушил служебните си задължения. Без да има законови основания, е прекратил обществена поръчка за доставка на топъл обяд за социално слаби в Червен бряг и Койнаре, като по този начин е облагодетелствал две свързани с него фирми. Вълов беше освободен, след като му беше повдигнато обвинение и взета паричната гаранция в размер на 75 хил. лева. Предстои Специализираната прокуратура да поиска от Специализирания наказателен съд да бъде отстранен от длъжност. Другите петима задържани също бяха разпитани и след това освободени. За момента те са само свидетели по делото, уточняват от прокуратурата.", "date": "2019.03.21", "title": "Кметът на Червен бряг вече е обвиняем"}
{"url": "https://www.dnevnik.bg/sviat/2019/03/21/3407695_levi_stros_se_vurna_na_borsata_sled_30_godini_kato/", "text": "Американският производител на дънки \"Леви Строс\" (Levi Strauss) постигна по-висока от очакваното цена на първичното си публично предлагане снощи, като продаде акции за 623.3 милиона долара, предаде агенция \"Ройтерс\". Компанията, която е на 145 години, се завръща на борсовия пазар след над три десетилетия като семеен бизнес. Успешното ППП подчертава различната съдба на търговските вериги през последните няколко години. Търговци като  \"Леви Строс\" , чиито предложения остават актуални, процъфтяват, като достигат до повече клиенти чрез онлайн магазините си, но десетки хиляди традиционни магазини бяха принудени да затворят врати под натиска на гиганти в електронната търговия като  \"Амазон\"  (Amazon). \"Леви Строс\" уточни, че ППП е било оценено на 17 долара за акция, докато целта, която си бе определила компанията, бе в порядъка между 14 и 16 долара. Така пазарната оценка на компанията е 6.6 милиарда долара. Фирмата, която твърди, че е  изобретила дънките  през 19-и век, и носи името на човека, който я е основал през 1853 година, дебютира днес на Нюйоркската борса с борсовия символ LEVI. На ППП настоящи акционери продадоха акции за 462.4 милиона долара, а компанията продаде ценни книжа за 160.9 милиона долара. \"Леви Строс\" дава началото на една богата на ППП година, като малко по-късно се очаква листването на стартъпите  \"Лифт\" (Lyft)  и  \"Юбър\" (Uber) . През миналата година общата стойност на ППП в САЩ достигна 60.8 милиарда долара, или с 23 процента повече от предходната година и най-високото равнище от 2014 година според компанията за данни \"Дийлоджик\" (Dealogic).  \"Леви Строс\" отчете чисти приходи от 5.8 милиарда долара за периода от 12 месеца до края на 25 ноември спрямо 4.9 милиарда долара предходната година. Чистата печалба е била 285.2 милиона долара спрямо 284.6 милиона долара година по-рано. Семейство Хаас, наследниците на \"Леви Строс\", ще продадат малка част от акциите си и ще продължат да контролират компанията. Те я изтеглиха от борсата през 1985 година при изкупуване на стойност 1.6 милиарда долара. За първи път \"Леви Строс\" се листва през 1971 година.", "date": "2019.03.21", "title": "\"Леви Строс\" се върна на борсата след 30 години като семеен бизнес"}
{"url": "https://www.dnevnik.bg/biznes/2019/03/21/3407704_turgovskata_taina_veche_e_zashtitena_sus_zakon/", "text": "Депутатите приеха окончателно новия Закон за защита на търговската тайна. Той осигурява правна закрила на търговските тайни и съответствие с изискванията на европейското законодателство, съобщава \"Фокус\". Чрез новите текстове  се дава определение на понятието \"търговска тайна\". За може една информация да е квалифицирана като такава, тя трябва да отговаря на три изисквания - да не е общоизвестна или лесно достъпна за средите, които обичайно боравят с такава информация, да има търговска стойност и да са предприети мерки за опазването й. Като \"нарушител\" в закона се третира всяко физическо или юридическо лице, което неправомерно е придобило, използвало или разкрило търговска тайна. Като понятие търговската тайна и досега съществуваше в българското законодателство, но не се считаше за интелектуална собственост и не беше защитена като такава. В действащите доскоро текстове нямаше и специални правила за присъждане на обезщетения, които са заложени в новия закон. Съдът ще присъжда обезщетения на притежателите на търговски тайни, като размерът им ще се преценява в зависимост от пропуснатите ползи и неимуществените вреди, а също и от приходите, получени от нарушителите. Ако тези критерии не може да бъдат приложени, обезщетението ще е не по-малко от размера на възнагражденията, които нарушителят би платил, ако беше поискал разрешение да ползва тайната информация. Ако обаче съдът установи, че искът е неоснователен, а ищецът - недобросъвестен и злоупотребява с правото, съдът може да го глоби. Целта е създаването на гаранции, че конкурентоспособността на българския бизнес е адекватно защитена, което следва да доведе до подобряване на средата за развитие и използване на иновации и трансфер на знания в рамките на целия вътрешен пазар на ЕС. Проучвания, направени в рамките на ЕС, показват, че и големите, и малките предприятия ценят търговските тайни също толкова, колкото и патентите и търговските марки и други форми на права върху интелектуалната собственост, които са уредени в други закони. Компаниите използват поверителността, за да управляват конкурентоспособността си, която се увеличава чрез научни открития, технологични знания, информация за клиенти и доставчици, бизнес планове, пазарни проучвания и стратегии, се казва в мотивите към законопроекта. ", "date": "2019.03.21", "title": "Търговската тайна вече е защитена със закон"}
{"url": "https://www.dnevnik.bg/sport/2019/03/21/3407660_ugrozata_ot_arest_na_ronaldo_v_sasht_promenia/", "text": "Плановете на \"Ювентус\" за лятно турне ще бъдат променени заради угрозата звездата на отбора Кристиано Роналдо да бъде задържан в САЩ, съобщава \"Ню Йорк таймс\". Това е причината \"бианконерите\" да се откажат от силния международен турнир International Champions Cup в САЩ и да се насочат към азиатската му версия. \"Ювентус\" ще се впусне в надпреварата - вероятно в Китай и Сингапур, където ще са още \"Тотнъм\" и \"Манчестър юнайтед\". Роналдо  е разследван за сексуално нападение срещу американката Катрин Майорга през 2009 г. в Лас Вегас . Твърди се, че през 2010 г. двамата са сключили извънсъдебно споразумение, като португалецът е платил 375 хиляди долара, а жената се е ангажирала да не говори. Въпреки това години по-късно Майорга се обръща към съда. Футболистът определи обвиненията за \"медиен цирк\". \"Знам, че съм пример за подражание на терена и извън него. Моите адвокати се занимават със случая и истината ще излезе наяве\", каза преди време  Роналдо, който отрича да е извършил престъпление . Разкритията за разследването бяха направени малко след трансфера на играча от \"Реал\" (Мадрид) в \"Ювентус\". \"Бианконерите\"  изразиха подкрепа към Роналдо . Италианският клуб, който се насочва уверено към осмата си поредна титла, има дългосрочен договор с Relevent Sports, която организира International Champions Cup. Говорител на клуба заяви пред \"Ню Йорк таймс\", че е нормално след няколко сезона в САЩ \"Ювентус\" да се насочи към Азия.", "date": "2019.03.21", "title": "Заплахата от арест на Роналдо в САЩ променя плановете на \"Ювентус\" за лятно турне"}
{"url": "https://www.dnevnik.bg/biznes/turizam/2019/03/21/3407692_ministerstvoto_na_turizma_publikuva_na_saita_si_danni/", "text": "След като през октомври 2017 г. Министерството на туризма обяви, че ще привлича туристи, като разработи винено-кулинарни дестинации, днес ведомството съобщава, че те са \"дигитализирани\". Това, което се вижда, е, че информация за дванайсетте дестинации, разработени по проект \"Сподели България\" съвместно с Министерството на земеделието, е качена на сайта на туристическото ведомство. Върху интерактивна карта са означени дестинации и при кликване върху тях се вижда информация за местните забележителности - с информация за тях и карта, и характерните за региона храни и напитки. Ведомството съобщава и че проектът е включен и в платформата iLoveBurgaria. През нея може информацията да се споделя от всички потребители на \"Вайбър\" чрез чат приложение. Винено-кулинарните дестинации са избрани да бъдат 12, за да отговарят на броя на месеците в годината, съобщава министерството. Те включват 55 общини на територията на цялата страна, близо 120 туристически забележителности и характерните за всеки регион вино и кулинария, над 80 характерни храни и 12 традиционни вина. Очакваните ефекти от проекта са да допринесе за насърчаването на пътуванията във вътрешността на страната, както и за популяризирането на по-малко познати туристически обекти и атракции. Оценката е, че това ще повлияе за повишаване на разпознаваемостта на регионите, ще има положителен ефект върху развитието на редица общини както в областта на туризма, така и за разрастването на местната икономика като цяло.", "date": "2019.03.21", "title": "Министерството на туризма публикува на сайта си данни за 12 винено-кулинарни дестинации"}
{"url": "https://www.dnevnik.bg/politika/2019/03/21/3407748_prezidentut_ne_moje_naznachena_ot_cvetanov_komisiia_da/", "text": "Случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността. Това заяви президентът Румен Радев пред журналисти в Кюстендил, където е на посещение, цитиран от \"Фокус\". Държавният глава коментира  имотните сделки  на зам.-председателя на ГЕРБ Цветан Цветанов, за които се разбра от разследване на \"Свободна Европа\", както и покупки на жилища от  правосъдния министър Цецка Цачева и председателя на комисията по култура Вежди Рашидов , за които съобщи \"Биволъ\". Според разследванията сделките са сключени на занижени цени, а обяснението на политиците е, че става дума за цена \"на зелено\", а не на завършено строителство. По сигнал на сдружение \"БОЕЦ\"  прокуратурата разследва сделката  на Цветанов. \"Спомняте си, че само преди два месеца на своя годишен отчет призовах Комисията за борба с корупцията и отнемане на незаконно придобито имущество и другите органи да навлязат и в старателно отбягвания периметър на властта. И много ясно казах, че ако това не се случи, то търсенето на справедливост и възмездие може да излезе от рамките и механизмите на закона\", заяви президентът Радев. Според него това е така, защото няма как антикорупционната комисия, която е назначена и контролирана от Цветан Цветанов, да разследва именно него по \"беззъбия\" закон, наложен от самият Цветанов. \"Ако това не се случи наистина, можем да имаме сериозен проблем. Затова според мен поредно гарантирано оневиняване на Цветанов ще се размине с моралната присъда на обществото. Това е големият проблем, който ни очаква\", добави държавният глава. Изказването му коментира малко по-късно пред журналисти в кулоарите на парламента Цветан Цветанов. \"След като Румен Радев вече взима страна за апартаментите, може да си направите равносметка преди изборите каква е опорната точка на политическите ни опоненти. Неформалният лидер на БСП трябва да заеме позиция, както го е направила снощи Корнелия Нинова\", каза зам.-председателят на ГЕРБ. \"Няма какво да коментирам, има закони, които са спазени. Има замяна, която съответства на българското законодателство, има доплащане. Нека да оставим тези, които могат, да дадат правилния отговор. Тази тема, колкото повече я говорим и повтаряме, тя е продължение на опорната точка на БСП. Мога да задам знаете ли колко въпроси на г-н Румен Радев и той няма да може да отговори и няма да има кой да му каже какво да каже\", коментира още Цветанов.", "date": "2019.03.21", "title": "Президентът: Не може назначена от Цветанов комисия да го разследва по наложен от него закон"}
{"url": "https://www.dnevnik.bg/sviat/2019/03/21/3407747_nova_zelandiia_zabrani_orujiiata_izpolzvani_v_atentata/", "text": "Новозеландският премиер Джасинда Ардърн заяви днес, че Нова Зеландия забранява продажбата на всякакъв вид автомати и полуавтоматични огнестрелни оръжия след  стрелбата в Крайстчърч , предаде агенция \"Ройтерс\". Ардърн изрази надеждата си новият закон, с който се въвежда забраната, да бъде приет до 11 април. \"Шест дни след нападението обявяваме забрана на всички  автомати и полуавтоматични огнестрелни оръжия  в Нова Зеландия\", посочи тя. Петмилионното население на страната  притежава около 1.5 млн. оръжия. През 2017 г. тя бе на 17-о място в света по процент на притежание от цивилни, показва проучване на Small Arms Survey. На първо място са САЩ, където всеки сто души са собственици на 120.5 оръжия. Ловът на елени, прасета и кози е популярно занимание в страната, спортната стрелба също. Повечето фермери притежават оръжия, за да избиват вредители като опосуми и зайци и за да елиминират ранени домашни животни - новите правила ще позволяват някои изключения за това. Влиятелната лобистка организация Federated Farmers Rural Security подкрепи промените, също както и опозиционната Национална партия. \"Ако не можеш да уцелиш животното с един изстрел, няма да го уцелиш и с двадесет\", коментира секретарят на оръжеен клуб в Оамару Брус Плант.", "date": "2019.03.21", "title": "Нова Зеландия забрани оръжията, използвани в атентата в Крайстчърч"}
{"url": "https://www.dnevnik.bg/politika/2019/03/21/3407751_volen_siderov_sravni_cvetanov_s_kisindjur_shte_go_pita/", "text": "Не се вглеждайте в битовизми и апартаменти - важното е, че Цветан Цветанов в дипломацията върши голяма работа.\" Така лидерът на \"Атака\" и председател на парламентарната група на \"Обединени патриоти\" Волен Сидеров коментира сделката на заместник-председателя на ГЕРБ за новия му апартамент. \"Такава дипломация, такъв висш пилотаж. Това с партия \"Воля\", това със СДС - Румен Христов. Все едно виждам Кисинджър 70-те години в Китай совалките\", каза Сидеров. С думите си той припомни вчерашното споразумение за о бщо явяване на европейските избори на ГЕРБ и СДС  и срещата с \"Воля\", след която Веселин Марешки  обяви, че остава в парламента . Той добави, че не може да знае повече по темата за апартаментите, защото нямал собствено жилище. Сидеров добави, че ще пита непременно Цветанов за апартаментите, стига да се освободи от дипломацията. Сидеров допусна, че скандалите с апартаментите могат да доведат до разместване на министерски постове. \"Стабилността на коалицията я крепим всеки ден. Всеки ден с нашите крехки ръце. Надявам се да не се срути коалицията. Виждате, че БСП не са готови да управляват. Ако бяха готови, да кажем: \"Заповядайте, поемайте властта, започвайте да управлявате.\" Не са готови, значи трябва да поддържаме стабилността на коалицията, докато се появи такава сила\", коментира още Сидеров \"Мечо Пух - колкото повече, толкова повече\". Това беше коментарът за новите апартаменти на заместник председателят на групата на ДПС в парламента Хамид Хамид. \"Хубаво е всеки да има някакво жилище, което да обитава все пак\", добави той и припомни, че има законодателство и органи, които да проверяват имотните декларации на политиците. Фирмата \"Артекс\" е продала апартаменти на нереално ниски цени  не само на Цветан Цветанов , но и на  Цецка Цачева и Вежди Рашидов . Сделките са сключени през лятото на 2018 г.", "date": "2019.03.21", "title": "Волен Сидеров сравни Цветанов с Кисинджър, ще го пита как да си купи апартамент"}
{"url": "https://www.dnevnik.bg/evropa/regioni/2019/03/13/3403115_kalendar_na_subitiiata_svurzani_s_regionalno_razvitie/", "text": "Май 2019 е крайният срок за участие в  конкурса  за наградите \"Regiostars\". Целта на конкурса е да идентифицира добри практики в регионалното развитие и да подчертае иновативни проекти, финансирани от ЕС, които биха могли да са привлекателни и вдъхновяващи за други региони и управители на проекти. Категориите на конкурса са: - категория 1 - Умен растеж: Популяризиране на цифровата трансформация; - категория 2 - Устойчив растеж: Свързване на зелено, синьо и сиво; - категория 3 - Приобщаващ растеж: Борба с неравенствата и бедността; - категория 4 - Градско развитие: Изграждане на градове, издръжливи на климата; - категория 5 - Тема на 2019 г.: Модернизиране на услугите в здравеопазването. Април 2019  -  Форум на сътрудничеството в Дунавския регион , 11.-12.04.2019, гр. Галац, Румъния Форумът цели да бъде формат за съвместна работа, диалог и анализ на Стратегията на ЕС за Дунавския регион, за да се търсят най-добрите европейски решения за предизвикателствата, които срещат страните в региона. Участници могат да бъдат правителствени и дипломатически служители, преподаватели, изследователи, представители на гражданското общество и на частния сектор, журналисти, млади професионалисти, докторанти. е крайният срок за участие в националния конкурс  за зрелостници за есе на тема \"Проекти с европейско финансиране - добрият пример в моя роден край\". Катедра \"Финанси и кредит\" при Стопанска академия \"Д. А. Ценов\" – гр. Свищов, Фондация \"Проф. д-р Минко Русенов\" и специалност \"Финанси\" организират национален онлайн конкурс за зрелостници. Тазгодишната задача е написването на есе на тема: \"Проекти с европейско финансиране - добрият пример в моя роден край\". Конкурсът е предназначен за зрелостниците от всички средни училища в страната и чужбина. На всеки участник ще бъде връчен поименен сертификат, гарантиращ прием по първа избрана специалност в Кандидатстудентска кампания 2019/2020 г. и парична стипендия в размер на 200 лв. за първия Студентски празник (8 декември), за всеки автор, записал се като студент - редовна форма на обучение, специалност \"Финанси\" в Стопанска академия \"Д. А. Ценов\" – гр. Свищов. Март 2019 е крайният срок по  покана  за организиране на местни партньорски събития по повод Европейската седмица на регионите и градовете. Освен организиране на местни събития, Еврокомисията предлага и втора форма на участие: регионално партньорство. Регионалното партньорство е група от региони и градове, които ще организират работна сесия между 8 и 10 октомври 2019 г., с цел обмяна на опит и добри практики и улесняване на сътрудничеството и работата в мрежа. Повече информация можете да намерите  тук .  - От 10:00 часа пред кметството в с. Цалапица на община \"Родопи\" екипът на Областен информационен център -Пловдив ще разположи мобилен офис. Жителите на Цалапица и съседните населени места ще имат възможност да получат изчерпателна информация и зададат своите въпроси за оперативните програми, Програмата за развитие на селските райони (ПРСР) и Програмата за морско дело и рибарство (ПМДР). Представители на Национална служба Съвети в земеделието - Пловдив организират открита приемна за индивидуални консултации.  - От 10:30 ч. в 7-ма аудитория на ПУ \"Паисий Хилендарски\", гр. Пловдив ще се проведе дискусионна среща със студенти на тема \"Какво прави Европа за мен?\". Повече информация можете да намерите  тук .  - На 27.03.2019 г. (сряда) от 10:00 часа в залата на Община Бойчиновци, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  за конкурса \"Предприемчив европейски регион. Генералният секретар на Европейския комитет на регионите приканва териториите на ЕС да представят кандидатурите си за изданието на наградата Предприемчив европейски регион (ПЕР) 2020. Конкурсът е отворен за всички територии на ЕС под нивото на държава-членка, които са натоварени с компетенции на политическо равнище и могат да изпълняват цялостна предприемаческа визия, независимо от своя размер, богатство или специфични компетенции. Повече информация  тук . От   в град Петрич ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия. От  в град Сандански ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия.  - На 26.03.2019 г. (вторник) от 10:00 часа в залата на Община Якимово, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 20.03.2019 г. (сряда) от 10:00 часа в залата на Народно читалище \"Рало 1891\" – град Вълчедръм, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 15 март 2019 г. (петък) от 16:00 часа, екипът на Областния информационен център (ОИЦ) ‒ Разград, ще проведе информационна среща на тема \"Добри практики от европроекти в област Разград\" с представители на широката общественост.  - На 14.03.2019 г. (четвъртък) от 10:00 часа в залата на Община Медковец, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове. От 11:00 часа ще се проведе информационна среща в община Крумовград. Ще бъдат представени актуални процедури за кандидатстване по оперативните програми.", "date": "2019.03.21", "title": "Календар на събитията, свързани с регионално развитие"}
{"url": "https://www.dnevnik.bg/sviat/2019/03/21/3407762_mladite_hora_shte_se_razbuntuvat_sreshtu_socialnite/", "text": "Mладите хора ще се вдигнат на радикален бунт срещу социалните мрежи, защото те създават хаос и несигурност, прогнозира вчера американско-британският предприемач и писател Андрю Кийн. Тъй като искат сигурност, те ще започнат по думите му да бленуват за лидери като  Дьо Гол ,  Чърчил , може би дори като  Путин и Ердоган . \"Виждаме възхода на нов тип харизматичен авторитарен лидер - в Унгария, в Русия, в Съединените щати. Мисля, че новата мода е харизматичният авторитаризъм, но не казвам, че приветствам това явление\", заяви той. Кийн, който е отявлен критик на уеб 2.0 - уебсайтове и интернет платформи, чието съдържание се създава от потребителите - говори вчера на Международния правителствен комуникационен форум в Шарджа в Обединените арабски емирства. \"Смятам, че  социалните мрежи създадоха до известна степен хаос и несигурност,  което прави повечето от нас нещастни\", каза той. \"Политиците могат да използват социални мрежи много непочтено\", добави Кийн и даде за пример Доналд Тръмп, който по думите му \"лъже и му се разминава\". Кийн влезе в остър идеологически сблъсък с Роджър Фиск, медийния стратег на бившия американски президент  Барак Обама , който изтъкна, че честността е единственият път към успешни кампании във \"Фейсбук\", \"Туитър\" и пр. \"Имаме американски президент, който използва социалните мрежи агресивно и брилянтно\", каза Кийн и прогнозира, че може и да не е много популярен, но ще бъде преизбран през 2020 г. / БТА", "date": "2019.03.21", "title": "Младите хора ще се разбунтуват срещу социалните мрежи, прогнозира предприемач"}
{"url": "https://www.dnevnik.bg/zelen/2019/03/21/3407772_nezakonnata_sech_v_bulgariia_dostiga_edna_treta_ot/", "text": "Годишният обем на незаконната сеч в България достига 2.4-2.7 млн. плътни куб. метра, което е между една четвърт и една трета от общия добив на дърва в страната. Това показва \"Анализ на незаконния дърводобив в България за периода 2006 - 2013 г.\" на неправителствената организация WWF, посветен на Световния ден на горите. Според изчисленията на природозащитниците незаконната сеч формира сенчест бизнес за близо 150 млн. лв. годишно. В изследвания 7-годишен период WWF отчита напредък на България в борбата с незаконния дърводобив спрямо данните, които предостави в доклада си през 2005 г. Тогава неговият обем за година е бил около 3.7 млн. куб. метра лежаща дървесина при официален добив 5.8 млн. куб. м. През 2012 г. годишният обем на незаконната сеч достига 2.4 млн. куб. метра при официален добив 6.9 млн. куб. м. \"WWF България\" призова всеки, който стане свидетел на незаконна сеч, да подаде сигнал за нарушението на телефон 112.", "date": "2019.03.21", "title": "Незаконната сеч в България достига една трета от общия добив на дърва, обяви WWF"}
{"url": "https://www.dnevnik.bg/politika/2019/03/21/3407784_bsp_iska_borisov_da_svetne_siniata_lampa_na_cvetanov/", "text": "Изпълнителното бюро на БСП поиска от премиера Бойко Борисов позиция за сделките за апартаменти на Цветан Цветанов, Цецка Цачева и Вежди Рашидов. В позиция на бюрото се казва: \"Прокуратурата и органите се сезираха по въпроса. Но Бойко Борисов мълчи. Преди време пред актива на ГЕРБ министър-председателят заяви: \"Трябва да ви светне червена лампичка, иначе аз ще ви светна синята.\" Лампите светнаха за Цветанов. Настояваме Борисов да наруши мълчанието си и да изпълни заканата си, че няма да търпи дори съмнения за корупция около себе си.\" Поводът са  имотните сделки  на зам.-председателя на ГЕРБ Цветан Цветанов, за които се разбра от разследване на \"Свободна Европа\", както и покупки на жилища от  правосъдния министър Цецка Цачева и председателя на комисията по култура Вежди Рашидов , за които съобщи \"Биволъ\". Според разследванията сделките са сключени на занижени цени, а обяснението на политиците е, че става дума за цена \"на зелено\", а не на завършено строителство. По сигнал на сдружение \"Боец\"  прокуратурата разследва сделката  на Цветанов. \"В последните дни независими източници осветиха поредната порочна схема за облагодетелстване на властта. Вторият човек на ГЕРБ, председателят на парламентарната им група Цветан Цветанов, е придобил луксозен имот на силно занижени цени. Всеки ден наяве излизат скандалните факти по тази сделка, които създават основателни съмнения за данъчни измами и други нарушения на закона. Самият факт, че в една и съща фирма при преференциални условия пазаруват Цветанов, Цачева, Рашидов и други близки на ГЕРБ е достатъчно показателен за системата на властта. Тя покровителства определени фирми и получава подаръци срещу това\", се посочва в позицията на БСП.", "date": "2019.03.21", "title": "БСП иска Борисов да светне \"синята лампа\" на Цветанов заради новия апартамент"}
{"url": "https://www.dnevnik.bg/sport/2019/03/21/3407776_bulgarskiiat_otbor_specheli_19_medala_ot_svetovnite/", "text": "Българският отбор спечели 19 медала от световните игри \"Спешъл олимпикс\" в Абу Даби. Страната беше представена от 18 спортисти с интелектуални затруднения на възраст от 14 до 42 г. Четирите златни медала бяха спечелени от Ваня Иванова, Илиана Цветанова, Цветелина Георгиева и Харис Хаджиев. Те триумфираха съответно в скока на дължина, обездка, паркур и плуване (25 м гръб). Освен това България записа седем сребърни и осем бронзови медала. Отборът по конна езда донесе най-много отличия, като Цветанова, Георгиева и Виктор Христов спечелиха по три медала. Игрите се проведоха от 14 до 21 март в Абу Даби и в тях участваха повече от 7500 спортисти с интелектуални затруднения и техни партньори без увреждания в 24 спорта.", "date": "2019.03.21", "title": "Българският отбор спечели 19 медала от световните игри \"Спешъл олимпикс\""}
{"url": "https://www.dnevnik.bg/biznes/2019/03/21/3407802_prirodniiat_gaz_shte_pokupne_simvolichno_ot_1_april/", "text": "От 1 април цената на природния газ вероятно ще се повиши с 0.82%, ако Комисията за енергийно и водно регулиране (КЕВР) одобри предложението на \"Булгаргаз\", съобщи пред журналисти днес председателят на КЕВР Иван Иванов, след обществено обсъждане на предложението, предаде БТА. КЕВР ще реши каква да е цената на синьото гориво на закрито заседание на 28 март. Заради подобно малко увеличение няма да се повишава цената на парно отопление, топла вода и на електроенергията на регулирания пазар, каза Иванов.  \"Булгаргаз\" мотивира поисканото увеличение с повишената международна цена на петрола от 62 на 67 долара за барел и поскъпването на щатския долар.", "date": "2019.03.21", "title": "Природният газ ще поскъпне символично от 1 април"}
{"url": "https://www.dnevnik.bg/razvlechenie/2019/03/21/3407807_hbo_prizova_pochitatelite_na_igra_na_tronove_da_dariat/", "text": "\"HBO България\" в партньорство с Българския червен кръст, Националния център по трансфузионна хематология (НЦТХ) и Park Center Sofia кани феновете на \" Игра на тронове \" да отпразнуват  финалния сезон на сериала , като покажат своята отдаденост, включвайки се в инициативата \"КРЪВ ЗА ТРОНА\". Кръводарителската акция ще се проведе в София на   в Park Center Sofia на бул. \"Арсеналски\" 2. \"КРЪВ ЗА ТРОНА\" е глобална кампания на  HBO , която се случва през март в различни градове в Щатите и в Европа. В България всеки ден повече от 500 души се нуждаят от  преливане на кръв . 1/3 от тях са деца. Кръвта няма заместител – тя се набавя единствено от кръводарители. Кандидат-кръводарителите могат да се информират как да се подготвят за кръводаряване на  redcross.bg  или  ncth.bg . За да бъде наистина безопасна процедурата, кръводарителите трябва да са навършили 18 години и не по-възрастни от 65. Количеството кръв, което се взима, е 450 мл, което при нормално здраве и телосложение е напълно безвредно. Дори обратното - полезно е, защото стимулира обновяването на кръвните клетки, което от своя страна засилва имунитета. Количествено кръвта се възстановява за около 24 часа, а качествено - за около месец. Между две кръводарявания е задължително да има интервал от поне два месеца. Освен това тялото си има лимит - до 5 дарения на година при мъжете и до 4 при жените.  хора, които страдат от СПИН, хепатит, сифилис, туберкулоза, бронхит, алергии, деформации на костите, ревматизъм, язва на стомаха или дванадесетопръстника, псориазис, екземи по кожата, глаукома или някоя от другите болести изброени в специализирания сайт  \"Дари кръв\"  и в  списъка на Националния център по трансфузионна хематология . Също така е недопустимо кръводарение от пияни или дрогирани, както и при бременност и менструация. На място по преценка на специалистите също е възможно да бъде върнат кандидат за кръводарител. Лекарите реагират веднага и спират процеса при хора, на които им прилошава. Преди самата процедура се правят тестове на кръвта за СПИН, хепатит В и С и сифилис, а също и за да се установи кръвната група, като всеки може да научи резултатите, ако поиска.", "date": "2019.03.21", "title": "HBO призова почитателите на \"Игра на тронове\" да дарят кръв в София"}
{"url": "https://www.dnevnik.bg/sviat/2019/03/21/3407796_strelecut_ot_utreht_e_radikaliziran_obiavi_holandskata/", "text": "Заподозреният за стрелбата в трамвай в Утрехт изповядва \"радикализирана идеология\", но не е известно дали е мотивиран единствено от терористични намерения, съобщиха \"Ройтерс\" и холандски медии. В изявление на прокуратурата се казва, че Гьокмен Танъш, 37-годишният мъж, роден в Турция и задържан за стрелбата в понеделник, може да е имал и други подбуди. Очаква се Танъш да бъде подложен на психологична експертиза. Според прокуратурата, която го подозира в \"предумишлено убийство с терористична цел\" и \"заплаха с терористична цел\", към момента няма данни за връзка между Танъш и жертвите. Негови близки твърдяха още в първите часове след атаката,  отнела живота на трима души , че стрелбата е последвала спор с роднини. \"Разследва се дали заподозреният е действал сам с терористични мотиви, или действията му са били основани на лични проблеми в комбинация с радикализирана идеология\", продължава съобщението на прокуратурата, цитирано от изданието  ad.nl . Танъш не е получил помощ по време на нападението. Разследват се обаче връзките му с друг 40-годишен заподозрян.", "date": "2019.03.21", "title": "Стрелецът от Утрехт е радикализиран, обяви холандската прокуратура"}
{"url": "https://www.dnevnik.bg/evropa/2019/03/21/3407812_chlenstvoto_na_bsp_v_partiiata_na_evropeiskite/", "text": "\"България очаква много оспорвана битка между ГЕРБ и БСП на европейските избори\", пише австрийският \"Тиролер цайтунг\" по повод насрочената от президента Румен Радев дата за гласуването -  26 май . Според изданието актуалните допитвания показват, че разликата между двете партии в момента е минимална. За евроизборите и за БСП става дума и в други публикации. Германският \"Франкфуртер алгемайне цайтунг\" (ФАЦ) посвещава обширен анализ на една много интересна тема. Не само Европейската народна партия има главоболия с членуващи в нея национални партии, пише вестникът. Същото важи и за другите две големи фракции в Европарламента – социалистите и либералите. Според изданието при социалистите ядове създава най-вече управляващата в Румъния Социалистическа партия, която се опитва да постави правосъдието под свой контрол и да замете под килима редица случаи на корупция. Словашките социалисти пък, които в момента също са на власт, вече веднъж бяха изключени от ПЕС – заради коалицията си с десните екстремисти, се припомня в анализа. \"Конфузно\" за ПЕС В този контекст авторът Райнхард Везер споменава и БСП като една от трите проблемни партии в ПЕС. Той припомня, че БСП в момента не е на власт в страната си, но въпреки това за европейските социалисти нейното членство е \"конфузно\": защото лидерът на ПЕС Сергей Станишев произлиза от нейните редици. Авторът пише, че по времето, когато Станишев беше премиер – малко след приемането на България в ЕС – Брюксел замрази европейски фондове за страната заради редица случаи на корупция. По-нататък в анализа става дума и за скандала след опита на Станишевото правителство да назначи за шеф на тайните служби \"един съмнителен предприемач с предполагаеми връзки с мафията\" – скандал, довел през 2013 година до продължителни масови протести в страната. По повод днешната ориентация на БСП преди евроизборите Райнхард Везер коментира: \"За една партия, която се води социалдемократическа, БСП също застава на изненадващи позиции. Така например тя инициира успешна кампания срещу ратифицирането на Истанбулската конвенция против домашното насилие.\" Остър сблъсък ГЕРБ - БСП В анализ от Франк Щир за MDR (една от обществените радио-телевизионни станция в Германия) също става дума за БСП, Станишев и евроизборите. Щир пише за аферата \"Ало, Банов съм\" и припомня, че журналистката Елена Йончева е някогашна партньорка на сегашния лидер на ПЕС. С помощта на Йончева българските социалисти влизат в остър сблъсък с управляващата партия ГЕРБ преди изборите, смята Щир и пояснява: \"В момента БСП се надява, че ще може да използва сегашната тенденция и успешно да се противопостави срещу ГЕРБ на евроизборите. В зависимост от ориентацията си различните социологически агенции дават малка преднина или на БСП, или на ГЕРБ. Ако ГЕРБ загуби изборите, не е изключено да бъдат обявени и предсрочни парламентарни избори. Въпросът не е дали ще има такива избори, а кога, каза наскоро президентът Румен Радев, когото социалистите смятат за своя емблема.\"", "date": "2019.03.21", "title": "Членството на БСП в Партията на европейските социалисти е \"конфузно\""}
{"url": "https://www.dnevnik.bg/bulgaria/2019/03/21/3407814_sudii_poiskaha_konstitucionniiat_sud_da_dade_nasoka_na/", "text": "Върховният касационен съд (ВКС) спря делото за \"Царска Бистрица\" и поиска Конституционният съд (КС) да тълкува какви са правните последици от решението му от 4 юни 1998 г., с което обяви за противоконституционен Закона за обявяване държавна собственост имотите на семействата на бившите царе Фердинанд и Борис и на техните наследници. Това съобщи сайтът за правни новини  news.lex.bg . Делото за \"Цapcĸa Биcтpицa\" бeше peшeно нa пъpвa инcтaнция oт Coфийcĸия oĸpъжeн cъд в пoлзa нa дъpжaвaтa пpeз 2014 г.. Три години по-късно и Coфийcĸият aпeлaтивeн cъд пpизнa двopeцa зa дъpжaвeн, се припомня в публикацията. Досега и по останали искове на Симеон Сакскобургготски и сестра му Мария Луиза върховните съдии се произнасяха, че са държавна собственост. Първо през ВКС през 2012 г. мина дeлoтo \"Kpичим\", а после и \"Capъгьoл\", и \"Cитняĸoвo\". Адвокат Марияна Попова, която защитава държавата по тези дела, пледира, че в практиката си КС последователно е приемал, че има правомощия само по отношение на действащи закони. Затова няма основание да се отправя искане до КС да разтълкува решението си от 1998 г., каза тя, цитирана от  defakto.bg. Обратната теза застъпиха адвокатите на Сакскобургготски. Според тях въпросът е изключително важен за всички \"царски\" дела и затова е редно КС да даде своето тълкуване. Предстои самият КС да прецени дали да допусне искането, или не.", "date": "2019.03.21", "title": "Съдии поискаха Конституционният съд да ги насочи как да решат делото за \"Царска Бистрица\""}
{"url": "https://www.dnevnik.bg/razvlechenie/2019/03/21/3407754_festival_shte_otbeleji_polovin_vek_ot_uudstok_s_imena/", "text": "В средата на август ще бъде отбелязана 50-годишнината от провеждането на  легендарния музикален фестивал Уудсток . В продължение на три дни (16, 17 и 18 август) на сцената в Уоткинс Глен, Ню Йорк, ще се качат музиканти от най-различни жанрове - както участници от 1969 г. като Карлос Сантана и Джон Фогърти, така и изпълнители, пропуснали навремето да се включат в Уудсток, като Робърт Плант. Но и съвременни поп звезди като Джей Зи и Майли Сайръс, съобщава \"Ройтерс\". Мястото, където ще се проведе фестивалът, е едва на 150 мили от оригиналното местоположение на Уудсток. През 1969 г. фестивалът е обявен като \"три дни на мир и музика\" и се провежда в три поредни дни в средата на август. Тогава никой не е очаквал, че събитието ще привлече публика от над 400 хил. души и ще се превърне в символ на антивоенното движение и контракултурата. Джими Хендрикс, Джанис Джоплин и The Who са съвсем малка част от имената, които нажежават атмосферата в Бетел, Ню Йорк, и стават част от историята. Други популярни имена, които ще бъдат част от 50-годишнината от Уудсток, са Imagine Dragons, Chance the Rapper и The Lumineers. В списъка с участници влизат и представители на алтернативната сцена като The Raconteurs (един от проектите на Джак Уайт от \"Уайт страйпс\" - бел. ред.), Edward Sharpe & the Magnetic Zeros и Reignwolf. През януари  центърът за изкуства \"Бетел Уудс\"  също  обяви, че ще отбележи годишнината от музикалния фестивал . ", "date": "2019.03.21", "title": "Фестивал ще отбележи половин век от Уудсток с имена като Робърт Плант и Джей Зи"}
{"url": "https://www.dnevnik.bg/zdrave/2019/03/21/3407818_dostuput_do_novi_lekarstva_v_bulgariia_moje_da_stane/", "text": "България е на едно от последните места в Европа по критерия за това колко бързо новите терапии достигат до пациентите и започват да се покриват с публични средства, като процедурата отнема близо 550 дни. Още почти толкова обаче ще се забави процесът, ако влязат в сила планираните от здравните власти нови правила за регулиране и регистриране на цените на лекарствените продукти. Подложените на обсъждане в момента нови условия и ред ще предизвикат \"бермудски триъгълник\", който трудно би могъл да бъде преодолян, а достъпът до покривани от държавата нови терапии може да се окаже почти невъзможен. За това предупреди Деян Денев, изпълнителен директор на Асоциацията на научноизследователските фармацевтични компании (ARPharM). Днес експерти обсъдиха въпросите за достъпа до лекарствена терапия в България на форум, организиран от \"Капитал\". Сравнявайки данните за България и Европа, Денев посочи, че от одобрените от европейската агенция над 120 нови терапии за последните три години едва около 20 на сто са одобрени и са в реинбурсния списък в България. По този критерий България е на едно от последните в Европа места. На също такива позиции е страната ни и по отношение времето за навлизане на новите терапии и покриването им с публични средства със срок от 547 дни. Сега властите с аргумент, че новите терапии стигат прекалено лесно и бързо до българските пациенти, предвиждат допълнително затягане на режимите, отбеляза Денев. И изчисли, че новите правила ще доведат до поне още толкова дни забавяне. Досега, за да бъде одобрена дадена нова терапия, се изискваше да няма негативна оценка на здравните технологии в някоя европейска страна, а сега ще се иска лекарството да има поне три положителни оценки, и то в конкретни десет референтни държави. За всяка държава обаче тази оценка на технологиите зависи от национални специфики и няма единни европейски критерии. Някои държави дори не правят такива оценки за различни медикаменти – например във Великобритания за анти-СПИН терапиите или във Франция за продукти, които нямат голям пазарен дял. Освен това тези оценки не са еднозначни, те не казват реинбурсирайте или не реинбурсирайте, те са обемни изследвания и включват редица показатели, вариращи от национални специфики, отбелязаха експертите днес. Така трудно може да се изпълни изричното задължение да има поне три категорично позитивни оценки от няколко референтни държави, допълни Денев. Друга промяна е, че досега терапията трябваше да бъде покривана с публични средства в 5 от общо 27 европейски страни. Сега се затяга режимът и се иска това да става в 5 от конкретни 10 референтни държави. И то не с какви да е публични средства, а със средства от най-големия публичен фонд. Денев посочи, че има държави, които например са отделили плащането за онкомедикаменти в отделни фондове и те не са най-големите. И подобно изискване също затваря вратата пред новите терапии. По думите му освен това България е избрала за референтни държави и да взима предвид оценките на здравните технологии от такива държави, в които също навлизането на нови терапии е доста бавно. Това означава да чакаме и без това бавните процедури в другите страни и едва след това да задействаме нашите процедури, отбеляза той. Така ще чакаме поне половин Европа да започне да реинбурсира дадена терапия и чак след това да започнем нашите процедури, които и без това са едни от най-бавните, отбеляза Денев. И заключи, че така се създава Бермудски триъгълник на невъзможна реинбурсация, от който трудно ще се намери изход. Своите предложения за промени Асоциацията вече е дала на здравното министерство. Очакват се срещи и разговори. А до десетина дни се очаква да се разбере кои от забележките ще бъдат възприети от здравното министерство. Идеята на Денев е да отпадне изискването да се сравнява задължително и да се търсят поне три положителни оценки на здравните технологии в десет референтни страни, а да се разчита на българската оценка. Българските отговорни институции за тези оценки могат да взимат предвид мненията в останалите държави, но това не трябва да е задължително, смята той. Друго предложение е да отпадне искането новите терапии да се покриват от най-големия публичен фонд в поне пет от десетте референтни държави, за да започне да се реинбурсира и в България. По време на форума беше поставен и въпросът за липсата на наредба, с която да се регламентира използването на все още нерегистрирани медикаменти от пациенти, които са в критичен стадий на болестта и не могат да дочакат регистрацията. Представители на здравното министерство, които да кажат кога би могло да се очаква да бъдат въведени такива правила, които съществуват в други европейски държави, нямаше.", "date": "2019.03.21", "title": "Достъпът до нови лекарства в България може да стане почти невъзможен, предупредиха експерти"}
{"url": "https://www.dnevnik.bg/sviat/2019/03/21/3407827_diasnata_ruka_na_guaido_e_zadurjan_ot_slujbite_na/", "text": "Разузнавателните служби на венецуелския президент Николас Мадуро са задържали Роберто Марено, който ръководи кабинета на признатия от 50 държави за временен държавен глава Хуан Гуайдо. Това съобщават местни медии. Новината първо бе потвърдена от опозиционния депутат Серхио Вергара в профила му в социалната мрежа \"Инстаграм\". По-рано днес домът му бе обискиран (рано тази сутрин), но той отрече разпространявана в някои издания информация, че е отвлечен. Според Гуайдо, цитиран от венецуелския вестник \"Ел насионал\", агенти на разузнаването на чавистките власти са нахлули в дома на Мареро около 2 ч. местно време (8 ч. българско). \"Диктатурата продължава да отвлича граждани\", каза във видео, разпространено от екипа на Гуайдо, друг опозиционен депутат. Мареро е \"дясната ръка\" на Гуайдо, уточнява службата на Би Би Си за Латинска Америка. Смятан е за един от най-близките до временния президент и председател на парламента политици. Според същата публикация задържането на Гуайдо е следваща възможна стъпка, след като той не се съобрази със забрана за напускане на страната, издадена през февруари. Освен това опозицията е разследвана заради срив на електроенергийната мрежа, предизвикал хаос в страната за няколко дни.", "date": "2019.03.21", "title": "\"Дясната ръка\" на Гуайдо е задържан от службите на Мадуро"}
{"url": "https://www.dnevnik.bg/sport/2019/03/21/3407634_nba_uvelichava_vliianieto_si_v_afrika_s_izluchvane_na/", "text": "Националната баскетболна асоциация ( НБА ) планира да разшири още повече влиянието си извън САЩ с насочване към Африка. Ръководството на най-силното баскетболно първенство в света обяви, че стартира специализиран канал в Youtube, насочен към феновете в Африка. До края на настоящия сезон по два мача на седмица от НБА ще бъдат излъчвани в канала в Youtube свободно. Това ще продължи и в плейофите, както и финалите на лигата. Ще се излъчват още магазинни предавания и специални интервюта с баскетболисти. В момента в НБА има деветима играчи, родени в Африка. Най-известният сред тях е центърът на \"Филаделфия 76ърс\" Джоел Ембийд (Камерун), който е сред лицата на лигата. \"Каналът \"НБА Африка\" в Youtube е много важен проект, който обсъждаме от дълго време. Той ще позволи на още повече хора да се докоснат до спорта, каквато е целта ни\", каза вицепрезидентът на НБА Амаду Гало Фол, който ръководи проекта за Африка. НБА е първата професионална спортна лига, която направи свой канал в Youtube още през 2005 г. Оттогава видеоматериалите ѝ са били наблюдавани 5.4 милиарда пъти.", "date": "2019.03.21", "title": "НБА увеличава влиянието си в Африка с излъчване на мачове в YouTube"}
{"url": "https://www.dnevnik.bg/biznes/2019/03/21/3407878_vse_poveche_hora_s_visshe_obrazovanie_shte_zaemat/", "text": "Все повече хора с висше образование ще работят занапред на позиции за по-ниско образование. Прогнозите са и в средносрочен, и в дългосрочен план да се търсят най-вече хора със средно специално образование. Това е един от изводите, направен при представяне на резултатите от средносрочни и дългосрочни прогнози за развитието на пазара на труда в България до 2032 г. Прогнозите са направени от изследователски екип по проект на Министерството на труда и социалната политика, финансиран по оперативна програма \"Развитие на човешките ресурси\", съобщи БТА. През 2022 година се очаква броят на хората с висше образование, които ще бъдат ангажирани на позиции, изискващи по-ниско образование, да е 41.6 хил., а през 2032 година - 53 хил.  През 2022 година ще са необходими близо 1.5 млн. души със средно професионално образование. Тогава се очаква заетите във възрастовата група от 15 до 64 години да са 2 965 700, тоест с 3.4 на сто по-малко от 2018 г., каза министър Бисер Петков. По думите му тенденцията изисква по-ефективно използване и повишаване на квалификацията на заетите, ограничаване както на недозаетостта, така и на свръхзаетостта, за които говорят и изследователите от екипа. Положителна е тенденцията до 2032 г. за нарастване ролята на преработващата промишленост, която измества търговията от първото място по брой заети. В съответствие със световните тенденции е прогнозираното нарастване на заетостта в образованието с около 30 700, което е ръст от 15.3 процента, както и в сектора на хуманното здравеопазване и социалната работа - нарастване с около 12 800, което е ръст от 9.1 процента\", каза министър Бисер Петков. Той посочи, че през 2032 г. най-голяма заетост се прогнозира при професиите продавачи в магазините - 162 900 заети, при административните специалисти - 121 хил. заети, водачите на тежкотоварна автомобили и автобуси - 105 600, работници в преработващата промишленост - 92 600 заети, и работници в добивната промишленост и строителството - 73 700.  По думите на министъра се очертава недостиг от кадри със средно образование около 94 хил., който вероятно ще бъде запълнен от хора с по-високо или по-ниско образование. В същото време е прогнозиран и структурен излишък при хората с основно и по-ниско образование и при тези с висше образование, който ще бъде преразпределен там, където са налице дефицити. Ралица Ганева посочи, че тепърва ще се усещат негативните демографски процеси на пазара на труда, следващите една-две години вероятно няма да има промени заради относително оптимистичните прогнози за икономическия растеж, но от 2022 година процесите ще се усетят.  По отношение на възрастовото разпределение на заетостта се очаква застаряване на заетите, свиване на броя на по-младите заети. Застаряващото население ще се отразява на структурата на заетостта. Очаква се почти всеки трети зает да работи в София. В дългосрочен хоризонт картината не се променя, навсякъде броят на заетите ще намалява, като всеки втори през 2032 година в страната ще работи в София, Пловдив или Варна.  Две състояния на пазара на труда ще са проблематични - ангажирането на хора с високо образование на позиции, които не ги удовлетворяват, и назначаването на хора на позиции, които изискват по-висока квалификация, но поради липсата на човешки ресурси се заемат от такива с по-ниска.", "date": "2019.03.21", "title": "Все повече хора с висше образование ще заемат позиции за средно, сочи проучване"}
{"url": "https://www.dnevnik.bg/sviat/2019/03/21/3407900_telefoni_nokia_sa_izprashtali_danni_v_kitai_tvurdi/", "text": "Телефони \"Нокиа 7 Плюс\" може да са изпращали деликатна информация до сървър в Китай в продължение на няколко месеца, сочи разследване на норвежката обществена телевизия  NRK , публикувано днес. Малко след него финландският омбудсман Реийо Аарнио е казал за агенция \"Ройтерс\", че предстои оценка на това дали има пробив в сигурността, който действително включва лична информация, и дали е имало \"правно оправдание\" това да се случи. За  \"Хелсингин саномат\"  той е казал, че \"може да се предположи\" на базата на предварителна оценка, че това действително се е случило, предава NRK. Норвежката обществена радио- и телевизионна компания започнала разследване след сигнал на потребител на \"Нокиа 7 Плюс\", следил трафика от телефона си и забелязал честа връзка с конкретен сървър. При всяко включване на телефона или отключване на екрана до този базиран в Китай сървър се изпращали местоположението му, номерът на СИМ картата му и серийният номер на самото устройство. \"Защо HMD Global, финландският собственик на \"Нокиа\", изпраща лични потребителски данни на сървър в Китай\", пита норвежката медия. Има се предвид поделението на \"Нокиа\" за мобилни устройства, което \"Майкрософт\" купи през 2014 г., но продаде обратно на финландската компания през 2016-а. Общественият оператор започва работа по случая, чиито следи водят дори до \"Чайна мобайл\" - китайски телеком със стотици милиони потребители.", "date": "2019.03.21", "title": "Телефони \"Нокиа\" са изпращали данни в Китай, твърди разследване"}
{"url": "https://www.dnevnik.bg/bulgaria/2019/03/21/3407959_i_zam-ministur_na_sporta_i_kumica_na_cvetanov_s/", "text": "И зам.-министърът на спорта Ваня Колева, която е кумица на шефа на парламентарната група на ГЕРБ Цветан Цветанов, имала жилище в луксозната сграда на фирма \"Артекс\" - \"Летера\", пише \"Свободна Европа\", като се позовава на документи, с които разполага. Вчера стана известно, че фирмата \"Артекс\" е продала апартаменти на нереално ниски цени  не само на Цветан Цветанов , но и на  Цецка Цачева и Вежди Рашидов . Сделките са сключени през лятото на 2018 г. Също като Цветанов Колева е получила преференциална цена от фирмата строител, показва справка в Имотния регистър. За апартамент от 231 кв.м и гараж от 24.5 кв.м тя е платила 665 хил. лева, които е взела на кредит от ДСК. Тоест за квадратен метър е платила около 1340 евро, като пред \"Свободна Европа\" представители на отдел \"Продажби\" в \"Артекс\" са заявили, че сумите за квадратен метър в сградата варират между 2600 и 3500 евро. \"Свободна Европа\" отбелязва, че апартаментът на Колева, който няма ВИП асансьор като този на кума й Цветан Цветанов, нито двоен самостоятелен гараж като неговия, е и доста по-скъп от неговия.", "date": "2019.03.21", "title": "И зам.-министър на спорта и кумица на Цветанов имала жилище в \"Летера\""}
{"url": "https://www.dnevnik.bg/evropa/2019/03/21/3407932_brekzit_bez_sdelka_shte_struva_111_mln_evro_godishno/", "text": "При Брекзит без споразумение България ще губи 111 милиона евро на година (16 евро на глава от населението), а при излизане на Великобритания от ЕС със сделка годишните загуби ще възлизат на 61 милиона евро (9 евро на глава от населението). Това сочат данните от проучване на германската фондация \"Бертелсман\". Можете да видите цялото проучване в прикачения файл. Според него Великобритания ще губи по 57.3 милиарда евро годишно от националното си богатство, или близо 900 евро на човек от населението, при \"твърд\" Брекзит. Загубите на ЕС в този случай ще бъдат 40.4 милиарда евро на година. Другите най-засегнати от Брекзит без споразумение страни са Германия, която ще губи по 9.5 милиарда евро годишно, и Франция (7.73 милиарда евро). Най-малко ще губят Малта (31 милиона евро годишно), а Кипър (по 42 милиона евро). Италия също ще бъде сериозно засегната и ще губи по 4 милиарда евро.   За проучването са анализирани данни за световните търговски потоци, чрез които са прогнозирани последиците от Брекзит. Представени са и резултатите за около 300 европейски региона. Загубите са изразени в брутен вътрешен продукт на година и на глава от населението и се обясняват с митата и намалената конкурентоспособност в ЕС с отрицателни последици за цените и заплатите. Брекзит със споразумение значително ще смекчи негативните последици, като в Германия загубите ще са наполовина – 5 милиарда евро годишно. Във Великобритания загубите ще са около 32 милиарда евро, а в целия ЕС – приблизително 22 милиарда евро годишно. Кой печели Според проучването някои страни извън Европа могат да извлекат ползи от Брекзит. Брутният вътрешен продукт на САЩ ще нарасне с около 13 милиарда евро на година, а на Китай – с около 5 милиарда евро. В Русия се очаква леко увеличение – с 260 милиона евро годишно. Икономистът Доминик Понату от Bertelsmann Stiftung, който провежда проучването заедно с Джордано Мион от Университета в Съсекс, отбелязва, че Брекзит ще направи търговията в Европа по-скъпа и така търговията с останалата част от света ще стане по-атрактивна.  Загубите за регионите Според анализа регионите в Южна Англия особено силно ще пострадат от последиците при \"твърд\" Брекзит заради географската близост и тесните търговски връзки с континента. Лондон ще бъде най-сериозно засегнат от Брекзит без сделка – повече от 5 млрд. евро годишно. В Германия районите около Дюселдорф (650 млн. евро) и Кьолн (560 млн. евро) ще бъдат най-тежко засегнати. ", "date": "2019.03.21", "title": "Брекзит без сделка ще струва 111 млн. евро годишно на България"}
{"url": "https://www.dnevnik.bg/sviat/2019/03/21/3407936_kitaiskite_investicii_v_evropa_se_svivat_ot_2017_g/", "text": "Китай е инвестирал най-малко 145 млрд. евро в Европа от 2010 година, но тенденцията е към забавяне на темпа в контекста на втвърдяването на условията в някои страни членки, за да бъдат контролирани по-добре придобиванията на азиатския гигант, предаде \"Франс прес\". В момент, когато китайският президент започва ключово посещение в Италия, Европейският съюз остана разединен за подхода, който би трябвало да възприеме спрямо Пекин. Преките инвестиции на Китай в ЕС са скочили от 2.1 млрд. евро през 2010 година до 20.7 млрд. евро през 2015 година и след това до 37.2 млрд. евро през 2016 година според проучване на консултантската компания \"Родиъм груп\" (Rodhium Group). През 2017 година китайските инвестиции са намалели до 29.1 млрд. евро и до 17.3 млрд. евро през 2018 година (45 процента от които са съсредоточени във Великобритания, Германия и Франция). Експертите обясняват това понижение с втвърдяването на условията на Пекин срещу придобивания, определяни като \"ирационални\", на свръхзадлъжнели компании, но и на по-стриктната регламентарна рамка в Европа. През годините под китайски флаг преминаха големи компании като шведската \"Волво карс\" (Volvo Cars), италианската \"Пирели\" (Pirelli), френските \"Клуб Мед\" (Club Med), \"Сент-Юбер\" (St Hubert ) и \"Ланвен\" (Lanvin), както и германската \"Кука\" (Kuka). От 2000 година 60 процента от китайските инвестиции в Европа са от държавни компании, контролирани от Пекин. Страните от Източна Европа са приели едва 1.5 на сто от китайските инвестиции в ЕС през 2018 година, а държавите от Южна Европа - 13 процента. В същото време  тези региони са особено благосклонни  към Пекин. Италия към \"Пътя на коприната\" - колосален инфраструктурен проект, ръководен от Пекин. Вече няколко европейски страни подписаха такива протоколи, сред които Гърция, Португалия, Унгария и Полша. В същото време Париж, Берлин и Брюксел втвърдяват тона. На 14 февруари Европейският парламент одобри рамка за контрол на чуждестранните инвестиции в ЕС в стратегическите сектори (изкуствен интелект, телекомуникации, роботика). В началото на март текстът беше одобрен от всички страни членки. Европейската комисия няма да може да блокира дадена инвестиция, но 14 страни вече имат механизми за филтриране и законодателствата им се втвърдяват. Германия прие през декември декрет, свеждащ прага, позволяващ на Берлин да блокира чуждестранни инвестиции, до 10 процента от капитала (вместо 25 на сто от 2004 година). Париж от 2014 година е уточнил секторите, които трябва да се наблюдават. Според \"Родиъм груп\" близо половината от китайските инвестиции в ЕС през 2018 година са били свързани със сектори, определяни като \"чувствителни\". Съединените щати, които са в търговска война и технологична надпревара с Пекин, отправят все повече предупреждения. Вашингтон упражнява особен натиск над Германия, заплашвайки я вече да не споделя конфиденциални информации, ако Берлин не отстрани китайските телекомуникационни компании от мрежите от пето поколение (5G). САЩ яростно се противопоставиха в средата на март срещу придобиване на португалската енергийна компания Е Де Пе (EDP) от китайски инвеститор. В началото на март Белият дом настоятелно призова Италия да  не се присъединява към \"Пътя на коприната\" , изтъквайки, че италианските фирми няма да бъдат задължително облагодетелствани от това, а репутацията на Рим ще бъде опетнена задълго.", "date": "2019.03.21", "title": "Китайските инвестиции в Европа се свиват от 2017 г. насам"}
{"url": "https://www.dnevnik.bg/biznes/2019/03/21/3407949_toplofikaciia_sofiia_produljava_da_bavi_plashtaneto_na/", "text": "Топлофикация София\" дължи 140 млн. лева на \"Булгаргаз\" за суровина и не може да обслужва дълга си към държавния газов доставчик. Това се разбра от думите на Николай Павлов, изпълнителен директор на газовата компания, цитиран от БНР. Софийската топлофикация не може да изпълни ангажимента си да плаща от януари до март по 60 млн. лева месечно, за да се разплати с доставчика си. \"За съжаление явно и тяхната събираемост не позволява да погасяват. Имаме уверението, че до юни месец дългът ще бъде стопен\", отбеляза Павлов. През ноември се разбра, че Българският енергиен холдинг (БЕХ) е изкупил задълженията на \"Топлофикация София\" към държавната \"Булгаргаз\". Според оценка към 28 август те са близо 100 млн. лв., като са натрупани за периода февруари-август 2018 г. \"Медиапул\" припомня, че общинското дружество е имало споразумение за издължаване по 60 млн. лв. месечно. \"Булгаргаз\" има споразумения за задълженията на топлофикациите в Бургас, Плевен и Враца за разсрочване и те плащат текущите и просрочените си задължения, както и лихвите по тях, обясни Павлов. Междувременно след отговори на въпроси до омбудсмана Мая Манолова през месеца се разбра, че \"Топлофикация София\" е плащали огромни суми на адвокатски кантори, за да събира дълговете към нея, при положение че има 19 юристи на трудов договор. Повече за това четете  тук . ", "date": "2019.03.21", "title": "\"Топлофикация София\" продължава да бави плащането на дълговете си за газ"}
{"url": "https://www.dnevnik.bg/photos/2019/03/21/3407923_fotogaleriia_proletta_idva_s_rozov_prah_v_kosite/", "text": "Милиони хора от Индия и други страни от Южна Азия празнуват Holi - празника на цветовете, с който отбелязват идването на пролетта.", "date": "2019.03.21", "title": "Фотогалерия: Пролетта идва с розов прах в косите"}
{"url": "https://www.dnevnik.bg/biznes/2019/03/21/3407975_taksimetrovi_shofyori_protestiraha_sreshtu_kompaniia/", "text": "Таксиметрови шофьори протестираха днес в София срещу компанията за споделени услуги за пътуване \"Максим\", която действа на същия принцип, както и вече  спряната \"Юбер\".  Спирането на приложението (бел. ред. - на \"Максим\") е на финала\", коментира председателят на бюджетната комисия Менда Стоянова след като се срещна с протестиращите. По думите й не е необходима промяна в законодателството, а в събирането на достатъчно доказателства за нерегламентираната дейност. Според Стоянова още от май миналата година Министерство на транспорта, НАП, прокуратурата и автомобилната инспекция са предприели действия в тази посока, но доказателствата се събират трудно, през заявки през това приложение. Собственикът на сайта е офшорна компания, чиито сървъри не се намират в България, каза Стоянова. \"Това е процес, който не може да завърши толкова бързо, но е на финала си\", обобщи тя. Комисията за защита на конкуренцията разследва \"Максим\" от началото на този месец. Компанията е руска, основана е през 2003 г., а сайтът й има версии на 15 езика, между които и български. Фирмата разчита на модела на споделени пътувания, при който всеки може да стане шофьор със собствения си автомобил и да кара колкото време желае без да бъде обвързан с договор. ", "date": "2019.03.21", "title": "Таксиметрови шофьори протестираха срещу компания за споделени пътувания"}
{"url": "https://www.dnevnik.bg/sviat/2019/03/21/3407908_nikaragua_shte_osvobodi_vsichki_opozicioneri_ot_zatvora/", "text": "Правителството на Никарагуа обяви вчера, че до 90 дни ще освободи всички намиращи се в затвора опозиционери, за да започне отново диалогът с опозицията, предаде \"Асошиейтед прес\". Пускането на свобода на повече от 700 демонстранти бе основното искане на опозицията, за да бъдат продължени преговорите с правителството на президента  Даниел Ортега . Пратеникът на папата в Никарагуа и представител на Организацията на американските държави заявиха, че преговорите ще продължат днес след няколко дни на напрежение. По данни на правозащитни организации от  април миналата година  най-малко 325 души са били убити в Никарагуа по време на демонстрациите или при свързано с тях насилие. /БТА", "date": "2019.03.21", "title": "Никарагуа ще освободи всички опозиционери от затвора"}
{"url": "https://www.dnevnik.bg/bulgaria/2019/03/21/3407948_suprugata_na_cvetan_vasilev_veche_ne_e_izdirvana_ot/", "text": "Централата на Интерпол е анулирала бюлетините за издирване , издадени срещу съпругата и дъщерята на мажоритарния собственик на КТБ /в несъстоятелност/ Цветан Василев. Това  съобщи на своя сайт  намиращият се в Белград Василев, който е и главен обвиняем по делото за фалита на банката, което се гледа в Специализирания наказателен съд. От прокуратурата потвърдиха, че имената са свалени и допълниха, че ще излязат по-късно с официална позиция . В сайта на Интерпол действително се установява, че липсват за издирване имената на съпругата Антоанета Василева и на дъщерята Радосвета Василева. Антоанета Василева  беше подадена от българската прокуратура за издирване през май 2017. Тогава тя заяви публично, че ще даде на съд България в Европейския съд в Страсбург. За дъщерята Радосвета през август същата година беше издадена европейска заповед за арест. Централата на Интерпол е установила, че международните заповеди за арест са издадени в нарушение на Правилника на организацията, тъй като няма данни за престъпление. Решението е било взето на редовно заседание на Комисията за контрол на информацията към Централата на Интерпол през януари 2019 г., казва Василев. И определя обвиненията, повдигнати от българската прокуратура срещу съпругата му и дъщеря им, въз основа на които са били издадени бюлетините на Интерпол, като репресия над семейството му. Цветан Василев намеква в съобщението, че Интерпол разследва и законността на неговото издирване. Същевременно до него достигнали новини, че се подготвяли нови \"изстъпления срещу семейството му\". По-късно Пресцентърът на Прокуратурата на Република България /ПРБ/ съобщи, че на 13.02.2019 г. чрез Дирекцията за международно оперативно сътрудничество /ДМОС/ при МВР е била уведомена за решението на Комисията за контрол на данните на Интерпол, взето на закрито заседание на 30.01.2019 г., за заличаване на личните данни на Антоанета Василева и Радосвета Василева от базата данни на Интерпол. След запознаване със съдържанието на това уведомление и с мотивите за взетото решение, Прокуратурата на Република България е отправила официално възражение до Комисията за контрол на данните при МОКП Интерпол. В него се изразява несъгласие с направените констатации от страна на конкретния състав на Комисията, взел това решение. Подчертава се, че то се основава само на твърденията на засегнатите лица и на направените от тях възражения, без въобще да е обсъдена позицията на държавното обвинение, се казва в съобщението на ПРБ. Изразено е категорично становище, че взетото решение е в противоречие със статута и функциите на Интерпол, защото то се основава на мотиви, свързани с обсъждане на обвиненията по същество, което е правомощие само на наказателен съд. Обвързването на доводите с обвиненията срещу Цветан Василев е неоснователно, защото не е отчетено, че наказателното производство по отношение на него е вече в съдебна фаза, за което Генералния секретариат на Интерпол е уведомен. Казусите с Антоанета Василева, Радосвета Василева и Цветан Василев досега са били обект на всеобхватен обмен на данни между Комисията и ДМОС – МВР, неприсъщ за множество други казуси. Категорично се възразява срещу твърдението за наличие на политически мотиви за наказателно преследване, като се поддържа позицията, че всеки опит на Комисията /на неин състав/ да преценява основателността на обвиненията и да прави правни изводи противоречи на правомощията й и въобще на статута на международната организация. Поради тези и други аргументи и на основание чл. 42 ал. 1-3 от Статута на Комисията за контрол на данните на Интерпол, Прокуратурата на Република България настоява за ревизия на решението Комисията, взето на закрито заседание на 30.01.2019 г., информира ПРБ за позицията си. Осъществена е координация с ръководството на МВР с цел конкретния казус, създаващ опасен прецедент, да бъде поставен за обсъждане в Генералния секретариат на Интерпол, завършва съобщението на прокуратурата.", "date": "2019.03.21", "title": "Съпругата на Цветан Василев вече не е издирвана от Интерпол (допълнена)"}
{"url": "https://www.dnevnik.bg/bulgaria/2019/03/21/3407981_borisov_sled_1945_g_v_nai-hubavite_jilishta_jiveeshe/", "text": "След 1945 г. в най-хубавите жилища в България живееше червената буржоазия. Това обяви премиерът Бойко Борисов в Брюксел в коментар по случая, при който зам.-председателят на  ГЕРБ Цветан Цветанов , правосъдният министър  Цецка Цачева, председателят на парламентарната комисия по култура  и бивш министър Вежди Рашидов и  Ваня Колева, зам.-министър на спорта , са си купили имоти на занижени цени в софийския квартал \"Изток\". За придобивките се разбра от публикации в \"Свободна Европа\" и \"Биволъ\". Борисов и председателят на Европейския парламент Антонио Таяни участваха в официалното откриване на изложбено пространство \"Атанас Буров\" в сградата на Европейския парламент. В коментара, който идва на третия ден от първата публикация по темата, премиерът обвързва няколко теми - личността на Буров, политиката на БСП, периодът на социализма и отношенията между България и Русия и тези с Европейския съюз. Кой живееше на \"Позитано\", \"Оборище\", \"Лозенец\", \"Изток\" \"Питайте, когато управляваше БСП, защото тя не се е отказала от името и историята си, какво значи страх, истински страх. Какво значи да дойдат и да ти вземат къща и всичко, което имаш, и да те изгонят, безпардонно, с Народен съд. Кога забравихме всичко това? Сочат Буров, че бил буржоа, а те какви са били след 1945 г.? Кои бяха най-хубавите жилища в България? Кой живееше на \"Позитано\", \"Оборище\", кв. \"Лозенец\", \"Изток\"? Кой? Родителите на сегашните права ( ) за демокрацията. Докато ние в село Банкя ни казваха: \"Английски не трябва да се учи, това е буржоазна работа.\" И че \"Мерцедес\" не е хубав, защото му е кофти двигателят\", анализира Борисов, цитиран от агенция \"Фокус\". Посочва, че разделението в България продължава, \"защото виждате, че тези, които наложиха геноцида срещу българския народ и ги изтребиха цялата интелигенция през 1944-1945 г. по лагерите в Белене, Скравена, Ловеч и къде ли не, ги няма и днес. Сиреч, никой не иска да се помирява. Точно обратното. Техните деца и синове напъват да дойдат като троянски коне в Европейския парламент и към ден днешен\", заключава премиерът. Посочва, че Атанас Буров пръв е прозрял и е казал много ясно, че бъдещето на България е Европа, и е бил личен приятел тогава с посланика на Съветския съюз, защото е знаел, че геостратегическото място на България е такова, че и с \"великата сила Русия не трябва да се караме, а да бъдем в добри прагматични отношения. Но нашата пъпна връв трябва да бъде Европа – така, както е към ден днешен\". ", "date": "2019.03.21", "title": "Борисов: След 1945 г. в най-хубавите жилища живееше червената буржоазия"}
{"url": "https://www.dnevnik.bg/photos/2019/03/21/3407774_fotogaleriia_kogato_proletta_i_novata_godina_idvat/", "text": "Ноуруз е първият ден от пролетта и началото на новата година в традиционния ирански календар.", "date": "2019.03.21", "title": "Фотогалерия: Когато пролетта и новата година идват заедно"}
{"url": "https://www.dnevnik.bg/evropa/2019/03/21/3407993_frenskiiat_senat_podozira_priblijeni_na_makron_v/", "text": "Френският Сенат реши да сезира правосъдието по подозрения, че няколко близки сътрудници на президента Еманюел Макрон, между които и началникът на кабинета му, са дали фалшиви показания по  делото \"Бенала\" , предаде \"Франс прес\". Служба към Сената ще предаде на прокуратурата изявленията, дадени под клетва пред горната камара на парламента, от петима души: Александър Бенала, бивш близък сътрудник на Макрон, неговия приятел Венсан Краз, Патрик Строда - началник на кабинета на държавния глава, Алексис Колер - генерален секретар на Елисейския дворец, и генерал Лионел Лаверн, командващ звеното за сигурност при президентството. Те са заподозрени в \"пропуски и противоречия\" при изслушването им според източници от Сената. Според източници от съдебната система, цитирани от радио \"Франс енфо\", френски следователи са повдигнали нови обвинения срещу Александър Бенала, бивш съветник на френския президент Еманюел Макрон, заподозрян и в незаконно носене на оръжие. Според тях мотив за това обвинение е станало селфи, направено от Бенала по време на президентската кампания във Франция през 2017 г. Не се уточнява какво оръжие е носел той. На публикувани по-рано в медиите снимки обаче се вижда, че може би става дума за пистолет. Освен това Бенала е обвинен в \"умишлено насилие\" и \"намеса в дейността на държавни служби\" във връзка с разследване на инцидент по време на първомайска демонстрация в Париж през 2018 г. Миналия август бившият сътрудник по сигурността и съветник на Макрон бе уволнен от президентската администрация заради обвинения, че е упражнил насилие над демонстранти.", "date": "2019.03.21", "title": "Френският Сенат подозира приближени на Макрон в лъжесвидетелстване"}
{"url": "https://www.dnevnik.bg/sport/2019/03/21/3407866_ljubomir_ganev_shte_e_posrednik_v_skandala_s/", "text": "Вицепрезидентът на Българската федерация по волейбол (БФВ) Любомир Ганев ще бъде в ролята на посредник между федерацията и свързваната с него фирма \"Кей дифужън\", която беше отстранена при  обществената поръчка за избор на доставчик на екипировка за националните отбори . \"Утре (петък) до обед Любо Ганев трябва да заяви дали фирмата ще оттегли жалбата си (пред Комисията за защита на конкуренцията)\", каза членът на управителния съвет на БФВ Иван Сеферинов пред \"Дневник\" след заседание на съвета. По думите му \"не би трябвало като вицепрезидент на федерацията Ганев да предизвиква скандали\", защото това руши имиджа ѝ. За победител в обществената поръчка е обявена \"Спорт депо\", въпреки че ценовото ѝ предложение от 120 772 лева без ДДС за екипировка \"Ереа\" е с над 10 000 лева по-високо от това на \"Кей дифужън\", представляваща \"Асикс\". Преди дни Ганев заяви пред \"Дневник\", че през 2011 г. се е оттеглил от \"Кей дифужън\" и вече няма нищо общо с фирмата. В момента синът му - Любомир, е в управата на компанията, показва Търговският регистър. Във федерацията са притеснени, че ако жалбата остане в сила, ще се забави подписването на договора със \"Спорт депо\", а това може да доведе до проблем с доставката на екипировката. От 2011 г. насам волейболните национали играеха с \"Асикс\". хора от волейболните среди тълкуват смяната на екипировката като удар срещу Ганев от страна на президента на БФВ Данчо Лазаров. Ганев  публично изрази миналата година желание да стане президент  при евентуално оттегляне на дългогодишния председател Данчо Лазаров. Вместо това обаче  Лазаров си осигури продължаване на поста поне до 2021 г . Според източници на \"Дневник\" във федерацията това е довело до напрежение сред ръководството, както и до ограничаване на влиянието на Ганев. Ръководството на БФВ удължи договора на селекционера на женския национален отбор Иван Петков до края на Евро 2021.", "date": "2019.03.21", "title": "Любомир Ганев ще е посредник в скандала с обществената поръчка във волейбола"}
{"url": "https://www.dnevnik.bg/evropa/2019/03/21/3407998_peticiia_za_ostavane_na_velikobritaniia_v_es_subra_za/", "text": "Повече от 700 хил. души подписаха петиция, поместена вчера на сайта на британския парламент, с искане правителството да оттегли заявлението си за излизане от Европейския съюз и да остане в блока, предаде \"Ройтерс\". Само за няколко минути петицията събра хиляди подписи, след като късно снощи министър-председателят Тереза Мей направи телевизионно обръщение. Тя  упрекна законодателите , че не са успели да се споразумеят по стратегия за Брекзит, и призова парламента да направи окончателен избор. Крайно време е да вземем решение\", каза Мей на британците. и добави: \"Аз съм на ваша страна.\" Говорител на камарата на общините каза, че парламентарният сайт се е сблъскал с \"технически проблеми\" заради значителното и продължително натоварване на системата\", предаде \"Франс прес\". Сред подписалите е и актьорът Хю Грант. \"Подписах като всеки разумен човек в страната. Налице е извънредна ситуация\", написа Грант в \"Туитър\". Петицията бързо надхвърли 100 хил. подписа, нужни, за да бъде проведен дебат в парламента. \"Правителството многократно е заявявало, че напускането на ЕС е \"желание на народа\". Трябва да сложим край на това изтъкване, като докажем силата на сегашната обществена подкрепа за оставане в ЕС\", пише в текста, придружаващ петицията. Втори референдум \"не би могъл да бъде организиран, затова гласувайте сега\", призовава документът. Инициатор на петицията е Маргарет Ан Георгиаду. \"За много хора е сега или никога\", обясни тя пред Би Би Си. Георгиаду каза, че след референдума през юни 2016 г., на който 52 процента се обявиха за напускане, гласът на привържениците на оставане в ЕС, като нея е бил заглушен, а те са били пренебрегнати. Британските депутати не можаха да се споразумеят по условията за напускането, което накара министър-председателя да поиска от Брюксел отсрочване на Брекзит  до 30 юни . Тези седмица парламентът в Лондон отхвърли възможността за втори референдум за Брекзит. /БТА", "date": "2019.03.21", "title": "Петиция за оставане на Великобритания в ЕС събра за часове 700 хил. подписа"}
{"url": "https://www.dnevnik.bg/evropa/2019/03/21/3408003_es_shte_obsudi_po-tvurda_zashtita_sreshtu_kitaiskoto/", "text": "Европейският съюз ще обмисли днес по-отбранителна стратегия спрямо Китай. Това може да даде сигнал за евентуален край на свободния достъп на китайските компании в Европа, какъвто Пекин не предоставя на европейските фирми, предаде \"Ройтерс\". На фона на американско-китайското съперничество за икономическо и военно надмощие европейските лидери ще се опитат да намерят \"среден път\" по време на вечерята на срещата на върха в Брюксел. Очаква се утре при посещението на китайския президент Си Цзинпин в Рим Италия  да подпише споразумение , с което страната ще се присъедини към китайския инфраструктурен проект \"Един пояс, един път\". Италия ще стане първата държава от Г-7, която официално ще одобри инициативата с подписването на меморандум за разбирателство. В този контекст еврокомисарят по търговията Сесилия Малмстрьом заяви днес на конференция за трансатлантическите отношения, че международният икономически ред се е променил. Китай се е превърнал в икономически и геополитически конкурент, заяви Малмстрьом преди срещата на лидерите на ЕС, посветена на  Брекзит  и на европейските отношения с Китай. На фона на започващата обиколка на китайския президент във Франция и Италия европейските лидери, които са  разделени в отношението си към Китай , искат да представят обединен фронт на срещата на върха на ЕС - Китай на 9 април. Според проектоизявление за тази среща, до което \"Ройтерс\" е имал достъп, ЕС ще се опита да постави срокове на Китай да изпълни обещанията си за търговията и инвестициите, от които Пекин многократно се е отдръпвал. /БТА", "date": "2019.03.21", "title": "ЕС ще обсъди по-твърда защита срещу китайското влияние"}
{"url": "https://www.dnevnik.bg/politika/2019/03/21/3408012_liderut_na_bzns_nikolai_nenchev_moje_da_e_nezavisim/", "text": "Лидерът на БЗНС може да се яви на изборите за европейски парламент като независим кандидат за евродепутат. Това се разбира от писмо на партията, изпратено до медиите. \"За съжаление, призивът на нашия лидер Николай Ненчев към демократичната общност от септември миналата година за провеждане на предварителни избори, за формиране на единен политически субект и подредба на кандидати за европейските избори не беше чут. Всички последващи събития и действия на политическите партии и обединения не постигнаха желаното от нас единство в българската демократична общност\", припомня се в писмото. В него се съобщава, че в събота се свиква разширен управителен съвет на партията, а на заседанието ще се вземе окончателно решение за формата и начина за участие на БЗНС в предстоящите избори. От БЗНС съобщават, че през последната седмица до ръководството на БЗНС се получило писмо-обръщение от група общественици с призив за създаване на Инициативен комитет, който да номинира Николай Ненчев за независим евродепутат. В писмото на инициативния комитет, цитирано от БЗНС, се казва, че искат да предложат на българските избиратели Николай Ненчев за кандидат, тъй като е доказал, че притежава необходимите за това качества и възможности. \"Нещо повече – той не е представител на статуквото и не е кадър на червеното задкулисие. Николай Ненчев никога не се е възползвал от облагите на комунистическия режим и продължава да е трън в очите на червената олигархия! Уверени сме, че той няма да изневери на българите, изстрадали дълго европейската мечта, и ще отстоява докрай демократичните принципи в тези най-трудни за Европейския съюз години! Ние смятаме, че Николай Ненчев ще бъде разпознат като доказан десен кандидат, който ще представлява достойно българските избиратели в новия Европейски парламент и в групата на Европейската народна партия\", цитират писмото на инициативния комитет от БЗНС.  БЗНС преговаряше с \"Демократична България\" за общо явяване на европейските избори, но идеята му за формиране на единен политически субект с вътрешни избори не бе одобрена. \"Демократична България\" е обединение на ДСБ, \"Да, България\" и \"Зелените\". Преговорите с \"Движение България на гражданите\" и със СДС не завършиха успешно, след като СДС обяви, че ще се яви заедно с ГЕРБ. БЗНС беше част от \"Реформаторския блок\", а Николай Ненчев - министър на отбраната в предишния кабинет на Борисов. ", "date": "2019.03.21", "title": "Лидерът на БЗНС Николай Ненчев може да е независим кандидат за евродепутат"}
{"url": "https://www.dnevnik.bg/bulgaria/2019/03/21/3408011_dimitur_jeliazkov_-_ochite_otiva_na_sud_za_iznudvane/", "text": "Специализираната прокуратура предаде на съд Димитър Желязков по прякор Очите и още 12 души, участвали или действали по поръчение на ръководена от него престъпна група, съобщи държавното обвинение. Престъпната група, ръководена от Желязков, се занимавала с изнудване, принуда чрез заплахи, палежи и разпространение на наркотици, във времето от януари 2013 г. до 2 август 2018 г. на територията на Бургас, Ямбол, Несебър и курорта Слънчев бряг. Сред обвиняемите е и дъщерята на Желязков Станислава, която събирала \"такса спокойствие\" от таксиметрови шофьори и обекти в Слънчев бряг. Прокуратурата дава за пример няколко случая от престъпната дейност на Желязков и хората му. Две собственички на погребални агенции в Бургас му платили 72 000 лв. \"такса спокойствие\" или по 150 лв. за всяко погребение. Жените били заплашвани с пистолет и предупреждавани, че ще получат тежки наранявания. На предприемач от Ямбол била натрапена охрана от фирмата \"Аркус Сигурност Бургас\" ООД, в която Желязков работел като експерт. (Фирмата е съсобственост на бившия зам.-председател на общинския съвет в Бургас Бенчо Бенчев, който беше арестуван заедно с Очите в Истанбул.) Таксата била първоначално 2520 лв. месечно, но с времето достигнала до 45 000 лв. месечно. Заплахи за живота на детето на предприемача осигурили съгласието му. Имущество на бизнесмен от Бургас пък било запалено след като отказал да продаде на ниска цена дяловете си във фирма, стопанисваща казино в Слънчев бряг. В част от случаите Желязков лично участвал в рекетирането на набелязаните от него жертви, се казва в съобщението. За извършените от него престъпления законът предвижда до 15 г. затвор, глоба от 5 до 10 хиляди лева и конфискация на една втора от имуществото му.", "date": "2019.03.21", "title": "Димитър Желязков - Очите, отива на съд за изнудване, заплахи, палежи и наркотици"}
{"url": "https://www.dnevnik.bg/sport/2019/03/21/3407977_junaited_nameri_nachin_da_podpomogne_fenovete_si_za/", "text": "Двубоят между \"Барселона\" и \"Манчестър юнайтед\" е най-чаканият  четвъртфинал в Шампионската лига , а страстите покрай него се нажежиха далеч преди първата среща в Англия. Причина за това стана високата цена, която каталунците поставиха на билетите за двубоя на \"Камп ноу\". Сумата от 102 паунда (близо 118 евро) е най-високата в историята на \"Юнайтед\" за срещи от европейските турнири, различни от финал. Това предизвика недоволство сред феновете на \"червените дяволи\". Ръководството на клуба също обяви билетите за \"прекомерно скъпи\". От \"Олд Трафорд\" намериха начин да помогнат на запалянковците си, които искат да пътуват до Каталуня. В крайна сметка привържениците на \"Юнайтед\" ще платят по 75 паунда, а разликата до 102 паунда ще дойде от... феновете на \"Барселона\". След обмисляне на ситуацията ръководството на \"Юнайтед\" обяви, че е \"взело трудното решение да постави същата цена и за феновете на \"Барселона\" за първата среща\". Запалянковците на каталунците, които ще пътуват до Манчестър на 16 април, ще платят по 102 паунда. От приходите \"Юнайтед\" ще отдели 124 470 паунда, за да доплати разликата от 27 паунда на всички 4610 свои почитатели, които ще пътуват до \"Барселона\". Това не е първи подобен ход на \"Юнайтед\", като обикновено билетите за гостувания в Испания са много скъпи. Такава беше ситуацията и в груповата фаза, когато \"червените дяволи\" гостуваха на \"Валенсия\". През миналата година в Лига Европа имаше същия казус и срещу \"Валенсия\". Жребия за четвъртфиналите в Шампионската лига можете да видите  тук .", "date": "2019.03.21", "title": "\"Юнайтед\" намери как да подпомогне феновете си за скъпите билети срещу \"Барселона\""}
{"url": "https://www.dnevnik.bg/bulgaria/2019/03/21/3407877_feisbuk_za_apartamentite_pishete_ese_za_da_jiveete_v/", "text": "Медийните публикации от последните три дни, че зам.-председателят на ГЕРБ  Цветан Цветанов  и негови колеги на високи позиции в управлението  са купили луксозни апартаменти   в престижния столичен квартал \"Изток\" на преференциални за стандарта на фирмата цени, предизвикаха освен очакваните политически реакции поредица от шеги в социалните мрежи. \"Дневник\" представя част от ироничните коментари по темата. Част от шегите във \"Фейсбук\" препращат към публикацията на Би Ти Ви в края на януари, когато потребителите бяха призовани да напишат есе, за да спечелят впечатляваща къща в Нова Зеландия, но вместо да прочетат статията с условията, мнозина побързаха на оставят думата \"есе\" като коментари към поста, смятайки, че така се включват в състезанието. Сега главен герой на ситуацията с \"есето\" е Цветанов. Колегите му Цецка Цачева и Вежди Рашидов не остават по-назад и всички са като един добър отбор препратка към съвременен комедиен български филм. По-предвидливите като журналиста Драгомир Симеонов съветват фирмата да се пренасочи към станал вече емблематичен ремонт на ул. \"Граф Игнатиев\". Основният аргумент е приемливата цена. Други съветват хората да се оглеждат за изкопи по примера на правосъдният министър, която се оказа, че е избрала имота си, след като е видяла първоначалните строителни дейности. Политологът Даниел Смилов свързват случая с класацията на най-щастливите народи по света, в която България се намира  до Камерун и Гана . Не липсват и препратки към вечните литературни класики, от които може да се почерпи мъдрост, както и към предстоящата предизборна кампания.", "date": "2019.03.21", "title": "Социалните мрежи за апартаментите: Пишете есе, за да живеете в сянката на Всевишния"}
{"url": "https://www.dnevnik.bg/sviat/2019/03/21/3408144_bivshiiat_brazilski_prezident_temer_e_arestuvan_za/", "text": "Бразилският президент от 2016 до 2018 г. Мишел Темер беше арестуван днес в Сао Пауло в рамките на мащабното разследване за  корупция , наречено \"Автомивка\", съобщи източник, близък до разследването, цитиран от бразилски медии и \"Ройтерс\", предаде БТА. Темер, който е обект на няколко разследвания за корупция, пое президентския пост през 2016 г. след отстраняването от власт на Дилма Русеф и управлява до края на 2018 година. Очаква се Темер да бъде прехвърлен в Рио де Жанейро, съобщи телевизия \"Глобонюз\", цитирана от \"Франс прес\". Според в. \"Ел паис\" 78-годишният Темер е издирван от сряда и местонахождението му е издадено от високопоставен представител на партията му.", "date": "2019.03.21", "title": "Бившият бразилски президент Темер е арестуван за корупция"}
{"url": "https://www.dnevnik.bg/sviat/2019/03/21/3408147_v_kremul_sa_obsujdani_varianti_putin_da_ostane_na/", "text": "Обединение на Русия и Беларус или копиране на \"казахстанския сценарий\" за запазване на властта - това са два от вариантите, разигравани в разговори на представители на президентството в Москва за бъдещето на държавния глава Владимир Путин,  твърди \"Блумбърг\" . Агенцията, разговаряла с трима близки до Кремъл източници, дава за пример оттеглянето на казахстанския президент Нурсултан Назарбаев от поста. \"Блумбърг\" не посочва събеседниците си поименно, но цитира единствено политолози и социолози от влиятелни институции. Като Назарбаев \"Остаряващ лидер подава оставка като президент, но запазва контрол върху властта. За мнозина в Кремъл режисираното събитие в съседен Казахстан е модел, който руският президент Владимир Путин може да обисли\", пише агенцията. Назарбаев  на практика запазва власт начело  на Съвета за национална сигурност, който контролира дейността на всички институции, включително президентската. Никой в Русия обаче не може да е сигурен дали опитът на Путин да предаде властта няма да доведе до дестабилизиращи боричкания между съперничещи си лагери в администрацията, които сега се сдържат от неговото управление. Андрей Колядин, бивш представител на администрацията, който сега е политически консултант, обаче казва, че такъв вариант би устройвал политическия елит, който иска \"да има арбитър\", способен да повлияе на процеса, след като наследникът поеме властта. Политологът Аркадий Дубнов твърди, че подобен сценарий е невъзможен, тъй като политическата система на Русия е по-сложно устроена от казахстанската. Според Александър Баунов от \"Карнеги център\" в Москва обаче Русия и Казахстан имат \"сходна икономическа структура и тип авторитаризъм\" и Кремъл ще наблюдава внимателно до каква степен Назарбаев запазва контрол като председател на Съвета за сигурност. Ако президентството одобри подхода, Путин би могъл да прехвърли важни правомощия към Държавния съвет или Съвета за сигурност на Русия, които също оглавява в момента, и да запази позицията си в тях след 2024 г. Конституционни промени Заради начина, по който Путин продължава да доминира в руската политика, за много руснаци е трудно да назовават потенциални наследници дори на фона на спадналата му популярност, пише \"Блумбърг\". Агенцията допълва, че той не е посочил наследник за времето след 2024 г., когато изтича мандатът му, а изрично е посочвал, че няма да промени конституцията за трети последователен мандат. Говорителят на Държавната дума Вячеслав Володин същевременно е давал сигнал, че е възможна конституционна реформа. Нова държава \"Чрез обединение с Беларус\" може да се създаде нова държава - така \"Блумбърг\" обобщава възможността за задълбочаване на интеграцията в рамките на т.нар. Съюзна държава. Подобна стъпка би позволила на Путин да поеме поста държавен глава, освободен от съществуващите конституционни ограничения в Русия. Президентът на Беларус Александър Лукашенко се съпротивлява срещу подобен сценарий и неведнъж е правил язвителни коментари по темата. Нуждата от наследник  Според социолога Олга Кришчановская обаче, \"ако Путин не подготви почвата за приемник, това ще свърши зле. Всички ще се хванат за гърлата\". Освен това \"Путин не може да остане на власт завинаги - смъртен е\". Държавният глава вече е предавал властта веднъж - на премиера Дмитрий Медведев, който след четиригодишен президентски мандат се върна на същия пост. Той едва ли може да копира действията на казахстанския президент, дал на дъщеря си Дарига Назарбаева поста председател на Сената (и подхранил спекулации дали тя или новият временен президент  Касим-Жомарт Токаев  ще се кандидатират на следващите избори). Колкото повече време обаче остава на власт руският държаввен глава, толкова повече ще нараства натискът върху него да защити наследството си. \"Путин само може да завижда на действията на Назарбаев. Няма да работят за него\", смята Дубнов.", "date": "2019.03.21", "title": "В Кремъл са обсъждани варианти Путин да остане на власт след 2024 г., пише \"Блумбърг\""}
{"url": "https://www.dnevnik.bg/sport/2019/03/21/3408188_razsledvaneto_na_manipulirani_machove_v_tenisa_se/", "text": "Френската полиция е разпитвала тенисисти покрай разширяващото се разследване срещу престъпна група, организираща манипулиране на мачове, съобщиха представители на съда в страната. Твърди се, че са плащани стотици хиляди долари за уговаряне на двубои от ниските нива в тениса. Седем френски състезатели са били задържани, а по-късно и освободени тази седмица. До момента общият им брой е 17, след като през януари бяха разпитвани четирима тенисисти, обявиха властите. Разследването се води от властите в Белгия, където арменецът Григор Саркисян, основен заподозрян за водач на престъпната група, остава под наблюдение. Пет от въпросните френски играчи са признали, че са взели пари от Саркисян, за да манипулират изхода на мачове. Един играч е признал на полицията, че е получил 30 000 евро манипулирането на над 20 двубоя. Разследването се разпростя повече от очакваното за белгийските власти. Те са поискали съдействието от ФБР в САЩ, както и от колеги в Египет, Словакия, България, Холандия и Германия. Преди година  доклад за корупция в тениса отчете \"цунами от уредени мачове\" . Според информацията 16 състезатели от топ 50 през последното десетилетие са били свързани с уреждането на мачове, включително шампиони в турнирите от Големия шлем. ", "date": "2019.03.21", "title": "Разследването на манипулирани мачове в тениса се разрасна след нови арести във Франция"}
{"url": "https://www.dnevnik.bg/politika/2019/03/21/3408209_arteks_injinering_niamame_nujda_ot_politicheski_tlasuk/", "text": "Нямаме нужда от политически тласък, за да правим бизнес, това се казва  в официална позиция на компанията , построила и продала апартаменти на Цветан Цветанов,  Цецка Цачева, Вежди Рашидов  и  зам-министърът на спорта Ваня Колева  \"Артекс Инженеринг\".  Скандалът избухна вчера , като съмненията са, че едни председателят на парламентарната група на ГЕРБ, министърът на правосъдието са купили жилищата си на цени доста по-ниски от пазарните. В съобщението, публикувано на сайта на компанията, се казва, че тя е на пазара от 25 години и за нея никога не е имало значение какво е служебното положение и политическите пристрастия на клиентите им. От \"Артекс Инжинеринг\" допълват, че името им е било замесено в чужд медиен сценарий и очакват да не бъдат въвличани в предизборна риторика. \"Нашият сериозен авторитет е само на архитектурно-строителния, а не на политическия терен. Ако има съмнение за законността на която и да е направена сделка с клиентите на \"Артекс\", контролните органи могат да проверят – всички документи са на тяхно разположение\", се казва още в позицията. Днес премиерът  Бойко Борисов каза , че ще изчака резултатите от проверката на прокуратурата и антикорупционната комисия на имотната сделка на Цветан Цветанов, преди да вземе решение какво да предприеме. \"За съжаление, българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа\", се посочва още в съобщението. Името на нашата чисто българска строително-инвестиционна компания – \"Артекс Инженеринг АД\", която от 25 години на пазара е синоним на качество, коректност и законност попадна в чужд медиен сценарий. В хилядите проектирани и построени от нас жилища живеят семейства с различни професии. За компанията ни никога не е било приоритет какво е служебното положение и политическите пристрастия на клиентите ни. Всеки, който познава нашите проекти и механизма на продажби, ще потвърди, че законът и пазарните правила, са тези, които от 25 години държат \"Артекс\" в най-светлата част на строителната индустрия. Ние сме перфекционисти както в архитектурното проектиране на жилищни сгради, така и в строителния процес като цяло и именно това е разпознаваемият почерк на \"Артекс\". Именно затова ние нямаме нужда от политически тласък, за да правим бизнес. Един дом, който изгражда \"Артекс\", е за десетилетия напред, в който да живеят поколения наред. Проектираме и строим като за внуците и правнуците на клиентите си. За съжаление, българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа. В тази връзка \"Артекс\" очаква да не бъде въвличан в предизборна риторика, защото нашият сериозен авторитет е само на архитектурно-строителния, а не на политическия терен. Ако има съмнение за законността на която и да е направена сделка с клиентите на \"Артекс\", контролните органи могат да проверят – всички документи са на тяхно разположение. За \"Артекс\" най-важното е всяко семейство, всеки наш клиент да получи дом на хармония, мир и радост, проектиран и построен с професионализъм и изключително качество по световните стандарти от компанията ни. Тогава считаме, че сме изпълнили предоставената ни мисия и сме оставили истински достойна диря за благото на гражданското общество и България\".", "date": "2019.03.21", "title": "\"Артекс инженеринг\": Нямаме нужда от политически тласък, за да правим бизнес"}
{"url": "https://www.dnevnik.bg/evropa/2019/03/21/3408200_evrosujuzut_shte_predloji_uduljavane_na_brekzit_samo/", "text": "Европейският съюз ще се съгласи да предложи на Великобритания отлагане на Брекзит до 22 май, ако парламентът одобри споразумението за развода идната седмица. Това е съдържанието на проекторешението на Европейския съвет, който се събира днес и утре в Брюксел според \"Ройтерс\" и \"Политико\", чиито репортери са видели документа. \"Предвид факта, че Обединеното кралство не възнамерява да организира избори за Европейски парламент, не е възможно удължаване отвъд тази дата.\" Същевременно \"Европейският съюз се анажира да се съгласи, преди 29 май 2019 г., на удължаване до 22 май, ако Споразумението за напускане се одобри от Камарата на общините другата седмица,\" гласи документът. Има се предвид долната камара на британския парламент, която вече отхърли както сделката, така и неин коригиран вариант. Решение на председателя на камарата Джон Бъркоу да блокира ново гласуване увеличи несигурността, на в понеделник се очаква депутатите да решат какви да са следващите стъпки. Великобритания би трябвало да напусне ЕС на 29 март, а  Франция е обявила, че ще наложи вето  на промяна на срока за Брекзит, ако премиерът Тереза Мей не обясни какъв е смисълът. Вчера Мей каза, че не би приела  удължаване отвъд 30 юни . Европейски лидери обаче смятат, че дни преди евроизборите е максималният компромис, възможен при тези условия. Друг вариант е по-голямо удължаване, но то би изисквало Великобритания да се включи в изборите. Според \"Политико\" решението на Мей да изключи възможността за евроизбори е смаяло лидерите на другите 27 държави в ЕС, тъй като премиерът дори не е оставила открехната вратата за по-голямо удължаване. Освен това Европейският съвет \"повтаря, че не може да се отваря Споразумението за напускане... всеки едностранен ангажимент, изявление или друго действие трябва да е в унисон с буквата и духа на Споразумението за напускане.\" Според \"Гардиън\" последното изречение е насочено срещу плановете на Мей да позволи на Шотландия да има тежест в решението за т. нар. предпазен механизъм - условието, свързано с границата между Република Ирландия и Северна Ирландия, заради което огромно мнозинство депутати отхвърлят сделката. Трябва да продължи и подготовката за сценарий на  Брекзит без сделка , се казва още в документа, който според \"Ройтерс\" все още е в процес на дооформяне. \"Разбира се, ако (Мей) не успее да издейства ратификация на Споразумението за напускане - която изглежда все по-трудна предвид напрежението между Мей и Камарата на общините в последните 24 часа - двете страни ще трябва да премислят позициите си,\" пише \"Политико\".", "date": "2019.03.21", "title": "Евросъюзът ще предложи удължаване на Брекзит само до 22 май, твърди \"Ройтерс\""}
{"url": "https://www.dnevnik.bg/sviat/2019/03/21/3408199_feisbuk_suhraniava_paroli_na_mnogo_potrebiteli_na/", "text": "Фейсбук\" - най-голямата безплатна онлайн социална мрежа в света, потвърди днес, че паролите на голям брой потребители са били съхранявани на вътрешни сървъри в некриптирана форма, но увери, че не е имало никакви нарушения на сигурността, предаде \"Франс прес\", цитирана от БТА. \"Решихме проблема и като предпазна мярка ще предупредим всички,чиито пароли са съхранени в такава форма\", подчерта \"Фейсбук\" в  комюнике . Според специализирания сайт по киберсигурност KrebsOnSecurity по този начин около 20 хил. служители на \"Фейсбук\" са имали достъп през годините до стотици милиони пароли, съхранявани в некриптиран вид. Данните на експерта по безопасност Брайън Кребс сочат, че става въпрос за пароли на между 200 и 600 млн. профила. Съобщението на \"Фейсбук\" не говори за конкретен брой.", "date": "2019.03.21", "title": "\"Фейсбук\" съхранява пароли на много потребители на вътрешни сървъри"}
{"url": "https://www.dnevnik.bg/sviat/2019/03/21/3408210_vreme_e_sasht_da_priznaiat_che_golanskite_vuzvisheniia/", "text": "Съединените щати трябва да признаят суверенитета на Израел над Голанските възвишения. Това обяви в профила си в \"Туитър\" американският президент Доналд Тръмп. Тъй написа, че \"е време\" това да се случи след 52 години, тъй като районът е от много важно \"значение в стратегически план и за сигурността на Държавата Израел и регионалната стабилност\". Израел окупира Голанските възвишения през 1967 г., но не получи международна легитимация за този ход, а Сирия многократно е правила опити да си върне суверенитета. Премиерът на Израел Бенямин Нетаняху, който ще посети Белия дом след няколко дни (две седмици преди изборите на 9 април) изрази благодарността си към Тръмп, също в \"Туитър\". Нетаняху каза, че това е \"смела\" постъпка \"във време, когато Иран се опитва да използва Сирия като платформа за унищожаване на Израел\". \"Ройтерс\" нарича действията на Тръмп най-явния му ход в подкрепа на Нетаняху преди изборите. Ако Вашингтон действително признае суверенитета на Израел над Голанските възвишения, това би било и сериозна промяна във американската външна политика, продължава агенцията.", "date": "2019.03.21", "title": "\"Време е\" САЩ да признаят, че Голанските възвишения са на Израел, обяви Тръмп"}
{"url": "https://www.dnevnik.bg/sport/2019/03/21/3408193_nagradniiat_fond_na_rolan_garos_beshe_uvelichen_s_8/", "text": "Организаторите на Откритото първенство по тенис на Франция (\"Ролан Гарос\") обявиха, че наградният фонд на втория турнир от Големия шлем през 2019 г. е увеличен. Ръстът е с 8% спрямо 2018 г., като ще достигне 42.7 милиона евро. Шампионите на сингъл при мъжете и жените ще получат 2.3 милиона евро. Това е с 4.5% повече от сумата, която  Рафаел Надал  и Симона Халеп спечелиха. Увеличение има и по отношение на премията за финалистите – 5.36%. Най-голямо е увеличението на сумата за отпадане в първия кръг (15%). Дори и да не спечели нито един мач, всеки тенисист може да си тръгне от \"Ролан Гарос\" с 46 хиляди евро. Увеличението за отпадане между първи кръг и осминафиналите е средно с 10 процента. Президентът на Френската тенис федерация Бернар Гюдичели и директорът на турнира Ги Форже съобщиха в обръщение, че целта е \"да се продължи линията на намаляване на границата между победителите и тези, които отпадат по-рано\". През 2017 г. Международната тенис федерация (ITF) анализира всички проведени турнири и заключи, че близо половината от всички 14 хиляди професионални тенисисти не са получили пари от наградни фондове. Вторият турнир от Шлема  \"Ролан Гарос\"  ще се проведе между 26 май и 9 юни.", "date": "2019.03.21", "title": "Наградният фонд на \"Ролан Гарос\" беше увеличен с 8%"}
{"url": "https://www.dnevnik.bg/photos/2019/03/21/3407991_fotogaleriia_svetovnite_snimki_na_denia_21_mart_2019_g/", "text": "Поклонниците нанасят цветен прах по лицето жена на празненства за фестивала на цветовете (Holi) пред храм в покрайнините на Колката, Индия.", "date": "2019.03.21", "title": "Фотогалерия: Световните снимки на деня 21 март 2019 г."}
{"url": "https://www.dnevnik.bg/sport/2019/03/21/3408180_video_ekstremnoto_zabavlenie_na_shampiona_ot_rali/", "text": "Шампионът от рали \"Дакар\"  Насер ал Атия  си осигури забавление по дюните в Катар. Той качи в автомобила си една от звездите на MotoGP Хорхе Лоренсо и му показа, че не само с мотор може да се вдигне предница.", "date": "2019.03.21", "title": "Екстремното забавление на шампиона от рали \"Дакар\" по дюните на Катар"}
{"url": "https://www.dnevnik.bg/photos/2019/03/21/3408184_fotogaleriia_ciklonut_v_afrika_moje_da_e_nai-tejkoto/", "text": "Хиляди хора в Мозамбик се борят за живота си след опустошителния циклон Идай, преминал през югоизточната част на Африка, заяви днес в Женева говорителят на Детския фонд на ООН (УНИЦЕФ) Кристоф Булиерак, цитиран от ДПА и БТА.", "date": "2019.03.21", "title": "Фотогалерия: Хиляди чакат да бъдат спасени от \"най-тежкото бедствие в Южното полукълбо\""}
{"url": "https://www.dnevnik.bg/politika/2019/03/21/3408218_s_dokumenti_antikorupcionniiat_fond_oproverga_cacheva/", "text": "От Антикорупционният фонд, който, заедно със \"Свободна Европа\" и \"Биволъ\" са сред авторите на разследването за купените от  Цветан Цветанов ,  Вежди Рашидов и Цецка Цачева  апартаменти на цени, под пазарните, опровергаха  твърденията на министъра на правосъдието, че става дума за \"спекулативна информация\" . В профила си във \"Фейсбук\" организацията публикува нотариалните актове за сделките - на министър Цачева и депутата от ГЕРБ Вежди Рашидов. Твърденията на министъра на правосъдието по казуса са меко казано спорни и заслужават специален коментар, отбелязват от \"Антикорупционния фонд\". Ето и техните аргументи: Цената, която сме публикували е тази, посочена в нотариалния акт от 27 юли 2018г. , където се посочва, че това е \"окончателната и действителна цена\". В този документ за собственост няма договорени никакви допълнителни плащания. Дори да се приеме, че посочената в нотариалния акт е само за имот в \"груб строеж\", това влиза в сериозно противоречие както с оферираните цени от фирмата-строител, така и с обичайните имотни цени за района дори за този етап на строителство. Ако г-жа Цачева е уговорила допълнителни плащания с \"Артекс\", които следва да бъдат платени месеци след това (в края на май 2019г. по нейните собствени думи), логичният въпрос е защо това не е отразено в нотариалния акт, каквато и е обичайната практика и както е направено от \"Рашидов пропъртис\" ЕООД (вижте приложения документ). Припомняме и че на наш изричен въпрос относно цената преди нашата публикация не беше получен отговор. Твърдения като \"оформяне на окончателен нотариален акт с отразяване на всички плащания\" са юридически необосновани и не отговорят нито на законодателството, нито на нотариалните практики. С въпросния нотариален акт от 27 юли е прехвърлена собствеността върху апартамента срещу сумата от 138 хиляди евро и е юридически невъзможно да се сключи втори \"окончателен\" нотариален акт за прехвърляне на собственост. Днес премиерът  Бойко Борисов обяв и, че ще изчака резултатите от проверката на прокуратурата и антикорупционната комисия, преди да вземе решение какво да предприеме.  Президентът Румен Радев пък изрази мнение , че случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността. От компанията, построила и продала жилищата, обяви, че няма нужда от политически тласък, за да прави бизнес https://www.dnevnik.bg/politika/2019/03/21/3408209_arteks_injinering_niamame_nujda_ot_politicheski_tlasuk/ .", "date": "2019.03.21", "title": "С документи антикорупционният фонд опроверга Цачева за апартамента"}
