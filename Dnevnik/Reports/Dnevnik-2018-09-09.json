{"url": "https://www.dnevnik.bg/sport/2018/09/09/3308124_jiru_prekusna_golovata_si_susha_i_povede_franciia_kum/", "text": "Франция записа първи успех след триумфа на световното първенство в Русия. \"Петлите\" спечелиха с 2:1 домакинството си срещу Холандия във втория си мач от Лигата на нациите. В герой за французите се превърна Оливие Жиру. Нападателят, който нямаше попадение в десет поредни мача за националния отбор, отбеляза решителния гол в 75-ата минута. Преди това Килиан Мбапе даде преднина на световния шампион, а точен за холандците беше Райън Бабел. Франция оглави класирането в своята група с четири точки, след като преди няколко дни  \"петлите\" завършиха наравно с Германия . Двубоят беше първи за холандците в новосформирания турнир. През първата част французите имаха пълен контрол върху случващото се на терена, като единствено добрите изяви на Яспер Силесен запазиха интригата в двубоя. Вратарят на \"Барселона\" се отчете с шест спасявания до почивката. Най-деен за французите беше Мбапе. Избраният за най-добър млад играч на световното в Русия даде преднина на Франция в 14-ата минута след подаване на Блез Матюиди, който се възползва от грешка на холандската отбрана. В началото на второто полувреме французите намалиха оборотите, което позволи на съперника да заиграе по-смело. В 66-ата минута Жоржиньо Вайналдум получи хубаво извеждащо подаване, но ударът му мина встрани. Минута по-късно Бабел завърши бърза атака. Петнадесет минути преди края дойде моментът на Жиру. Нападателят, който е резерва в \"Челси\", засече отлично центриране на Бенжамин Менди отляво. В ситуацията Жиру изпревари защитника на \"Ливърпул\" Върджил ван Дайк. С попадението си основният нападател на Франция прекъсна головата си суша от десет поредни двубоя без гол за националния отбор. Жиру вече има 32 гола за националния отбор, което го изведе на четвърто място във вечната ранглиста при голмайсторите за \"петлите\".", "date": "2018.09.09", "title": "Жиру изведе Франция до успех срещу Холандия"}
{"url": "https://www.dnevnik.bg/istorii_na_denia/2018/09/09/3308015_nai-komentiranoto_tihata_suprotiva_v_beliia_dom_i/", "text": "1.  \"Тихата съпротива\" в Белия дом се появи на страниците на \"Ню Йорк таймс\"  - 265 коментара. 2.  Четири държави подкрепиха Великобритания срещу руското разузнаване за \"Новичок\"  - 255 коментара. 3.  САЩ предлагат да внасят втечнен газ в България в бъдеще  - 236 коментара. 4.  Тръмп: импийчмънт или не (видео)  - 209 коментара. 5.  Двама руснаци са отровили Скрипал с \"Новичок\", обяви Великобритания  - 205 коментара. 6.  \"Много здраве от ген. Колев! Той разплака мама им – удари ги във фланг и в тил...\"  - 189 коментара. 7.  Партията на Валери Симеонов се обяви против едноличния стил на управление на Борисов  - 186 коментара. 8.  Извършителите на атаката с \"Новичок\" работят за военното разузнаване в Русия, каза Мей  - 181 коментара. 9.  България отбелязва 133 години от Съединението  - 180 коментара. 10.  Видео: \"Найки\" представи рекламата, с която разбуни духовете в САЩ  - 169 коментара.", "date": "2018.09.09", "title": "Най-коментираното: \"Тихата съпротива\" в Белия дом и \"Новичок\" във Великобритания"}
{"url": "https://www.dnevnik.bg/sport/2018/09/09/3307971_trite_bulgarski_gimnastichki_zapochvat_uchastieto_si/", "text": "Трите гимнастички, които ще представят България в индивидуалната надпревара на световното първенство -  Катрин Тасева , Невяна Владинова и Боряна Калейн, започнат участието си в понеделник. Тогава е и първият състезателен ден от турнира. Програмата се открива в 10 ч. и ще продължи до 19. Българките са в последния поток, който стартира в 17.10 ч. В първия ден са съчетанията с обръч. Калейн е със стартов №12, Владинова е 14-а, а Тасева – 16-а. Тасева и Владинова ще участват още на бухалки (в сряда), а трите заедно са още на топка и ленти. Гимнастичките трябва да изиграят десет съчетания за отборната надпревара, като за крайния сбор се зачитат осемте най-високи оценки. Калейн и Владинова ще играят по три уреда в квалификациите, а само Тасева ще изпълни четири композиции. Световното първенство по художествена гимнастика  започва на 10 септември и продължава до 16-и в \"Арена Армеец\". До 14-и е индивидуалната надпревара, а ансамблите са в последните два дни.", "date": "2018.09.09", "title": "Трите български гимнастички започват участието си на световното в понеделник"}
{"url": "https://www.dnevnik.bg/photos/2018/09/09/3308014_snimka_na_denia_voenni_blokiraha_putia_na_vuchich_do/", "text": "Сръбският президент Александър Вучич не успя да стигне до населеното със сърби косовско село Банье, пътят до което беше блокиран от около 200 ветерани от Косовската война през 1998-1999 г., съобщават световните агенции. Протестиращите блокираха пътя към селото, издигнаха барикади и запалиха автомобилни гуми, като издигнаха лозунги, с които поискаха Вучич да се извини за \"извършените престъпления и за кланетата в Косово\". Според ТАСС албанците изцяло са обградили населеното със сърби село.", "date": "2018.09.09", "title": "Снимка на деня: Военни блокираха пътя на Вучич до косовското село Банье"}
{"url": "https://www.dnevnik.bg/sport/2018/09/09/3308018_olimpiiskiiat_shampion_maikul_djonsun_e_preturpial_lek/", "text": "Носителят на четири златни олимпийски медала в спринта Майкъл Джонсън е получил миниинфаркт. 50-годишният бивш световен рекордьор на 200 и 400 метра обяви в Twitter, че вече се възстановява вкъщи и е преживял преходна исхемична атака. \"Добрата новина е, че съм обратно вкъщи с моето семейство, чист от всякакви сърдечни проблеми, и вече направих голям прогрес по пътя към пълното си възстановяване\", написа Джонсън. Американският спринтьор има осем световни титли. Съвсем наскоро той беше анализатор за ВВС по време на европейското първенство по лека атлетика. Джонсън спечели злато в Барселона 1992 на 4х400 метра, а на игрите в Атланта стана първият мъж в историята с дубъл на 200 и 400 метра. Великият спринтьор прекрати кариерата си след игрите в Сидни 2000, когато защити титлата си в спринта на една обиколка.", "date": "2018.09.09", "title": "Олимпийският шампион Майкъл Джонсън е претърпял лек инфаркт"}
{"url": "https://www.dnevnik.bg/photos/2018/09/09/3307949_fotogaleriia_10_hiliadi_voenni_na_parad_v_phenian/", "text": "Военен парад по повод 70-ата годишнина от основаването на Северна Корея (КНДР) се състоя в столицата Пхенян, съобщи БТА, като цитира \"Асошиейтед прес\".", "date": "2018.09.09", "title": "Фотогалерия: 10 хиляди военни на парад в Пхенян"}
{"url": "https://www.dnevnik.bg/evropa/evrofinansirane/oblasti/kultura/2018/09/09/3308030_alfonso_kuaron_specheli_zlaten_luv_na_kinofestivala/", "text": "Мексиканският режисьор Алфонсо Куарон спечели наградата \"Златен лъв\" на 75-ия международен кинофестивал във Венеция за филма \"Рома\", съобщава БНР, позовавайки се на \"Ройтерс\". Черно-бялата драма разказва за неговото детство в Мексико, а \"Рома\" е името на родния му квартал. Уилям Дефо спечели наградата в категория най-добър актьор за превъплъщението си като Винсент ван Гог в биографичния филм \"Врата към вечността\". Британката Оливия Коулман беше отличена за най-добра актриса за живялата през XVIII век английска кралица Ана в лентата \"Фаворитката\". Филмът получи и Голямата награда на журито. Дженифър Кент, единствената жена режисьор в надпреварата, бе отличена със Специалната награда на журито за трилъра \"Славеят\", посветен на кърваво отмъщение. Наградата \"Сребърен лъв\" за най-добър режисьор отиде при французина Жак Одиар за уестърн комедията \"Братята Систърс\". Братята Джоуел и Итън Коен бяха наградени за най-добър сценарий за уестърна \"Балада за Бъстър Скръгс\".", "date": "2018.09.09", "title": "Мексиканският режисьор Алфонсо Куарон спечели \"Златен лъв\" на кинофестивала във Венеция"}
{"url": "https://www.dnevnik.bg/sviat/2018/09/09/3308025_vuchich_obeshta_da_pregovaria_s_kosovo_do_iztoshtenie/", "text": "Пътят до мира и нормализацията е дълъг, но ако е необходимо, ще се преговаря колкото е необходимо, защото и двете страни искат промяна. Това каза сръбският президент Александър Вучич по време на  дългоочаквано посещение в Косово  - второто за тази година. Той трябваше да последва разговори с косовския президент Хашим Тачи, които се очакваха на фона на плана на двамата държавни глави за договор, който може да доведе дори до признаване на Косово, но за който се смята, че  включва спорна промяна на границите . На фона на неодобрение и в двете страни Вучич и Тачи не се срещнаха в Брюксел, след като пристигнаха там за нов кръг преговори. Пътуването му бе белязано от напрежение (и можеше да се отложи) заради посещение в района на Газивода, в косовската община Зубин поток, което първоначално не му се разрешаваше от властите в Прищина. По-късно  не бе допуснат до село Бание  \"от съображения за сигурност\", но въпреки това направи опит да стигне до него. \"Ще трябват жертви\" Вучич каза в средата на миналия месец, че се очаква в Косово да представи \"рамка\" за решение на косовския въпрос. През първия ден от посещението той обясни, че мирът \"е далеч\", а днес добави, че нормализацията е необходимост. \"Искаме да сме част от ЕС, албанците (Косово) искат безвизово пътуване и трябва да живеем заедно, за да получим това\", каза той, цитиран от сръбския \"Блиц\" и телевизия N1. \"И едните, и другите искаме по-добър живот за своите граждани... Трябва и ще трябва да живеем заедно, едни до други. И затова ще разговаряме и преговаряме, до изнемога, ако трябва\", изтъкна президентът. Същевременно той обеща, че ще направи \"всичко по силите си\", за да защитава сърбите в Косово. Добави, че при намаляващият брой на сърбите в Косово и по-малкият им дял от населението трябва да се вземе решение до 10-20 години, \"защото всичко друго би било край за нас (сърбите) в Косово и Метохия\". \"Идеята ми за бъдещето на Сърбия и сърбите е да пазим народа, мира, институциите, да опитаме да изградим мостове на помирение с албанците. Искам да вярвам, че можем да имаме рационални, а за 50 г. защо не и приятелски отношения с албанците.\" \"Дойдох, за да ви кажа, че в бъдещето ще трябва да постигнем компромис с албанците, но ще трябва да жертваме много\", добави Вучич, цитиран от \"Ройтерс\". Той обясни, че в момента няма конкретно предложение, около което двамата с Тачи (за последно срещнали се на форум във Виена в края на август) могат да се обединят, но за пръв път разбират нуждата от диалог. \"Когато ви говорят, че искам да променям граници, не ви говорят истината\", обясни още Вучич. \"Искаме да свършим всичко, което можем, и да опазим, каквото можем, в Косово и Метохия и да ви гарантираме правата, които ви се полагат - право на живот, труд, свобода, учение и лечение.\" Бившият партизански командир Тачи, който след мандата си като премиер бе външен министър и по-късно бе избран от парламента за държавен глава,  е критикуван от кабинета в Прищина , според който няма мандат да преговаря за корекция на граници. Парламентът опита да гласува резолюция, с която да осуети плановете му, но заседанието бе отложено. Днес той бе критичен и към правителството на Косово заради решението да не допусне Вучич в Бание. \"Протести и пътни блокади не помагат\", обясни той за граждански протест, насрочен заради визитата, в публикация във \"Фейсбук\", но наблюдатели смятат, че той е имал предвид и действията на официална Прищина. Тачи обясни, че разбира и реакцията на сърбите, разочаровани, че Вучич не ги е посетил.", "date": "2018.09.09", "title": "Вучич обеща да преговаря с Косово \"до изтощение\""}
{"url": "https://www.dnevnik.bg/sport/2018/09/09/3308022_vasilev_i_iotov_shte_chakat_repeshajite_v_sriada_na/", "text": "Българската двойка скул – Кристиан Василев и Борис Йотов, зае четвъртото място в серията си и не се класира директно за полуфиналите на дисциплината си на световното по гребане в Пловдив. Двамата ще чакат репешажите в сряда. Според треньора им Петко Аргиров те са стартирали плахо. \"Първо трябва да отбележим, че двойката е нова и това беше изобщо първият истински тест за момчетата. Иначе - в името на по-доброто бъдеще, трябва да даваме реална оценка - много слаб старт и лоши първи 500 м. След това свалиха още от скоростта на вторите 500 м и с това изпуснаха гонката\", каза той. Според него не може двойката да разчита само на финален спринт. \"Трябва да си сред водещите и в последните метри да извадиш максимума от себе си и с помощта на публиката на финала да извадиш серията. Трябва да си близо до другите, за да се измъкнеш в последните метри. Все пак обаче те нямат стартове досега като двойка, все още сами за себе си се опознават кой колко ще издържи и как ще се случат нещата. Но ако не можем да подобрим времената, значи нещо и в подготовката ни куца\", добави Аргиров. По думите му до сряда има време отборът да подобри представянето си. \"Не е страшно, че в този старт не ни се получиха нещата. Ще си направим правилните изводи и ще се пробваме в репешажа за нещо повече. Там вече всяка грешка се наказва и ще е фатална.\" \"Беше тежко, трудно. Не знаем все още къде сбъркахме. Със сигурност обаче имаше грешки. Предстои да направим сериозен анализ с треньорите. Имаме два дни да изясним всичко и да решим как ще проведем следващата гонка. Защото репешажът ще е много важен. Надявам се нещата да ни се получат\", заяви Василев. Другите две български лодки, стартирали днес, също ще гребат на репешажи. Лазар Пенев на скиф лека категория завърши трети в серията си с време 7:25,79 мин, а двойката без кърмчия Станимир Халаджов и Рангел Кацарски записа 7:10,67 мин и остана на крачка от директно класиране на четвъртфиналите, като зае петото място. В първия ден на надпреварата падна и световен рекорд. В четвъртата серия от сутрешната сесия на скиф лека категория германецът Джейсън Осборн финишира за 6:41,03 мин.", "date": "2018.09.09", "title": "Василев и Йотов ще чакат репешажите в сряда на световното по гребане"}
{"url": "https://www.dnevnik.bg/photos/2018/09/09/3308000_fotogaleriia_ekoaktivisti_ot_cial_sviat_se_nadignaha_v/", "text": "Екоактивисти от редица страни излязоха на демонстрации с искане към правителствата да предприемат действия по климатичните въпроси, съобщи \"Франс прес\". На снимката: Кадър от протеста в Богота, Колумбия.", "date": "2018.09.09", "title": "Фотогалерия: Екоактивисти от цял свят се надигнаха в защита на климата"}
{"url": "https://www.dnevnik.bg/bulgaria/2018/09/09/3308032_kandidatite_za_ministri_shte_budat_predlojeni_ot_gerb/", "text": "Кандидатите за министерските позиции ще бъдат предложени от ГЕРБ. Въпрос на разговори е дали те ще бъдат приети. Това коментира зам.-председателят на ГЕРБ Цветан Цветанов в село Грашево, съобщават от партията. \"Силата на ГЕРБ е, че в такива моменти може да поема политическа отговорност. Вече окончателното решение ще бъде взето, след като в парламента бъдат внесени оставките\", каза той. Цветанов отбеляза, че миналата седмица е имало \"конструктивен разговор с коалиционните ни партньори\". Той очаква постигнатото да се надгради. \"Всички ние трябва да формираме политическите си решения на базата на колективната воля в коалицията\", подчерта той. Председателят на парламентарната група на ГЕРБ каза още, че не медиите са мястото, от което участниците в коалицията т рябва да съобщават какви са техните лични очаквания  и предпочитания. \"Бих се радвал, ако нашите партньори от \"Обединени патриоти\" имат единна позиция. Ние винаги сме се съобразявали с техните решения\", отбеляза Цветан Цветанов. Той акцентира, че новите кандидати за министерските постове трябва да са \"хора с безспорни професионални качества, с професионална тежест и да бъдат ангажирани с изпълнението на управленската програма на ГЕРБ и \"Обединени патриоти\". На 31 август  премиерът поиска оставките  на вътрешния министър Валентин Радев, на транспортния Ивайло Московски и на регионалния Николай Нанков. Това стана на извънредно заседание на Министерския съвет заради  катастрофата в Своге , при която загинаха 17 души. На съвместна пресконференция тримата заявиха, че  поемат политическата отговорност , въпреки че оценяват добре работата си. По-рано през деня председатялят на Народното събрание Цвета Караянчева коментира, че съдбата на тримата министри, подали оставки, се очаква да стане ясна на коалиционен съвет утре вечер. \"Всяка парламентарна група има правото да реши дали да подкрепи или да отхвърли определено предложение за министър\", каза Караянчева, цитирана от БНР по време на посещението й в Чипровци. Тя определи министрите като \"много успешни\", а поведението им да се оттеглят, според нея, е достойно.", "date": "2018.09.09", "title": "Кандидатите за министри ще бъдат предложени от ГЕРБ, заяви Цветанов"}
{"url": "https://www.dnevnik.bg/sport/2018/09/09/3308020_mourinyo_e_silna_lichnost_no_ne_se_vpisva_v_junaited/", "text": "Бившият нападател на \"Манчестър юнайтед\" Ерик Кантона е поредният футболист, който разкритикува мениджъра на \"червените дяволи\" Жозе Моуриньо. Според французина на \"Олд Трафорд\" е трябвало да вземат Хосеп Гуардиола. Думите на Кантона идват след колебливия старт на сезона. В първите четири мача \"Юнайтед\" загуби два пъти. \"Представянето на португалеца не ми харесва. Прекалено рано е да правим каквито и да било заключения за настоящия сезон. \"Манчестър юнайтед\" е голям отбор и ще остане такъв винаги. Сигурен съм, че отборът ще печели купи\", сподели Кантона пред \"Дейли мейл\". Кантона е най-недоволен от начина на игра на отбора. \"Той въобще не ми харесва. Мениджърът изповядва лош начин на игра, който никога няма да се хареса на феновете. Няма забавление, липсва и креативността в отбора. Харесвам Моуриньо, който е добър човек, но той не е правилният за \"Юнайтед\". Вярно е, че е силна фигура и личност, но само това не ти носи успех\", добави французинът. Той добави, че ако от \"Юнайтед\" му предложат, може да поеме мениджърския пост.", "date": "2018.09.09", "title": "Моуриньо е силна личност, но не се вписва в \"Юнайтед\", смята Ерик Кантона"}
{"url": "https://www.dnevnik.bg/sviat/2018/09/09/3308042_hiliadi_protestiraha_v_barselona_sreshtu_katalunskiia/", "text": "Няколко хиляди испанци се включиха днес в демонстрации в Барселона в подкрепа на националното единство и срещу сепаратисткото движение в североизточната провинция Каталуня, предаде БТА, позовавайки се на \"Асошиейтед прес\". Демонстрантите изразиха бурно задоволство, когато при преминаването им жители на града окачиха на балконите си испански флагове. Маршът се провежда само два дни преди каталунския празник \"Ла Диада\", който през последните години сепаратистите превърнаха в огромен митинг в подкрепа на каузата им за отделянето от Испания. Някои от демонстрантите призоваха за \"Диада за всички\", настояващи за изключване на сепаратистите от обществените празненства. Каталунското сепаратистко правителство оказва натиск върху централните власти да разрешат референдум за отделяне на провинцията. Миналата година бе проведен  незаконен референдум,  който бе последван от невалидна декларация за обявяване на независимост, припомня медията.", "date": "2018.09.09", "title": "Хиляди протестираха в Барселона срещу каталунския сепаратизъм"}
{"url": "https://www.dnevnik.bg/sport/2018/09/09/3307852_osaka_razbi_serena_uiliams_v_emocionalen_final_i/", "text": "Наоми Осака е новата кралица на US Open. 20-годишната японка спечели първата си титла от Големия шлем след категорична победа над Серена Уилямс с 6:2, 6:4 за 79 минути. Двубоят беше изпълнен с много емоции и завърши със скандал, след като американката загуби служебно гейм заради грубото си отношение към съдията на стола. С този гейм Осака поведе с 5:3 и не изпусна аванса си, за да влезе в историята на тениса. Осака е първият състезател от Япония с титла от Големия шлем. Досега най-близо беше Кей Нишикори, който стигна до финала в Ню Йорк през 2014 г., но се размина с трофея след загуба от Марин Чилич. Осака започна годината на 68-о място в световната ранглиста. Преди тазгодишния US Open тя никога не беше преминавала четвърти кръг в турнирите от Големия шлем. Японката обаче даде заявка за бляскав сезон, след като  спечели турнира в Индиън Уелс , а представянето й в Ню Йорк затвърди впечатленията, че е една от бъдещите звезди на тениса. Осака победи последователно Лаура Зигемунд, Юлия Глушко, Аляксандра Саснович, Арина Сабаленка, Леся Цуренко и Мадисън Кийс, за да стигне до финала. В целия турнир тя загуби само един сет - срещу Сабаленка в осминафиналите, а в останалите й шест мача нейните съпернички спечелиха общо 21 гейма. Във финала Осака неутрализира по перфектен начин мощната игра на Уилямс. Японката взимаше рано топката и пласираше дълбоки и достатъчно силни удари, за да не позволи на шесткратната шампионка в Ню Йорк да намери своя ритъм. Осака показа и впечатляващ сервис, който й донесе огромно предимство. Освен това тя се движеше чудесно по корта, намираше отлични ъгли с ударите си по диагонала от форхенд и бекхенд и много рядко допускаше непредизвикани грешки. Японката започна ударно финала. След като стигна до равенство в първия гейм, тя реализира пробив във второто подаване на Уилямс и поведе с 2:1. Осака затвърди предимството си с категоричен гейм на 15 и продължи да играе много уверено. Младата японка постигна втори пореден пробив, за да увеличи аванса си до 4:1. В следващия гейм тя успя да спаси първите две възможности за пробив, които се откриха пред Уилямс, и се доближи само на един гейм от спечелването на сета. Американката спря серията на съперничката за 2:5, но Осака отново беше блестяща при свой сервис и с комфортен гейм на 15 сложи край на първата част. Уилямс повиши нивото си на игра в началото на втория сет. Носителката на 23 индивидуални титли от Големия шлем успя да пробие за 3:1 след маратонски гейм, в който Осака спаси цели четири възможности, преди да се пропука при петата. Авансът на американката обаче веднага беше заличен. Тя изигра кошмарен гейм, в който при 15:15 направи две поредни двойни грешки, а след това допусна и непредизвикан пропуск, с който подари пробива на Осака. Случилото се вбеси Уилямс, която строши ракетата си. Това й донесе наказателна точка, тъй като беше второто й предупреждение. Първото беше за треньорска намеса от Патрик Муратоглу. Уилямс отричаше това и още тогава влезе в разпален разговор със съдията на стола Карлос Рамос. Повторенията обаче показаха, че наистина е имало треньорска намеса от Муратоглу. След като разбра, че получава наказателна точка на старта на шестия гейм, Уилямс поднови разправиите си с Рамос. При подновяването на играта американката продължи да бъде много изнервена и допусна втори пореден пробив, след който изостана с 3:4. В паузата между геймовете бившата №1 отново влезе в конфликт с Рамос. Този път съдията присъди наказателен гейм заради вербална обида и резултатът стана 5:3. \"Дължиш ми извинение. Ти си лъжец. Никога повече няма да ръководиш мои мачове. Извини ми се. Ти си крадец, защото открадна точка от мен\", са били думите на Уилямс, довели до наказанието. След като разбра за санкцията, американката повика съдията на турнира и турнирния директор. Последва дълга тирада, в която тя твърдеше, че получава такова наказание само защото е жена, докато при мъжете никога не би се случило нещо подобно. След подновяването на играта шесткратната шампионка в Ню Йорк успя да спре пропадането и намали изоставането си до 4:5. Осака обаче отново не показа никакви колебания при свой сервис. Тя даде само една точка на съперничката и приключи двубоя с ас. Осака записа втора победа от два мача с Уилямс. Първата също беше през тази година - във втория кръг на турнира в Маями. Тогава японката спечели по категоричен начин - с 6:3, 6:2. Осака лиши Уилямс от възможността да изравни абсолютния рекорд за най-много титли от Големия шлем. 36-годишната американка остава с 23 трофея - с един по-малко от австралийската легенда Маргарет Корт.  Триумфът на Осака доведе до осми пореден турнир от Големия шлем с различен шампион при жените. Това се случва за пръв път от 30-те години на миналия век. Уилямс даде началото на тази серия, след като през 2017 г. спечели Australian Open, докато беше бременна. След това последователно титли от Големия шлем спечелиха Йелена Остапенко, Гарбине Мугуруса, Слоун Стивънс, Каролин Вознячки, Симона Халеп, Анжелик Кербер и Осака.", "date": "2018.09.09", "title": "Осака разби Серена Уилямс в емоционален финал и пренаписа историята на японския тенис"}
{"url": "https://www.dnevnik.bg/sport/2018/09/09/3306171_blizo_polovin_vek_po-kusno_svetovnoto_po_voleibol_za/", "text": "Световното първенство по волейбол отново е в България. Страната е домакин на мъжкия турнир за втори път след 1970 г., като този път съорганизатор е Италия. Надпреварата започва с мача на България срещу Финландия във Варна тази вечер в 20.30 часа. По същото време в Рим Италия среща Япония. Това е първият случай в историята, в който две държави организират световното. Те са изправени пред предизвикателство, тъй като преди четири години Полша вдигна много високо летвата с незабравим турнир, в който волейболът се превърна в празник. България и Италия вече имат опит като партньори. През 2015 г. те приеха съвместно европейското първенство. Разликата е, че тогава финалите бяха в София, а сега решителните мачове ще са в Торино. Неприятната новина за България е, че очакванията и надеждите за силно представяне на отбора са далеч от познатите нива. Регламентът Общо 24 отбора се впускат в световното, като са разделени в четири групи по шест. Първите четири от всяка група продължават напред, като ще бъдат разпределени в нови четири групи по четири. Ключово в правилника е, че класиралите се за втората фаза пренасят там резултатите си, постигнати от първата. \"Акцентът е върху всеки мач. Ако не успееш да направиш максимален брой победи в първата фаза, малко вероятно е каквото и да направиш във втората фаза, да прескочиш във финалите\", каза селекционерът на България Пламен Константинов. Заелите първото място във всяка група, както и двата най-добри втори отбора, се класират за третата фаза. Тя се състои от две групи по три отбора, играещи всеки срещу всеки. Първите два от всяка група отиват на полуфинал. Полуфиналите са на 29 септември, а финалът е на 30 септември. България домакинства в първата фаза с мачове във Варна и Русе. След това във втората домакин ще бъде и \"Арена Армеец София\". Българските надежди Световното се завръща в България след 48 години. През 1970 г. българският отбор се оказва на крачка от подвига, като води с 13:5 срещу ГДР в петия гейм от финала, но допуска обрат и губи златото. Сега картината изглежда много по-различна. За разлика от други първенства, в момента около българския отбор липсва приповдигнатото настроение. Обяснението се корени в съвкупността от липсата на положителни резултати в последните сезони, контузиите на важни играчи и в напрежението вътре в състава. Педи четири години на световното в Полша България подели 13-ото място с Италия. На последното европейско преди година националите останаха шести. Последните сезони в Световната лига (вече Лига на нациите) също донесоха разочарование и класиране далеч от финалите. Успоредно с това вървят и проблемите в състава. Големите отсъстващи от световното са звездата Цветан Соколов и основният разпределител Георги Братоев. През последните месеци и други важни състезатели преминаваха през периоди на възстановяване от травми. Две седмици преди турнира България остана без друг важен играч. Либерото Владислав Иванов напусна състава с обвинения към Константинов, че го е нагрубил и напсувал. Селекционерът  обясни поведението си с това, че волейболистът е отказал да влезе в игра в контролата с Белгия . Така българският отбор ще трябва да намери сили и вдъхновение в опит да се вдигне. Константинов изтъкна, че  в състава са най-добрите играчи, които могат и искат да играят в момента . \"Иска ни се, разбира се (да стигнем до финалите). Искаме да сме оптимисти, независимо от проблемите. Надяваме се някои от нещата, ако тръгнем добре, да ги компенсираме с повече желание, с повече емоции, с пълните трибуни. Все пак играем пред наша публика и това, ако тръгнем добре, може след това да ни помага и донякъде да изравни баланса, независимо от липсите, които имаме. Така че, естествено че трябва да сме оптимисти\", каза Константинов. Големите риби Букмейкърите нареждат България на осмо място сред фаворитите на световното. Далеч напред на първо място е отборът на Русия, чиито шансове за триумф се оценяват с коефициенти около 4.00. Следват Италия и САЩ, а по-надолу са Бразилия и Франция. Сърбия и защитаващият титлата си състав на Полша не бива да бъдат подценявани, но са поставени по-назад. Русия разполага с мощен отбор. Малко преди световното \"сборная\" завърши на второто място в силния турнир \"Хуберт Вагнер\" в Полша, спечелен от домакините. Италианците нямат титла на голямо първенство вече 13 години. Сега те се надяват да трансформират подкрепата и страстта на домашната публика в силни изяви на игрището. Голям плюс за \"скуадра адзура\" е и програмата, тъй като италианците няма да играят с никой от водещите отбори в първата фаза, където могат да натрупат точки. С интерес се очаква представянето на най-добрите отбори извън Европа - Бразилия и САЩ.", "date": "2018.09.09", "title": "Близо половин век по-късно световното по волейбол за мъже отново е в България"}
{"url": "https://www.dnevnik.bg/sviat/2018/09/09/3307461_severna_koreia_praznuva_70_godini_s_iadren_arsenal_i/", "text": "Празненствата за 70-годишнината на Северна Корея ще представят една страна, която вече си е осигурила ядрен арсенал и сега се съсредоточава върху развитието на икономиката и на международните си отношения. Събитията днес ще положат началото на продължаващи около месец прояви, както и на търговско изложение и други визити, целящи да привлекат чуждестранни инвестиции и туристи в ограничената от санкции страна. След като обяви своята ядрена програма за \"приключена\", севернокорейският водач Ким Чен-ун ще използва проявите, за да изтъкне подновения си фокус върху икономическото развитие, а вероятно и върху своята дипломатическа кампания, която му спечели тази година  исторически срещи на върха  със Съединените щати, Китай и Южна Корея, твърдят анализатори. \"Това е ден, в който Ким Чен-ун трябва да припомни изминалите 70 години на републиката и в който е длъжен да предложи нова дългосрочна държавническа визия за повече от 10 години напред\", казва Хон Мин, старши изследовател в корейския Институт за национално обединение. \"Обаче за него няма да бъде лесно, защото в действителност не е постигнал нищо забележително, откакто промени насоката на националната политика към \"икономиката на първо място\", допълва той. Икономическите санкции срещу Северна Корея  заради нейните разработки на ядрено оръжие изтощават бедната държава, в която около 40 на сто от населението, или над 10 милиона души, се нуждаят от хуманитарна помощ, а около 20 процента от децата страдат от недохранване по данни на ООН. Под едноличното управление на Ким страната е обвинявана и за масови нарушения на правата на човека, като доклад на ООН от миналата година установи, че между 80 и 120 хиляди души са задържани в затворнически лагери. Кеш от туризъм Държавните медии призовават денят да бъде \"честване на победата и по-нататъшно разширяване на резултатите от великия поход за икономическо развитие\". За първи път от пет години Пхенян организира \"Масови игри\" - мащабно националистическо представление с участието на близо 100 000 души на един от най-големите стадиони в света. В центъра на Пхенян вчера можеха да се видят хиляди деца в ученически униформи, които се упражняваха в маршируване и музикални изпълнения на площад \"Ким Ир-сен\", както и по улиците из целия град. Плакати по основните улици напомнят за годишнината, а работници кърпят шосето от летището до центъра на града. Самолетът на \"Еър Корио\" (AirKoryo) от Пекин до Пхенян, с който пътуваше кореспондентът на \"Ройтерс\", беше запълнен докрай предимно с туристи и журналисти. Събитията, и особено фотогеничните \"Масови игри\", предлагат на Северна Корея възможност да събере чуждестранна валута от хилядите чуждестранни посетители, стичащи се в столицата, тъкмо когато туризмът остава един от малкото останали надеждни източници на приходи на фона на санкциите, засягащи 90 процента от нейния годишен износ на стойност 3 млрд. долара. Докато входните билети за предишните \"Масови игри\" струваха най-много 300 евро, тази година ВИП местата струват 800 евро, казва Саймън Кокрел, главен мениджър на агенцията \"Корио турс\" (Koryo Tours). Най-евтините места са по 100 евро. Въпреки цените търсенето е голямо, каза той. \"Има много голям интерес. Всички полети са пълни, всички хотели са пълни. Показателен е фактът, че севернокорейската страна забрани на китайски туроператори да водят повече туристи до средата на септември просто заради липса на капацитет\", добави Кокрел. Корейският институт по корабоплаване - южнокорейски мозъчен тръст, е изчислил, че туризмът генерира 44 милиона долара годишно за изолираната страна, като китайските туристи съставляват около 80 на сто от чуждестранните посетители в Севера. Чуждестранните гости Досега се знае, че само един държавен глава - от Мавритания - ще посети Северна Корея за празненствата - нещо, за което Северна Корея обвинява САЩ. \"САЩ принуждават другите страни да не изпращат високопоставени делегации за честването на 70-годишнината от основаването на КНДР\", заяви външното министерство на Севера в изявление, публикувано от държавната информационна агенция КЦТА. След седмици на предположения, че китайският президент Си Цзинпин може да направи в неделя първото си посещение в Пхенян, Пекин обяви, че китайската делегация ще се ръководи от парламентарния шеф Ли Чжаншу. По-късно през септември Северна Корея ще бъде домакин на търговско изложение и на други визити, целящи да привлекат чуждестранни инвеститори, но мнозина ще останат предпазливи заради санкциите, които все още блокират много аспекти на търговията със Севера. Канадският бизнес консултант Майкъл Спейвър, който оглавява проект за културен обмен \"Пекту кълчъръл ексчейндж\" (Paectu Cultural Exchange), заяви, че работи със севернокорейското правителство за привличането на 25 китайски инвеститори и предприемачи, които да се запознаят с потенциални проекти в Пхенян, Вонсан и Нампхо. \"Ще участваме в опознавателни заседания с различни държавни чиновници и акционери и също така ще посетим съществуващи и бъдещи зони за развитие\", каза Спейвър пред \"Ройтерс\". Военна демонстрация В плановете за неделя има също факелно шествие, както и военен парад, който ще бъде наблюдаван внимателно за признаци за нови балистични ракети или други модерни оръжия. Северна Корея обикновено използва големите празници, за да покаже военните си възможности и най-новите разработки в ракетната технология. Според сайта \"38 North\" сателитни снимки показват, че военният компонент на неделния парад ще бъде по-голям от миналата година, въпреки че балистични ракети с голям обсег или пускови установки за тях не са били засечени. \"Демонстрацията на военна мощ винаги е била ключова за севернокорейската държавност\", каза изследователят Хон. \"Северна Корея обаче знае, че ако покаже междуконтинентални балистични ракети, международната общност ще се усъмни в желанието й за денуклеаризация. Крайно невероятно е Северна Корея да поеме такъв риск\", добави той. /БТА", "date": "2018.09.09", "title": "Северна Корея празнува 70 години с ядрен арсенал и амбиции в чужбина"}
{"url": "https://www.dnevnik.bg/sport/2018/09/09/3307899_futbolnite_nacionali_se_izpraviat_sreshtu_norvegiia/", "text": "Националният отбор по футбол посреща Норвегия в неделя вечер в своя втори мач от новия турнир на УЕФА Лигата на нациите. Съставът, воден от Петър Хубчев  постигна победа като гост на Словения  и има три точки група 3 на Дивизия С, където е и Кипър. В първата си среща Норвегия също спечели – 2:0 срещу Кипър у дома. Селекционерът  Петър Хубчев  не може да разчита единствено на Васил Божиков, който беше освободен от лагера заради контузия. Бранителят изигра 45 минути срещу Словения, след което беше заменен от дебютанта Ангел Лясков. Опциите за ляв бек са футболистът на ЦСКА и друг играч, който дебютира в Любляна – Иван Горанов. Хубчев определи Норвегия като футболна сила, но добави, че в българския тим няма страх. \"Не се страхуваме от индивидуалности, а от един добре организиран отбор на Норвегия. Страх обаче е твърде силна дума. Искам да видя себераздаването от Словения, готовност за битка от всички. За това говорим много отдавна. Трябва да постигнем едно постоянство от тази гледна точка. Техническите грешки не ми се иска да ги виждаме, но те са неизбежни\", каза Хубчев преди срещата. Треньор на Норвегия е Ларс Лагербак, който смята че двата отбора си приличат. Според опитния специалист неговият отбор още не е изцяло изграден. \"В българския състав има добра организация, играчите си помагат. Ние играем дисциплинирано и нагласяме нашата си игра според противника. Така ще бъде и утре\", заяви Лагербак. Мачът между България и Норвегия е в 19 часа на Националния стадион \"Васил Левски\".", "date": "2018.09.09", "title": "Футболните национали излизат срещу Норвегия във втория мач от Лигата на нациите"}
{"url": "https://www.dnevnik.bg/sport/2018/09/09/3307906_adrian_andreev_shte_igrae_vuv_finala_na_dvoiki_na_us/", "text": "Българският тенисист Адриан Андреев се класира за финалния двубой на двойки при младежите от US Open. 17-годишният българин и партньорът му Антон Матушевич от Великобритания се справиха с италианците Джулио Зепиери и Лоренц Мусети. Мачът беше много интересен като завърши 4:6, 7:5 10:6. В първия сет българинът и Матушевич два пъти водеха с пробив, но въпреки това италианците изравниха за 4:4, а след това взеха и десетия гейм в частта, за да спечелят първия сет. Във втория сет Андреев и Матушевич дръпнаха с пробив в третия гейм, но в шестия техните противници го върнаха. Решителен се оказа 11-ият гейм, в който българинът и британецът отново пробиха. Стигна се до шампионски тайбрек, който без проблеми беше спечелен от Андрев и Матушевич. Финалният мач е тази вечер в 19 часа и в него Андреев и Матушевич ще спорят с Емилио Нава и Аксел Нефве.", "date": "2018.09.09", "title": "Адриан Андреев ще играе в младежкия финал на двойки на US Open"}
{"url": "https://www.dnevnik.bg/sviat/2018/09/09/3307546_shveciia_se_izpravia_pred_izbori_s_nesiguren_izhod/", "text": "Интеграция, данъци, социална държава: в Швеция партийните лидери си размениха последни удари преди парламентарните избори на 9 септември, на които крайната десница може би ще изпревари системните партии. Кандидатите на осемте състезаващи се партии се изправиха един срещу друг по телевизията, опитвайки се да спечелят онази една четвърт от общо 7.5-те милиона избиратели, която още не е решила за кого ще гласува броени дни преди вота. Нито \"червено-зеленият\" блок на досегашния министър-председател социалдемократ  Стефан Льовен , нито \"буржоазният\" блок, воден от консервативния лидер  Улф Кристершон , ще получат мнозинство в Риксдага и са обречени да търсят съюзи извън своя лагер. \"Шведските демократи\", антиимиграционна партия с неонацистко минало, ще получат 20% от вота според сондажите на седем института, реализирани през последните 10 дни - повишение със 7 процентни пункта в сравнение с изборите през 2014 г. В края на изборния ден формацията може да се окаже втора след социалдемократите и наравно с консерваторите, без никакъв шанс да влезе в правителството на този етап, но силна, с безпрецедентно досега влияние. Изследванията на общественото мнение трябва да се приемат много внимателно, тъй като разликите между прогнозите им са главозамайващи: близо 9 процентни пункта делят най-ниския резултат за \"Шведските демократи\" (16.3%) от най-оптимистичния (24.8 на сто). Стефан Льовен призова вчера шведите да гласуват за стабилно \"правителство, способно да ръководи Швеция в тези несигурни времена\". По-рано същата вечер по частния телевизионен канал TV4 бившият металург защити резултатите от работата на правителството си, критикувано, че е отворило широко границите на Швеция за 250 000 кандидати за убежище през 2014 и 2015 г., преди да ги затвори отново. \"Интеграцията е жизненоважен въпрос на нашето време\", заяви по време на същия телевизионен дебат Улф Кристершон, а лидерът на крайната десница Джими Окесон обвини правителството в прекалено мека политика в борбата срещу престъпността, като настоя \"онези, които не се адаптират, да отидат да живеят в друга държава\". Министър-председателят от своя страна се присмя на партиите от Алианса (консерватори, либерали, центристи и християндемократи), които \"обещават едновременно и да намалят данъците, и да защитят социалната държава\". Десницата и левицата според прогнозите ще получат съответно 37 процента и 40 процента от гласовете. \"Трудно е да се идентифицира най-вероятният сценарий\", заяви за АФП Улф Берелд от Университета на Гьотеборг. По-голямата част от наблюдателите все пак предвиждат ново правителство на малцинството, съставено от Льовен, с още по-слабо малцинство от сегашното. Вчера той се обяви за сътрудничество с Партията на центъра и с либералите. \"Шведските демократи\" заявиха, че са готови да си сътрудничат както с левицата, така и с десницата, при условие че ще могат да определят миграционната политика на страната. Но поне досега, въпреки жестовете отдясно, нито един от блоковете не е склонен да наруши \"санитарния кордон\". Улф Кристершон, основният съперник на Стефан Льовен, отказа да подаде ръка на крайната десница. Така че той няма да има друг избор, освен да договори компромис със социалдемократите по основните проблеми на обществото: данъчна реформа, интеграция, образование, система за социални грижи. Но техните различия, например за равнището на социалните помощи и за бюджета, предвещават напрежения, преценявани като непреодолими от някои анализатори, които формулират хипотезата за предсрочни парламентарни избори, първите от 1958 г. Теоретично той би могъл да се реши да се опре да крайната десница в замяна на отстъпки - или политически, сиреч влизане в правителството (което четирите партии досега отказват), или чрез ключови постове в парламентарните комисии. Сондаж на \"Ипсос\" от 28 август показва, че една трета от консервативните избиратели искат \"Шведските демократи\" да участват в десен кабинет. Какъвто и да бъде резултатът в неделя, Джими Окесон предупреди социалдемократите и консерваторите, че повече не биха могли да го държат настрани и да смятат партията му \"за мимолетна болест, временно засегнала парламента\". Матео Салвини, лидерът на италианската крайна десница и \"силният човек\" в правителството на Италия, вчера го подкрепи, като остро порица щедростта на шведската държава, която \"действа като магнит за безброй нелегални мигранти\". Призив за отпор на крайната десница е събрал подписите на 250 културни дейци и до снощи е подкрепен от 100 000 души във Фейсбук. /БТА", "date": "2018.09.09", "title": "Швеция се изправя пред избори с несигурен изход"}
{"url": "https://www.dnevnik.bg/sviat/2018/09/09/3307392_izborite_v_moskva_vsiako_novo_kafene_e_po-vajno_ot/", "text": "Украсени улици, плакати, подканващи да гласуваш, но нито един опозиционен кандидат: прокремълските власти на Москва грижливо са подготвили изборите за кмет в неделя - допитване до народа всред общественото недоволство. Също като своя наставник Владимир Путин в навечерието на президентския вот през март кметът на Москва  Сергей Собянин  не благоволи да участва в никакви дебати преди изборите, които със сигурност ще спечели. Застанал през 2010 г. начело на над 12-милионния мегаполис, 60-годишният апаратчик може да се похвали с ред постижения според неговите привърженици. Гигантските и твърде скъпоструващи проекти за реновиране на града, лансирани от него, промениха облика на Москва. В очите на противниците му обаче множащите се пешеходни зони, новооткритите метростанции и паркът, построен наскоро в центъра на Москва, са просто фасада за пред хората от средната класа, протестирали през зимата на 2011-2012 г. срещу завръщането на Владимир Путин в Кремъл. забраняват им да излизат на демонстрация\", обяснява пред АФП бившият депутат от опозицията Дмитрий Гудков, недопуснат до участие в кметската надпревара. Не успя да влезе в листите и общинският съветник от опозицията Иля Яшин, някога близък до убития опозиционер  Борис Немцов , както и гей активистът Антон Красовски - двамата не можаха да изпълнят по-строгите вече изисквания, въведени след предишните избори. Ще припомним, че преди пет години опозиционерът Алексей Навални без малко не принуди Сергей Собянин да се яви на втори тур. С цел това да не се повтори този път бяха допуснати до регистрация само хора от \"толерираната\" опозиция - комунисти и националисти. \"Искаме град без огради, без бариери и в пряк, и в преносен смисъл - град за свободни хора\", продължава Гудков. Офисът на Сергей Собянин остави без последствие молбите за интервю от АФП. Виртуална кампания Доколкото изборните резултати изглеждат предрешени и в Москва, и в множество общини из цяла Русия, вниманието ще се насочи към избирателната активност, още повече че това е първият вот след обявяването на  пенсионна реформа , довела вече до спад в рейтинга на Владимир Путин. Алексей Навални  призова хората в цяла Русия да излязат в неделя на улиците; самият той обаче излежава присъда от 30 дни затвор за демонстрация през януари. Активистите, агитиращи за Собянин, действат вече от седмици из столичния град; някои предлагат дори шлемове за виртуална реалност, показващи как се е променила Москва за десет години. Както и за президентския вот, край изходите на избирателните секции ще бъдат разположени атракциони и сергии с храни; афиши с призиви за участие в изборите са окачени в много ресторанти и магазини. \"Качество на живот\" Московчани ще могат за пръв път да гласуват дори от своите \"дачи\" - крайградски вили, често посещавани през сезона. Очаква се впрочем избирателна активност едва малко над 30 процента, сочи анкета на центъра ВЦИОМ. \"Ще гласувам за Собянин, то се знае. Направил е толкова за Москва и наистина според мен е достоен за поста\", обяснява 58-годишната Ирина Биковская, тръгнала надолу по \"Тверская\" - една от главните улици на Москва, модернизирана изцяло през последните години. \"За какво ни е опозиция, щом всичко е наред?\", додава тя. Елена Ряжина, чиновничка, не е сигурна дали ще гласува: \"От една страна, важно е. От друга, тези избори безспорно няма да променят кой знае какво\". Според Андрей Колесников, политолог от центъра \"Карнеги\", мащабните преобразования в руската столица, станала \"по-европейска\" с идването на Собянин, са предразположили донякъде в негова полза московчаните от средната, прогресистки настроена класа: \"Тя харесва качеството на живота в Москва. В този аспект всяко новоотворено кафе означава повече, отколкото отворено общество. Можем да минем и без отворено общество. А кафетата - ей ги, защо пък да не подкрепим човека, създал тази атмосфера?\" /БТА", "date": "2018.09.09", "title": "Изборите в Москва: Всяко ново кафене е по-важно от отворено общество"}
{"url": "https://www.dnevnik.bg/sport/2018/09/09/3307909_fotogaleriia_emociite_v_skandalniia_jenski_final_na_us/", "text": "Женският финал на US Open между Наоми Осака и Серена Уилямс предложи много емоции и първа титла от Големия шлем за 20-годишната японка.  . Осака, която е била само на година при спечелването на първата титла на Уилямс в Ню Йорк, прекъши мечтата на американката за 24-а титла от Шлема, с което да изравни рекорда на Маргарет Корт.", "date": "2018.09.09", "title": "Фотогалерия: Емоциите в скандалния женски финал на US Open"}
{"url": "https://www.dnevnik.bg/sviat/2018/09/09/3307945_ministur-predsedateliat_na_abhaziia_zagina_v_katastrofa/", "text": "Премиерът на Абхазия - Генадий Гагулия, е загинал при пътнотранспортно произшествие по време на завръщането си от Сирия. Трагичният инцидент е станал в събота вечерта, съобщава абхазкото правителство на сайта си. Гагулия се е връщал от посещение в Сирия, информира БТА, като цитира ТАСС. Няма други ранени. Инцидентът е станал по пътя между Южна Русия и Сухуми в сепаратисткия регион. Виновник за катастрофата е водачът на автомобил ВАЗ Хаджарат Тарсман от село Евандрипш, който бил под въздействието на наркотици, обясниха от прокуратурата, цитирани от ТАСС. \"В кръвта му няма алкохол, но анализът за употреба на наркотици е дал положителен резултат\", съобщават от държавното обвинение. Прессекретарят на президентството на Абхазия пък заявиха, че случилото се е нещастен случай и дума не може да става за терористичен акт. През май Сирия призна независимостта на отцепилите се от Грузия Южна Осетия и Абхазия и установи с тях дипломатически отношения. Погребението на премиера е насрочено за 12 септември, съобщи ТАСС, като се позова на президентската администрация. Ковчегът с тялото на Гагулия е изложен в къщата му в град Гудаута. Поклонението ще се състои в местния културен дом, а погребението - в родното му село Лихни недалеч от града. Президентът на Абхазия Раул Хаджимба, който пътуваше със същия кортеж, не пострада. Той изрази съболезнования на семейството и близките на премиера, встъпил в длъжност през април тази година. Независимостта на Абхазия е призната само от няколко страни, включително Русия и Сирия. Грузия смята региона за част от своята територия, въпреки че няма контрол над него от 2008 година. ", "date": "2018.09.09", "title": "Премиерът на Абхазия загина в катастрофа (допълнена)"}
{"url": "https://www.dnevnik.bg/photos/2018/09/09/3307908_fotogaleriia_protest_sreshtu_novoto_ime_na_makedoniia/", "text": "Сблъсъци имаше между демонстранти и полиция в Солун по време на протестите срещу споразумението от Преспа за името на Македония.", "date": "2018.09.09", "title": "Фотогалерия: Протест в Солун срещу новото име на Македония"}
{"url": "https://www.dnevnik.bg/sport/2018/09/09/3307948_trenyorut_na_levski_vidia_polojitelni_i_otricatelni/", "text": "Треньорът на \"Левски\" Славиша Стоянович прие със смесени чувства поредната победа на отбора под негово ръководство. След пет поредни успеха в Първа лига, сините надвиха \"Радник\" (Сурдулица) с 1:0 в контролна среща. Тя се игра заради паузата в първенството. Единственото попадение отбеляза Паулиньо от дузпа в началото на мача. \"От някои играчи съм доволен, от други не. Някои футболисти, които досега не са играли много получиха повече минути, а други получиха почивка. Беше тежък мач, защото в последните дни имахме по две тренировки на ден\", каза Стоянович. Участие в контролата взеха трима от четиримата нови, които бяха привлечени през последните дни –  защитникът от Португалия Нуно Рейш  и  французинът Луи Нганиони , както и  Богдан Вашчук, който дойде малко по-рано . Не игра единствено  Луи Виана . \"Новите футболисти се представиха солидно, предвид това, че са с нас от скоро. Надявам се да покажат и повече в следващите мачове\", каза за тях треньорът. \"Новият бразилец най-вероятно няма да бъде готов за мача с \"Локомотив\" (Пловдив). Имаме седем дни до тази среща, в която да работим, Ще видим. Не мога да кажа сега дали и останалите трима ще могат да вземат участие\". \"Левски\" води в Първа лига, след като има 19 точки от седем мача. Сините имат аванс от 3 т. пред ЦСКА и пет пред шампиона \"Лудогорец\".", "date": "2018.09.09", "title": "Треньорът на \"Левски\" видя положителни и отрицателни неща след победа на отбора в контрола"}
{"url": "https://www.dnevnik.bg/zdrave/zdravosloven_jivot/2018/09/09/3307301_kak_zehtinut_i_suniat_mogat_da_namaliat_riska_ot/", "text": "Храните с високо съдържание на ненаситени мазнини могат да предпазват от сърдечно-съдови заболявания. Това показва ново проучване на Изследователския център за биомедицинска наука на болницата \"Сент Майкъл\", който работи съвместно с учени от Университета на Торонто. Анализът обръща внимание на аполипопротеина А-IV, известен като АроА-IV, който е плазмен протеин. Нивата му се повишават след храносмилането на храни с високо съдържание на ненаситени мазнини. Пример за такава храна е зехтинът. По-високите нива на АроА-IV в кръвта са свързани с по-малка вероятност от сърдечно-съдово заболявания. АроА-IV влияе на тромбоцитите, които са малки кръвни клетки, играещи ключова роля при множеството сърдечно-съдови заболявания. При натрупването на голям брой тромбоцити може да се стигне до запушване на кръвоносните съдове, което блокира притока на кръв и води до тромбоза, която е най-честата причина за смъртност и заболеваемост от сърдечни проблеми в световен мащаб. Тромбоцитите могат да запушат кръвоносни съдове, а ако това се случи в сърцето или мозъка, най-често се стига до инфаркт или инсулт. По-високите нива на ApoA-IV обаче забавят натрупването на плаки в кръвоносните съдове и намаляват вероятността от смъртност от сърдечно-съдови заболявания. Освен храните с високо съдържание на ненаситени мазнини друг основен фактор за по-високи нива на ApoA-IV е сънят. Съчетанието между двете намалява драстично възможността от получаване на инфаркт или инсулт.", "date": "2018.09.09", "title": "Как зехтинът и сънят могат да намалят риска от инфаркт и инсулт"}
{"url": "https://www.dnevnik.bg/sport/2018/09/09/3307864_boec_za_dvama_mlad_dirigent_i_eur_tedi_koi_sa/", "text": "Българският национален отбор по волейбол се готви да излезе за първия си мач на световното първенство. Тежестта и отговорността са големи, тъй като страната е домакин на надпреварата. Волейболистите, водени от Пламен Константинов, се изправят срещу Финландия в първия си мач. Те откриват световното тази вечер от 20.30 часа във Варна. Другите тимове в групата са Иран, Пуерто Рико, Куба и настоящият шампион Полша. Покрай проблемите около отбора селекционерът се надява да види желание и емоции в състезателите си. \"Иска ни се, разбира се (да стигнем до финалите). Искаме да сме оптимисти, независимо от проблемите. Надяваме се някои от нещата, ако тръгнем добре, да ги компенсираме с повече желание, с повече емоции, с пълните трибуни. Все пак играем пред наша публика и това, ако тръгнем добре, може след това да ни помага и донякъде да изравни баланса, независимо от липсите, които имаме. Така че, естествено че трябва да сме оптимисти\", каза Константинов. Но кои са българските волейболисти? В продължение на няколко дни в сайта си волейболната федерация представи с кратки визитки състезателите в отбора. Капитанът В сложната ситуация, в която се намира, отборът има нужда от капитана си. В тази роля в момента е  . Висок е 204 сантиметра и играе на поста централен блокировач. По-скоро мълчалив, но изключително концентриран, всеотдаен и дисциплиниран в тренировъчния процес. Качества, които го открояват и го правят идеалния кандидат за водач на волейболистите ни. Именно затова, след като Владимир Николов слага край на кариерата си като волейболист, през 2016 година Йосифов поема капитанската лента на националния отбор, пише в представянето на центъра. С това той се превръща и в един от стълбовете на представителния ни тим. Не бяга от отговорност, напротив - поема я с пълна сила и никога не дава празни обещания. Волейболистът успешно поема ролята на обединител и за него колективът и взаимопомощта в тима са от първостепенно значение, още повече когато в състава навлизат по-млади играчи и се гради спойка от различни поколения. \"Важно ще бъде да направим колектив и да играем заедно като отбор, да си помагаме. Това е нашият шанс - да бъдем като юмрук\", казва Йосифов. Важните фигури Освен капитана, в отбора има и други много важни фигури. Либерото   е описан като \"сърцето и душата на отбора\". Откроява се ярко на игрището и извън него. Защото личността му е завладяваща. Защото харизмата му е като за световно. Защото за българските фенове Теди е сред символите на националния ни отбор по волейбол. Винаги е широко усмихнат и позитивен, а така гори в битките, че на всеки нашенец по трибуните му става жега и започва да крещи \"Българи, юнаци\". С действията си увлича останалите и дава тонуса на националния ни тим. Сякаш прелива сили на съотборниците си и ги кара с играта си да крещят: \"Сърце, душа, за България!\", пишат от федерацията. \"Много е важно как ще стартираме на световното. Ако тръгнем с много добри изяви в групата, или – в главата ми се върти така – да излезем първи от групата, имаме шанс за голямата шестица. Разбира се много е важна подкрепата на феновете и се надявам, че те отново ще напълнят залите и ще ни дадат крила в трудните битки\", казва Салпаров. За посрещача   пише, че е напорист, със страхотни качества и стремеж към победата. Утвърди името си сред основните посрещачи, като се превърна в незаменима част от мъжкия национален отбор на България. Той стана въплъщение на по-младото поколение, което подкрепи опитната генерация за сформирането на разнородна, но силна сплав в представителния тим. Като Боец за двама е представен  . Причината е ясна - посрещачът ще играе на световното и за брат си Георги, който е контузен и пропуска мачовете. Той е врял и кипял в много битки досега, с принос за много успехи. Играе на поста посрещач и е сред най-опитните състезатели на този пост. Истински боец на терена, който може да поеме отговорност в тежки и трудни ситуации. Заедно с брат си близнак - разпределителя Георги Братоев, оформят страхотен тандем на игрището. Но съдбата се намеси и за съжаление травма остави Георги извън терена за световното първенство. Затова пък Вальо ще играе с желание като за двама, се казва в представянето на Братоев. В отсъствието на Георги Братоев важен за отбора е и разпределителят  , представен като Младия диригент. Във визитката му се изтъква, че освен отлични организаторски способности, точност и бърза мисъл, той притежава смелост, характер и увереност.  Универсалният играч е  . Да умееш да се изявяваш на повече от един пост, и то в националния отбор, е голямо предимство. Той може да играе и като посрещач, и на поста диагонал. В различни периоди от своята кариера е бил и на двете позиции. Затова често го наричат \"универсалният играч\". А той напълно заслужава това признание, защото винаги е готов да влезе, където треньорите изискват неговото присъствие. И го прави със сърце. Затова си заслужава и прозвището Универсален боец. Решителен, техничен и натрупал много опит на международна сцена, пише за Градинаров в представянето му. Стената Българският отбор разполага с най-голям избор сред центровете. Освен капитана Йосифов, на поста Константинов може да използва Теодор Тодоров, Николай Николов и Светослав Гоцев. е висок 208 сантиметра, със страхотни качества за централен блокировач и е смятан за един от най-големите таланти на българския волейбол. Изключително бърз и подвижен в центъра, като създава трудно преодолима стена за противника. Има изключително висок отскок - достига 365 см при атака и 345 см при блокада, а когато е в стихията си, става неуловим за противника. Затова го наричат Еър Теди, се казва във визитката му. В тази на  пише, че той е показал нагледно какво е да си истински национал. Готов във всеки един момент да влезе и да се докаже, изпълнен с ентусиазъм и решителност – това е Светослав Гоцев, който демонстрира как трябва да се играе за националната фланелка и за честта на родината. Централният блокировач направи изключително успешно лято с \"лъвовете\" и завърши като блокировач №1 в Лигата на нациите след груповата фаза.  е представен като страшилище за всеки противник. Той е един от най-ярките персонажи в мъжкия ни национален отбор. Често в трудни и оспорвани двубои изявите му накланят везните в полза на \"лъвовете\", а самообладанието и решителността му допринасят за успешния ход на битката. Истински воин. Опитен, ерудиран и с обиграни действия, той е състезател, който внася респект във всеки съперник. Името му е спрягано сред най-добрите блокировачи на световно ниво, а скоростните му атаки в центъра не намират противодействие от противниковата защита. Той е една от основните фигури в състава на националите, а присъствието му на терена е от съществено значение за изявите на тима ни, пишат от федерацията за него. Опората в отбора Сигурност, стабилност и опора в отбора. Това са най-точните думи за   - той е един от най-опитните посрещачи в националния тим на България. Не е сред най-високите, но височината е в амбициите му. По-ниският му ръст (191 см) е компенсиран с други качества – отлично поемане, взривност и височина на отскока. И най-вече - страхотна атака, която вдига на крака родната публика, пише в представянето му. Когато звездата Цветан Соколов отсъства, погледите ще бъдат насочени към  . Във визитката му се посочва, че е наричан Секача. Висок 207 см, със здрава физика и много мощ в атака. Истински исполин. Това е Николай Учиков, който играе на поста диагонал в мъжкия национален отбор на България. Едва на 23 години, но успешно проправящ пътя си сред \"лъвовете\". С натрупан вече опит в чужбина. Състезател, който все повече утвърждава своето име в мъжкия национален отбор на България. Изключително напорист и горящ за себедоказване. Той е от младата генерация и все повече намира своето място сред посрещачите в тима ни, се казва за  . Вторият разпределител в състава е  . Описан е като отговорен, целеустремен и винаги готов да влезе и да покаже най-доброто от себе си. Той е този тип работливи играчи, които не парадират със своите качества и умения, но са изключително ефективни и винаги може да се разчита на тях във всеки момент. След напускането на Владислав Иванов по спешност беше повикан  . Либерото на \"Пирин\" няма опит в националния отбор, но идва с идеята да помогне за важните мачове.", "date": "2018.09.09", "title": "Боец за двама, млад диригент и Еър Теди: кои са българските волейболисти на световното"}
{"url": "https://www.dnevnik.bg/photos/2018/09/09/3307983_snimka_na_denia_pametnikut_na_suvetskata_armiia_osumna/", "text": "На 9 септември паметникът на съветската армия в София осъмна, залят с бяла боя. Тя е плисната точно върху надписите на фасадата, а долу на стълбите е излято автомобилно масло. Извършителите засега са неизвестни. Това е поредното боядисване на паметника. През 2014 в акцията   скулптурните композиции бяха превърнати в популярни герои от комикси. Година по-рано по повод годишнината от нахлуването на съветските войски в Прага   и с надпис на чешки за извинение. Няколко пъти е бил боядисван и  .", "date": "2018.09.09", "title": "Снимка на деня: Паметникът на съветската армия осъмна с боя"}
{"url": "https://www.dnevnik.bg/kultura/2018/09/09/3307768_otkus_ot_djak_ma_ot_filosof_do_filantrop_na_dunkan/", "text": "В света на бизнеса 8 септември ще бъде запомнен с новината, че навръх 54-ия си рожден ден в понеделник създателят на онлайн гиганта Alibaba Джак Ма се оттегля и ще се отдаде на филантропия. Бившият учител по английски език основава и само за петнайсет години превръща Alibaba в една от най-мощните компании в света, от която зависят стотици милиони потребители. Сега той ще се съсредоточи именно върху проекти в сферата на образованието. Онези, които следят проявите на Джак Ма, може би са очаквали този ход. Един от тях е британският инвеститор и експерт в областта на предприемачеството в Китай Дънкан Кларк. В книгата си \"Alibaba – империята, която Джак Ма изгради\", издадена у нас от Locus, Кларк разказва историята на Alibaba в контекста на изключително значимите икономически и социални промени в Китай и за пръв път хвърля светлина върху този необичаен корпоративен титан. \"Джак вече има репутация на китайския изпълнителен директор – философ, но все по-често се проявява като филантроп и природозащитник. Шест месеца преди първичното публично предлагане през 2014 г. Джак и Джо заедно използват като залог 2 процента от Alibaba Group – от техните лични дялове, – за да създадат нов \"филантропски попечителски фонд\", припомня Дънкан Кларк. Джак Ма създава Alibaba Group през 1999 г., като пазарната оценка на компанията в момента е над $420 млрд. Преводач Калоян Кирилов Художник Емил Марков Джак вече има репутация на китайския изпълнителен директор - философ, но все по-често се проявява като филантроп и природозащитник. Шест месеца преди първичното публично предлагане през 2014 г. Джак и Джо заедно използват като залог 2 процента от Alibaba Group – от техните лични дялове, – за да създадат нов \"филантропски попечителски фонд\" . Залогът е под формата на опции за акции с цена на предлагане 25 долара (приблизително 43 долара под цената на първичното предлагане), като за една вечер създават една от най-големите филантропски организации в Китай. Джак обещава да дари на този попечителски фонд още от личните си средства в бъдеще. Попечителският фонд ще се съсредоточи основно върху опазването на околна среда и здравеопазването в Китай – две теми, в които Джак е все по-въвлечен през последните години. Бързата индустриализация и урбанизация в Китай са опустошили околната среда и здравето на гражданите. На конференция за предприемачи през 2013 Джак отправя призив за мобилизация, като посланието му е обобщено в статия, по-късно публикувана в Harvard Business Review: \"Ракът – рядко споменавана дума в разговорите преди трийсет години – сега е тема от ежедневието\". Джак често говори за увеличаващите се случаи на заболявания от рак сред неговите служители, приятели и техните семейства66, включително в сесия за въпроси и отговори с президента Обама. \"Без здравословна среда на тази планета, без значение колко пари печелите – без значение колко сте чудесни – може да ви връхлети нещастие.\" Със своя активизъм и символизма на изкуственото езеро, което изгражда в централата в Уетлендс, Джак демонстрира следното: \"Някой трябва да направи нещо... Нашата задача е да събудим хората\". Той не се притеснява да критикува стария индустриален модел: \"Ние се чувствахме горди, че в страната ни се намират всички заводи в света. Сега всички осъзнаваме каква е цената, която сме платили за това. Водата ни не е годна за пиене, храната ни не е годна за ядене, млякото е отровно и най-лошото от всичко – въздухът в градовете ни е толкова замърсен, че често не можем да видим слънцето\". В статията Джак също се прицелва в бездействието на правителството относно екологичната криза: \"Преди, без значение колко се молихме на хората във властта да обърнат внимание на водата, въздуха и сигурността на храната, никой не искаше да слуша. Привилегированите хора получаваха чиста привилегирована вода и чиста привилегирована храна67. Всички обаче дишаме един и същ въздух. Няма значение колко сте богати или могъщи, ако не можете да се порадвате на слънцето, няма как да бъдете щастливи\". Както много от другите свръхбогаташи в Китай, Джак си купува свое райско кътче в чужбина. През 2015 г., с помощта на Nature Conservancy, екологична фондация, създадена от бивш банкер от Goldman Sachs, Джак закупува имот в Брандън Парк, в планините Адирондак, щат Ню Йорк, за 23 милиона долара; този имот е част от владение, което някога е било собственост на семейство Рокфелер. В разговор по време на Азиатско-тихоокеанското икономическо сътрудничество в Манила през ноември 2015 г. бившият президент Барак Обама поздравява Джак за това, че проявява интерес към опазването на околната среда: \"Зная, че в допълнение към скорошното ви сътрудничество с организациите с идеална цел вие също сте говорили с Бил Гейтс относно потенциала за реално ускоряване на инвестициите в изследователска и развойна дейност за чиста енергия\". Скоро след това, в навечерието на COP21, конференцията на ООН за климатичните промени в Париж, Джак обявява подкрепата си за Breakthrough Energy Coalition. Тя е ръководена от Бил Гейтс, а към Джак се присъединяват и неговият инвеститор Масайоши Сон и бившият спаринг-партньор Мег Уитман, заедно с Марк Зукърбърг и Джеф Безос, общо двайсет и осем инвеститори, които обещават да финансират търсене на нови технологии за ограничаване на въглеродните емисии.", "date": "2018.09.09", "title": "Откъс от \"Джак Ма: От философ до филантроп\" на Дънкан Кларк"}
{"url": "https://www.dnevnik.bg/bulgaria/2018/09/09/3307987_kratki_novini_protestirashti_blokiraha_putia_samokov_-/", "text": "\"Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Президентът на Молдова е в болница след катастрофа Инцидентът с Игор Додон е станал на магистралата от Стръшени до Кълъраш, съобщи БТА, като цитира ТАСС. По данни на медиата кортежът се е сблъскал с камион, поради което една от колите се е преобърнала. Полицията потвърди, че е имало авария, но отказа да съобщи подробности. Пресслужбата на молдовския държавен глава още не е потвърдила информацията Моторист е загинал в Пловдив 54-годишният мъж е блъснат от лек автомобил. Инцидентът е станал около 10.15 часа на кръстовище в район \"Тракия\", съобщи БНТ. По първоначални данни на ул. \"Шипка\" джип на ляв завой е отнел предимството на мотоциклета. В колата, която се преобърнала по таван, са пътували 33-годишна шофьорка и трима пътници. Единият от тях е 74-годишен и е откаран в болница. Водачката не е употребила алкохол. Ще бъде тествана за наркотици. Образувано е досъдебно производство. Засилен е трафикът на пункта Капитан Андреево Образували са се колони от автомобили на изход. Опашката от камиони е около 5 километра, съобщи БНР. На границата с Гърция при граничния пункт Маказа също започна струпване на автомобили. Движението се осъществява в две платна и в двете посоки. Очаква се в късния следобед да започне завръщането на българите от гръцките курорти през почивните дни. Кола се запали на изхода на тунел на магистрала \"Хемус\" Движението по автомагистрала \"Хемус\" в района на тунел \"Топли дол\" се пренасочва по стария път. Към 14.45 часа е получен сигнал за самозапалил се автомобил на 50 метра след изхода на тунела в посока София. Няма пострадали от възникналия инцидент, съобщи МВР. Пътна полиция съобщава още за интензивен трафик по път Е79 в участъка между ГКПП Кулата и Симитли и напомня на водачите да шофират с особено внимание и съобразена с обстановката скорост. Осем души са задържани след протестите в Солун  След акцията срещу новото име на Македония има за щети по магазини, тротоари, контейнери за смет и паркирани автомобили. В полицията са били отведени 28 души, съобщава БНТ. Инцидентите са започнали, когато група крайнодесни привърженици са се опитали да разкъсат полицейския кордон пред кметството. Полицията е използвала химически вещества и зашеметяващи гранати, за да разпръсне извършителите. Протестиращи блокираха пътя Самоков - Дупница Те спряха движението по обед днес за кратко в района на село Клисура, съобщи БНТ. Недоволните настояват за ремонт на отсечката, която свързва магистралите \"Тракия\" и \"Струма\". Според протестиращите пътят е пропаднал от двете страни и камионите се движат по средата на осеяното с дупки платно.", "date": "2018.09.09", "title": "Кратки новини: Засилен е трафикът на пункта \"Капитан Андреево\""}
{"url": "https://www.dnevnik.bg/evropa/2018/09/08/3303637_malkata_rumuniia_koia_e_novata_rabotnicheska_klasa_na/", "text": "С население от почти 9 милиона души Лондон продължава да расте, подхранван от високата раждаемост и имиграцията, пише \"Политико\". През 2018 г. румънците съставляват най-големия брой новопристигащи. Откакто ограниченията за тях бяха вдигнати през 2014 г., всяка година 46 хил. румънци пристигат във Великобритания. Общо в страната сега живеят 411 хил. (в сравнение с 42 хил. преди десетина година), което ги превръща във втората по големина група граждани на ЕС в Обединеното кралство. На първо място са поляците. В северното лондонско предградие Бърнт Оук живеят толкова много румънци, че таблоидите дори го наричат Малката Румъния.  Между три и пет милиона румънци от страна с население 19.6 милиона граждани  живеят и работят в чужбина . Повечето (около 2.6 милиона) са в трудоспособна възраст, което представлява почти една пета от работната сила на страната. Около един на всеки 10 от тези мигранти сега са във Великобритания.  Клаудиу е един от тези хора. Той е доволен от парите, които печели в Англия, но няма намерение да остава там за постоянно и тъгува за страната си. През седмицата работи за строителна фирма, а през уикенда си докарва допълнителни пари в железария. Живее скромно, никога не пие, изпраща пари у дома и работи всеки час, в който може. Има жена и дъщеря в Букурещ. \"Румъния е най-добрата страна в света, казва той. Това е най-красивата страна в света. Има най-красивите жени. Сериозно!\" Клаудиу е в Англия, за да спечели пари, за да осигури по-добър живот на семейството си у дома. \"Лондон не е добър за деца. Твърде много наркотици. Наркотици навсякъде\", казва той. Една по-различна история Това е едната страна на историята за румънските мигранти в Англия – работа срещу плащане в брой, връзка от разстояние и носталгия. Има обаче и друга страна - историята на румънците, които вече са се установили, купили са си дом и са научили английски език, чиито деца учат, плаща им се по правилата и се възползват от гъвкавото трудово законодателство и множеството работни места на Великобритания. Това е историята на Ана Мария Никулае, на 33 години, която се преместила във Великобритания от Букурещ преди три години със сина си и с партньора си Ливиу, установила се е в Лестър, намерила е работа и си е купила къща – всичко това за заплата от 8.35 паунда на час. В Букурещ Ана печелела по 300 паунда на месец като готвач, преди да излезе в отпуск по майчинство. Когато се върнала на работа, заплатата й била намалена до около 180 паунда. Покрай разходите за транспорт и обяд оставали съвсем малко пари. В Лестър Ана печели 52 пенса на час повече от минималната заплата в ресторант. С работа от 10 сутринта до 11 вечерта пет дена в седмицата тя носи вкъщи около 1300 паунда на месец (след облагане с данъци) или около 18 хил. паунда на година. Доволна е от работата си и не иска да се връща в Румъния. \"Животът там е много скъп и труден. Това е моята страна, в която съм родена, но това е действителността. Тук, в Англия, работодателите ми се отнасят добре с мен. Може би хората в Англия не са толкова топли, колкото в Румъния, но се отнасят с уважение, питат ме как съм, как се чувствам. Разбират, че ако не се чувствате добре, не трябва да ходите на работа\", казва тя. Храната на работата й е безплатна – две хранения на ден, а също кафе и сок. Бум на миграцията За едни това е доказателство за гъвкавата, успешна икономика, която привлича работници от цяла Европа. За други е историята на зле функционираща култура, вкарваща евтина работна ръка от чужбина. Стивън Кларк, главен икономически анализатор в Resolution Foundation, коментира, че един от въпросите, които Брекзит ще отвори, е в каква степен промените в имиграцията ще засегнат всички онези сектори на икономиката, които са станали много зависими от мигрантската работна ръка. По думите му за минимална заплата във Великобритания \"можете да си купите по-добър мигрант, отколкото британски работник\". Един поляк или румънец, кандидатстващ за работа като строител в Лестър или Катфорд, е вероятно да бъде мотивиран, млад, здрав и често добре образован. Един безработен британец може да не е нито едно от тези неща. За Великобритания резултатът е продължил десетилетие бум на миграцията. Макар броят на новопристигналите да е намалял от пика през 2015 и 2016 г., през последните няколко години се върти около 270 хил. От тях само 90 хил. са били от ЕС през миналата година. Около половината от тези 90 хил. са от ЕС – 15 (Западна Европа). От Централна Европа пристигат толкова, колкото напускат. Останалите идват от Румъния и България. Безпокоят ли се Ана и Клаудиу от Брекзит? Клаудиу е готов да си търси работа навсякъде в Европа, ако се наложи, но не се безпокои особено. Ана има разрешително за пребиваване, но все пак смята, че Брекзит е глупаво решение. \"Това е много голяма грешка. В Англия има много имигранти и те са добри работници. Хората от Англия не са като мен, те не обичат да работят толкова много.\"", "date": "2018.09.09", "title": "\"Малката Румъния\": коя е новата работническа класа на Великобритания"}
{"url": "https://www.dnevnik.bg/sport/2018/09/09/3307975_serena_uiliams_narekoh_sudiiata_kradec_zashtoto_me/", "text": "Бившата №1 в тениса Серена Уилямс обясни версията си за  скандалния финал на US Open , в който се стигна до скандал между нея и съдията Карлос Рамос. След две предупреждения, наказателна точка, а след това и служебно загубен гейм американката нарече съдията на стола \"крадец\". \"Дължиш ми извинение. Ти си лъжец. Никога повече няма да ръководиш мои мачове. Извини ми се. Ти си крадец, защото открадна точка от мен\", са били думите на Уилямс, довели до наказанието. На пресконференцията след срещата тя продължи: \"Казах на съдията, че е крадец, защото ми отне точка и ме обвини в измама. Бих загубила, отколкото да играя нечестно.\" Тя обясни, че в началото е имала нормален разговор с Рамос, опитвайки да му обясни, че не е получила указания от треньора си Патрик Муратоглу. Това доведе до второто предупреждение и гнева към съдията. След мача Муратоглу призна, че е давал указания на американката. \"Аз съм честен, давах треньорски указания. Но не мисля, че тя ме гледаше. Трябва да спрем това лицемерие. Саша (Бажин, треньорът на Осака) също даваше указания. Всички го правят, затова нека да спрем с това лицемерие\", каза Муратоглу. \"Серена не трябва да мисли затова. Тя трябва да може да изразява емоциите си, защото е човек. Не е голяма работа да счупиш ракета. Никога през живота ми не съм получавал наказание за нарушаване на правилата за треньорски указания\", добави французинът. Уилямс обаче продължи да настоява, че няма никакви сигнали с Муратоглу и дори каза, че не знае за какво говори треньорът ѝ. \"Не знам за какво говори Муратоглу. Ние нямаме сигнали. Не мога да разбера защо би казал подобно нещо. Искам да кажа за себе си, че не съм получавала съвети.\"", "date": "2018.09.09", "title": "Серена Уилямс: Нарекох съдията крадец, защото ме обвини в измама"}
{"url": "https://www.dnevnik.bg/sviat/2018/09/09/3308002_po-niski_danuci_i_po-visoki_zaplati_obeshta_aleksis/", "text": "Гръцкият премиер Алексис Ципрас обеща да намали данъците и да повиши минималната заплата, за да подкрепи икономическото възстановяване и да доведе до възраждане на страната след осемте години на икономии, предаде \"Франс прес\". Приоритетите бяха очертани в програмна реч за икономическото възстановяване на страната, която се състоя в Солун. \"Знаем, че имаме необходимите способности и познания, за да планираме и постигнем възраждане на нашата страна\", заяви той. \"По-високи заплати, регулиране на трудовия пазар и спазване на правото на труд са предварително условие за растежа\", обяви левият лидер, според когото икономиката на страната е стабилизирана. Той очерта и стратегията на правителството по намаляване на данъците. Коригира се имотният данък за собствениците на малки жилища с 50% в рамките на две години. Намалява се и корпоративният данък от 29% на 25% с цел растеж на гръцката икономика. Премиерът обеща и данъчни облекчения за фермерите и намаляване на осигурителната вноска. Правителството предвижда и сваляне на ДДС от 24% на 22%. Специален акцент в икономическата програма на СИРИЗА е създаването на условия за връщане на младите специалисти. Малко преди речта му в града имаше сблъсъци  между гръцката полиция и демонстранти  срещу споразумението между Атина и Скопие за новото име на Република Македония. Полицията използва сълзотворен газ, а осем души са арестувани. Полицията използва сълзотворен газ срещу демонстранти в Солун, протестиращи срещу споразумението между Атина и Скопие за новото име на Република Македония, съобщава \"Ройтерс\".", "date": "2018.09.09", "title": "Алексис Ципрас обеща по-ниски данъци и по-високи заплати"}
{"url": "https://www.dnevnik.bg/photos/2018/09/09/3307935_snimka_na_denia_baletisti_populiarizirat_meksiko_siti/", "text": "Балетни фрагменти, изпълнени от балетисти от \"Ardentia\" по улиците на Мексико Сити с цел да популяризират художественото изкуство в града на обществени пространства, предизвика сериозен обществен интерес.", "date": "2018.09.09", "title": "Снимка на деня: Балетисти популяризират Мексико Сити"}
{"url": "https://www.dnevnik.bg/sport/2018/09/09/3308064_tibo_pino_specheli_15-iia_etap_vuv_vueltata_ieits/", "text": "Французинът Тибо Пино спечели 15-ия етап в Обиколката на Испания, който сложи край на втората седмица в състезанието. Лидерът на FDJ беше най-добър на последното изкачване Лагос де Ковадонга, като стигна пръв изкачване от специална категория. Пино завърши с време 5:01.49 часа в етапа с дължина 178.2 км и средна скорост 35.43 км/ч. Етапът включваше четири категоризирани изкачвания и над 4000 метра денивелация, което го направи много труден. С етапната си победа Пино вече има колекция от успехи в Джирото, Тура и Вуелтата. Той спечели за 23-и път в своята кариера. Въпреки това французинът изостава на 2:10 минути от носителя на червеното трико Саймън Йейтс. Пино атакува 6 км преди края на Лагос де Ковадонга като се откъсна от останалите фаворити. След поредица от атаки между Мигел Анхел Лопес, Найро Кинтана, Саймън Йейтс и Алехандро Валверде никой не успя да застигне французина. Втори завърши Лопес на 28 секунди, а Йейтс пристигна с две секунди по-късно. На 32 секунди завършиха Валверде и Стивън Краусвайк, а с още две секунди след тях Енрик Мас и Найро Кинтана. Най-мнго време от фаворитите за генерално класиране загубиха Ригоберто Уран (+1.25 мин), Емануел Бухман (+1.33) и Йон Исагире (+1.49). Още по-лош ден имаха Тони Галопен (+2.50) и Вилко Келдерман (+4.01). На последното изкачване битката между претедентите за генерално класиране беше много сериозно, но никой не успя да направи решителна атака спрямо другите. Лидер е Йейтс, който води с 26 секунди пред Валверде и 33 пред Кинтана. Следват Лопес на 43 секунди, Стивън Краусвайк (+1.29) и Енрик Мас (+1.55). В понеделник е почивният ден във Вуелтата, а третата започва с индивидуален часовник от 32 км.", "date": "2018.09.09", "title": "Тибо Пино спечели 15-ия етап във Вуелтата, Йейтс запази лидерската фланелка"}
{"url": "https://www.dnevnik.bg/bulgaria/2018/09/09/3308069_okolo_100_hiliadi_koli_vliazoha_v_sofiia_dnes/", "text": "Интензивен е трафик през последния почивен ден. Най-натоварено е движението по автомагистралите и главните пътища на страната, съобщиха от Пътна полиция. Около 100 хиляди автомобила се прибраха в София, съобщи БНТ. Владая беше най-натовареният вход към София тази вечер, а пикът на голямото прибиране беше около 20 ч. Интензивен трафик имаше по всички автомагистрали и главни пътища на страната, както и на граничните пунктове на входа от Гърция. Най-натоварената отсечка в последния почивен ден беше Е-79 през Кресненското дефиле. На всички входове и изходи на София, както и на по-големите кръстовища, има пътни полицаи, които при необходимост регулират движението. По-рано през деня кола се запали след единия от тунелите на АМ \"Хемус\" и временно беше спряно движението там.", "date": "2018.09.09", "title": "Около 100 хиляди коли влизат в София днес"}
{"url": "https://www.dnevnik.bg/sport/2018/09/09/3308072_adrian_andreev_stana_shampion_na_us_open_v_turnira_na/", "text": "Адриан Андреев стана шампион на US Open в юношеския турнир на двойки. Заедно с партньора си Антон Матушевич от Великобритания спечелиха с 6:4, 2:6, 10:8 срещу представителите на домакините Емилио Нава и Аксел Нефве.  Андреев и партньорът му спечелиха първия сет, благодарение на пробива, който постигнаха в третия гейм.  Американците отговориха с успешно представяне във втория сет. Те играха по-добре и чрез два пробива направиха 6:2 и изравниха. Финалът продължи с много оспорван шампионски тайбрек. В него Андреев и Матушевич съумяха да се наложат с 10:8 точки.  В индивидуалния турнир  Андреев, който беше поставен под номер седем, отпадна в първия кръг след 2:6, 2:4 и отказване срещу Артур Казо . Титлата на Андреев идва десет години, след като Григор Димитров триумфира в юношеския турнир на US Open.", "date": "2018.09.09", "title": "Адриан Андреев стана шампион на US Open в турнира на двойки при юношите"}
{"url": "https://www.dnevnik.bg/photos/2018/09/09/3308057_fotogaleriia_bsp_i_sujuzut_na_bulgarskite_antifashisti/", "text": "Градският съвет на БСП в София и Съюзът на българските антифашисти отбелязаха 74-тата годишнина от 9 септември 1944 г.", "date": "2018.09.09", "title": "Фотогалерия: БСП и Съюзът на българските антифашисти отбелязаха 9 септември"}
{"url": "https://www.dnevnik.bg/sport/2018/09/09/3308058_futbolnite_nacionali_minaha_prez_trudno_izpitanie_i/", "text": "Българският национален отбор по футбол постигна втора поредна победа в Лигата на нациите и излезе начело в групата си. Воденият от Петър Хубчев отбор се справи с много трудно изпитание и се наложи с 1:0 срещу Норвегия в София. Ценния гол за българите вкара резервата Радослав Василев в 58-ата минута. С успеха си националите събраха шест точки и са с пълен актив в група три от дивизия С на надпреварата. Норвежците остават втори с три, а по-късно играят Кипър и Словения, които са без точки. Двубоят беше тежък за българите, като през първото полувреме съперникът имаше превъзходство и водеше играта. Скандинавците изпуснаха две отлични възможности да поведат. През втората част картината се промени, за да се стигне до гола на Василев. Селекционерът Хубчев направи няколко промени в състава спрямо двубоя със Словения. Страхил Попов зае мястото на контузения Васил Божиков, а Галин Иванов се появи вместо Тодор Неделев. Симеон Славчев получи травма на загрявката и мястото му зае Мартин Райнов. Норвежците започнаха по-уверено и в петата минута бяха много близо до гола. Тогава след подаване от ляво Бьорн Йонсен остана сам срещу Пламен Илиев на няколко метра пред вратата, овладя и опита да преодолее вратаря, но Илиев спаси. В следващите минути норвежците продължиха да са по-дейни и стигнаха до няколко ъглови удара. Натискът им продължи, като в 20-ата минута след лошо изчистена топка капитанът Стефан Йохансен стреля опасно покрай дясната греда. След около половин час за кратко българите успяха да изнесат топката, като я задържаха повече. В 38-ата минута обаче съперникът отново беше много близо до първи гол. След подаване от ляво топката стигна до Йохансен, който стреля и след лек рикошет в крака на Иван Бандаловски топката мина покрай гредата. Минута преди почивката дойде поредната възможност за норвежците. При бърза атака се стигна до подаване вдясно и удар към вратата, но Илиев спаси. В първите секунди на добавеното време българите отговориха с първата си по-добра атака. Ивелин Попов напредна от дясно и пусна към Божидар Краев, но от трудна позиция той не можа да вкара. В началото на втората част Илиев се справи с опасен удар от фаул. Малко по-късно Василев влезе на мястото на Райнов. Скоро след това той вкара ценния гол. Страхил Попов напредна от дясно и центрира, а Василев с глава преодоля Ярстейн. Последваха минути, в които норвежците се постараха да променят резултата, но нямаха успех. В заключителните секунди Нордтвайт получи втори жълт картон.", "date": "2018.09.09", "title": "Футболните национали минаха през трудно изпитание и победиха Норвегия"}
{"url": "https://www.dnevnik.bg/sviat/2018/09/09/3308078_nad_150_dushi_sa_zadurjani_v_rusiia_pri_protesti/", "text": "Хиляди поддръжници на руския опозиционер Алексей Навални се включиха днес в протести в цяла Русия срещу планираната от правителството пенсионна реформа, информира БТА, като цитира \"Ройтерс\". Поне 153-ма от тях са били задържани от полицията, твърди правозащитна организация.  Протестите са предизвикателство към властите, които се надяват на висока избирателна активност в  регионалните избори днес  въпреки широкоразпространеното недоволство срещу планираното увеличаване на пенсионната възраст.  \"Властите не се вслушват в хората и това означава, че е време да се излезе на улицата\", заяви екипът на Навални в изявление, разпространено преди протестите.  Предложените промени в пенсионната система, които вече са внесени в парламента, намалиха с около 15 процента рейтинга на президента Владимир Путин и са най-непопулярната правителствена мярка от 2005 година.  Навални, на когото е забранено да се явява по държавната телевизия, а по-рано тази година му бе попречено да се кандидатира в президентските избори срещу Путин, се надява да се възползва от общественото недоволство срещу реформата.  Той планираше да застане начело на протест в Москва днес, но миналия месец бе осъден на лишаване от свобода за 30 дни. Според Навални присъдата му има за цел да възпрепятства протестите, които се проведоха в 80 руски града, включително Москва и Санкт Петербург.  Правозащитната група ОВД-Инфо твърди, че днес 153-ма поддръжници на Навални са арестувани от полицията в 19 града, включително някои от най-близките му сътрудници.  В Москва, където властите отхвърлиха искането за организиране на протест, близо 2000 души се събраха на централния площад \"Пушкин\".  Някои от тях скандираха \"Русия ще бъде свободна\" и \"Путин е крадец\" под погледа на полицията за борба с безредиците, която им нареди да се разпръснат под заплаха от съдебно преследване.  Реформата на пенсионната система предвижда увеличаване на възрастта за пенсиониране с пет години, до 65 за мъжете и 60 за жените при средна продължителност на живота в Русия съответно 66 и 77 години.  В страната днес се провеждат избори за ръководители на 26 от 85-те региона, включително Москва. \"Гугъл\" свали от \"Ютюб\" рекламата за протестите Американската корпорация \"Гугъл\" свали от сайта си за видеосподеляне \"Ютюб\" рекламата на 80 клипа с призиви за участие в протестите срещу предстоящото вдигане на пенсионната възраст в Русия, организирани по инициатива на опозиционера Алексей Навални. Това съобщи на сайта си руската редакция на Би Би Си. В момента Навални изтърпява наказание - административен арест, като организатор на неразрешен митинг в Москва през януари. Новата му акция е насрочена за днес. Властите в повечето градове, където се предвиждат протести, ги определят като незаконни. За забрана да се рекламира протестната акция настояха пред Гугъл руската ЦИК и други ведомства, по-специално прокуратурата. Според тях въпросната реклама може да се тълкува като \"груба намеса в руските избори\". Самите клипове с призиви за участие в протестите все още са достъпни на \"Ютюб\". Забранена е рекламата им, уточни за Би Би Си Леонид Волков, съратник на Навални.  \"Въвели бяхме настройки за целева реклама по региони. Сред жителите на Красноярск рекламирахме акцията в Красноярск, в Липецк - за техния град и т. н. Общо 80 клипа за 80 града\" в Русия, обясни той. \"Гугъл\" заяви пред Интерфакс, че изисква рекламодателите да действат според местните законодателства и рекламната политика на компанията. Волков обаче разкритикува американската корпорация, която според него за пръв път в историята си \"е удовлетворила незаконните изисквания на руските власти и е махнала платената ни реклама за митинга на 9 септември\". Волков съобщи пред Интерфакс, че екипът на Навални вече е написал официално оплакване до \"Гугъл\", а ще обжалва решението за блокиране на рекламата и пред съда.", "date": "2018.09.09", "title": "Над 150 души са задържани в Русия при протести срещу пенсионната реформа"}
{"url": "https://www.dnevnik.bg/photos/snimka_na_denia/2018/09/09/3307969_snimka_na_denia_kjuriositi_izprati_selfi_ot_mars/", "text": "Апаратът \"Кюриосити\" изпрати селфи от Марс. На кадъра от 360-градусова панорама на марсианската повърхност се вижда дори затихваща пясъчна буря. От космическата агенция НАСА определят като рядкост това апаратът да се \"самоснима\" на кадрите, които периодично изпраща обратно на Земята. \"Кюриосити\" е на Марс от шест години.", "date": "2018.09.09", "title": "Снимка на деня: \"Кюриосити\" изпрати селфи от Марс"}
{"url": "https://www.dnevnik.bg/sport/2018/09/09/3308059_bulgarskite_voleibolisti_otkriha_svetovnoto_s_mechtana/", "text": "Националният отбор по волейбол за мъже откри по най-добрия начин  световното първенство . Във Варна българите победиха с 3:0 (25:21, 25:19, 25:22) Финландия. Двубоят беше един от двата, с които се даде начало на световното първенство. По същото време в Рим другият домакин на турнира - Италия, нямаше проблеми за 3:0 (25:20, 25:21, 25:22) срещу Япония. България приема световното по волейбол за мъже за втори път след 1970 г. Сега страната е домакин с три града - Варна и Русе ще посрещнат мачове от първата фаза, а София - от втората. Въпреки проблемите и напрежението около отбора в последните седмици българските национали започнаха уверено. През почти целия мач те имаха водеща роля и държаха преднина. Силен мач изигра Валентин Братоев, който стана най-резултатен с 15 точки. С двуцифрен актив завършиха още Николай Учиков (12) и Тодор Скримов (11). За съперника Урпо Сивула направи десет. Българският отбор имаше превъзходство на начален удар, като записа осем директни точки срещу три на съперника. Финландците направиха девет блокади, а грешките бяха по 19.  В първите два гейма българският отбор стоеше добре, използваше възможностите си и заслужено натрупа добра преднина. В някои моменти в третия съставът допусна леки колебания и това даде възможност на съперника да изравни. Въпреки това в решителните разигравания българите проявиха характер и заслужиха победата си. В следващия мач  програмата  предлага по-голямо предизвикателство за състава. На 13 септември в 20.30 часа България излиза срещу Иран. В първата фаза отборите са разпределени в четири групи по шест. Първите четири продължават във втората фаза, като постигнатите резултати се броят.", "date": "2018.09.09", "title": "Българските волейболисти откриха световното с мечтана първа стъпка"}
{"url": "https://www.dnevnik.bg/photos/2018/09/09/3307781_fotogaleriia_svetovnite_snimki_na_denia_-_8-9/", "text": "По залез на плаж в Рио де Жанейро, Бразилия.", "date": "2018.09.09", "title": "Фотогалерия: Световните снимки на деня - 8-9 септември 2018 г."}
{"url": "https://www.dnevnik.bg/sport/2018/09/09/3308099_serena_uiliams_e_globena_sus_17_000_dolara_za/", "text": "Серена Уилямс беше глобена със 17 000 долара заради поведението си във  финала на US Open . Най-голяма част от санкцията се дължи на словесната атака на американската тенисистка към съдията Карлос Рамос. За думите си към португалеца тя е глобена с 10 000 долара. Други 4000 долара са заради предупреждението, че е получила треньорски напътствия, а останалите 3000 са за счупването на ракетата. Във финала срещу Наоми Осака съдията отправи предупреждение към Уилямс, защото прецени, че треньорът ѝ Патрик Муратоглу ѝ дава наставления. Тя реагира с недоволство и заяви, че никога не мами. По-късно Рамос даде наказателна точка в полза на Осака, след нов отговор на американката. Уилямс се ядоса още повече и нарече рефера крадец. За това беше наказана с цял гейм в полза на японката, което на практика реши изхода от финала. \"Дължиш ми извинение. Ти си лъжец. Никога повече няма да ръководиш мои мачове. Извини ми се. Ти си крадец, защото открадна точка от мен\", са били думите на Уилямс. След финала американката, която игра за спечелването на 24-ата си тила от Големия шлем, каза, че се е борила да защити жените в търсене на равенство. Според нея при други сходни случаи мъжете тенисисти не са били наказвани.", "date": "2018.09.09", "title": "Серена Уилямс е глобена със 17 000 долара за поведението си във финала на US Open"}
{"url": "https://www.dnevnik.bg/sport/2018/09/09/3308060_plamen_konstantinov_shte_opita_da_izchisti_propuski_za/", "text": "Селекционерът на националния отбор по волейбол Пламен Константинов остана удовлетворен от силното начало на световното първенство. Той е радостен, че съставът е изпълнил целта за чиста победа. България  започна с 3:0 срещу Финландия в мача във Варна, с който откри турнира . \"Като резултат няма по-добро. Търсехме чиста победа. Оттам насетне предстои да говорим за моменти, които ще изчистваме\", каза Константинов. Според него българският отбор е подценил някои ситуации. \"Оставихме поне два-три пъти финландците в играта, най-вече в третия гейм. Това са слабости, които по-опитен отбор няма да ни прости\", предупреди той. \"Има предстартова треска. От мач на мача трябва да стабилизираме и да изчистваме играта си. Стартът зависи от това колко ти позволи съперникът. Трябва да сме по-агресивни пред нашата публика. Трябва да демонстрираме, че сме домакини и сме уверени.\" В четвъртък българският отбор излиза срещу Иран във Варна.", "date": "2018.09.09", "title": "Пламен Константинов ще опита да изчисти пропуски за следващите мачове от световното"}
{"url": "https://www.dnevnik.bg/sport/2018/09/09/3308113_hubchev_ostana_bez_dumi_v_stremeja_da_pohvali/", "text": "Без думи остана селекционерът на националния отбор Петър Хубчев в опита да опише колко сърцата е била играта на футболистите му. Той оцени високо представянето им при  победата с 1:0 срещу Норвегия във втория мач от Лигата на нациите . \"Вероятно сега всички са в еуфория след победата, но ние реално надхитрихме отбора на Норвегия. Цяла седмица говорим за битка, за това как момчетата трябва да се раздадат докрай. Тази победа е още по-сладка от  успеха в Словения , защото бе още по-сърцата. Не мога да намеря точните думи, за да опиша начина, по който се държаха момчетата. Наистина, нямам думи\", каза Хубчев пред БНТ. \"Чисто футболно, а и физически отстъпваме много на Норвегия, но понякога, да не кажа дори по-често, по-силният дух побеждава играчите, които имат по-високи качества\", продължи селекционерът. Той отказа да отличава отделни играчи. По думите му Симеон Славчев е получил мускулна контузия на загрявката и това е наложило мястото му в титулярния състав да заеме Мартин Райнов.", "date": "2018.09.09", "title": "Хубчев остана без думи в стремежа да похвали футболистите за сърцатата им игра"}
