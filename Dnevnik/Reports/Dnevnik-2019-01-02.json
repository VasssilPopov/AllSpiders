{"url": "https://www.dnevnik.bg/sport/2019/01/02/3369238_junaited_produlji_vuzhoda_si_s_chetvurta_poredna/", "text": "Манчестър юнайтед\" затвърди отличното си представяне при новия си мениджър Оле Гунар Солскяр и постигна четвърта поредна победа, откакто норвежецът застана начело на тима. \"Червените дяволи\" надвиха \"Нюкасъл\" с 2:0 като гост с попадения на Ромелу Лукаку и Маркъс Рашфорд. С победата \"Юнайтед\" събра 38 точки, като остава шести в класирането на три зад \"Арсенал\". Мениджърът Солскяр пък е едва вторият в историята на \"Юнайтед\" с четири поредни победи в първите си мачове. Той се нареди до легендата сър Мат Бъзби, който започва кариерата си с пет поредни успеха. Тимът запази и първата си суха мрежа, откакто Солскяр е начело. Освен това тимът е с перфектен баланс в празничната програма на Висшата лига, като премина през най-натоварения период с четири победи от четири срещи. \"Нюкасъл\" остава 15-и с 18 точки, като е само с две повече от първия в зоната на изпадащите \"Саутхемптън\". Мениджърът на \"свраките\" Рафаел Бенитес имаше четири поредни победи над \"Юнайтед\" в домакински мачове, но този път загуби. През първата част \"червените дяволи\" имаха голямо предимство, като владееха топката в близо 75% от времето. Футболистите на Оле Гунар Солскяр обаче не успяха да създадат голяма опасност пред вратаря на \"Нюкасъл\". Единственият момент, в който Мартин Дубравка трябваше да се намесва беше в 30-ата минута, когато Хуан Мата изскочи срещу него, но вратарят изби. Антони Марсиал и Маркъс Рашфорд бяха много активни за \"Юнайтед\", като няколко пъти комбинираха на скорост, но не успяха да застрашата вратата на \"свраките\". От своя страна домакините разчитаха на контраатаки и скорост по крилата. Централният нападател Соломон Рондон се дърпаше към центъра на терена, за да освобождава празни пространства за съотборниците си. Три пъти по този начин на добра позиция се озова Кристиян Ацу, но в първите два случая стреля слабо, а при последната възможност реши да центрира и сгреши. В началото на втората част Рафаел Бенитес предприе промяна, която веднага доведе до ефект в неговия тим. Джонджон Шелви се появи на терена и това помогна на \"свраките\" да изнесат играта в по-предни позиции. В 60-ата минута Шелви изведе Айосе Перес на отлична позиция в наказателното поле, но испанецът се забави и не успя да отправи удар. Краткият устрем на домакините секна в 64-ата минута, когато \"Юнайтед\" поведе. Рашфорд стреля от пряк свободен удар, а вратарят на \"Нюкасъл\" Дубравка не се намеси добре, като само отби топката. Тя попадна в Ромелу Лукаку и белгиецът без проблем я вкара в мрежата – 0:1. Лукаку се разписа само 38 секунди след влизането си на терена на мястото на Антони Марсиал. Белгиецът вкара във тори пореден мач, в който влиза от пейката. След попадението \"Нюкасъл\" опита да отговори, но отново не се възползва от няколко ситуации, които се откриха пред нападателите в бяло и черно. Вместо това \"Юнайтед\" показа отлична ефективност в предни позиции и десет минути преди края на редовното време стигна до втори гол. Негов автор стана Рашфорд, който ознаменува добрата си игра с попадение. Английският национал получи хубаво подаване от Алексис Санчес и прокара топката край Дубравка. В добавеното време \"червените дяволи\" можеха да направят победата си още по-изразителна, но Пол Погба изпусна на празна врата при една бърза контраатака. В друг мач от програмата на Висшата лига \"Челси\" не успя да победи да победи \"Саутхемптън\" у дома и завърши 0:0. Тимът на Маурицио Сари беше в серия от два поредни успеха, но равенството не му позволи да се доближи до \"Манчестър сити\" и \"Тотнъм\". Сините отправиха общо 17 удара в срещата, но не успяха да преодолеят дебютанта на вратата на \"светците\" Ангъс Гън. Младият вратар направи шест спасявания в мача, за да помогне за точката.", "date": "2019.01.02", "title": "\"Юнайтед\" продължи възхода си с четвърта поредна победа при Солскяр"}
{"url": "https://www.dnevnik.bg/sviat/2019/01/02/3368964_bivsh_viceprezident_na_boing_shte_upravliava_pentagona/", "text": "Дошъл от частния сектор и малко известен на широката общественост, вторият човек в йерархията на американското министерство на отбраната Патрик Шанахан го оглави вчера, в момент, когато военният апарат на САЩ навлиза в деликатна фаза. 56-годишният Шанахан бе назначен за изпълняващ длъжността министър на отбраната след шумната оставка на  Джим Матис  на 20 декември, провокирана от дълбоки неразбирателства с президента Доналд Тръмп, най-вече по въпроса за изтеглянето на  американските войници от Сирия . Матис, който олицетворяваше относителната стабилност в едно белязано от политически трусове правителство, заяви, че ще се оттегли в края на февруари, за да има плавен преход между него и приемника му. Доналд Тръмп, който явно бе подразнен от отразяването на оставката в медиите, реши да ускори оттеглянето на Матис за 1 януари. И назначи Патрик Шанахан с кратък туит: \"Той ще се справи фантастично!\" Отсега нататък на този сдържан и внимателен към детайлите мъж ще бъде възложена отговорността да ръководи изтеглянето на разположените в Сирия 2000 американски войници и частичното  изтегляне от Афганистан , както и да преценява по какъв начин ще се отразят тези решения на място и върху американските съюзници. Патрик Шанахан, който никога не е служил в армията и е прекарал по-голямата част от кариерата си в самолетостроителната компания \"Боинг\", е готов за тази мисия, уверява обкръжението му в отговор на скептиците. Шанахан е заместник-министър на отбраната от 2017 г. и \"в продължение на 18 месеца наблюдаваше операциите, присъстваше на всички срещи и участваше във всички обсъждания\", заяви пред \"Франс прес\" говорителят му подполковник Джо Бучино. \"Лисица в кокошарника\" Шанахан, който е родом от щата Вашингтон в северозападната част на САЩ, е прекарал 31 години в \"Боинг\", където е бил вицепрезидент по логистиката и операциите, а също така и генерален директор на програмата противоракетна отбрана. Неговият опит като мениджър и техническите му познания му бяха полезни на поста заместник-министър на отбраната, който е по-малко политически и повече свързан с функционирането на огромната администрация на Пентагона. Въпреки това по време на изслушването му в Сената републиканецът  Джон Маккейн  (който тогава ръководеше комисията на горната камара на Конгреса за въоръжените сили) разкритикува недостатъчните му познания за дипломацията. Покойният Маккейн заяви, че липсата на точност в някои от отговорите на Шанахан е \"почти обидна\". Маккейн изказа мнение, че да назначиш бивш ръководител от самолетната индустрия в Пентагона е равносилно на това \"да вкараш лисица в кокошарника\". \"Космически сили\" На поста заместник-министър на отбраната Патрик Шанахан допринесе за това бюджетът на Пентагона да бъде ориентиран отново срещу заплахите от Русия и Китай. Той освен това подкрепи ентусиазирано идеята на Доналд Тръмп за създаване на \"космически сили\" като шести клон на въоръжените сили на САЩ до 2020 г. Проектът трябва да бъде одобрен от Конгреса. Като доказателство за интереса си към технологиите Шанахан реагира в \"Туитър\" още преди Коледа на изстрелването на ракета на \"Спейс Екс\", която изведе на орбита мощен джипиес сателит на военновъздушните сили на САЩ. Ако иска да стане министър на отбраната за постоянно, ще му се наложи да навлезе по-дълбоко в политиката. На първо място, Шанахан ще трябва да успокои съюзниците на САЩ, които Доналд Тръмп често обвинява, че прекалено много разчитат на американската армия. Той освен това ще трябва да успокоява страстите на президента, но без отрицателни последици за самия себе си. Доналд Тръмп не се поколебава да отстранява от длъжност хората, които му противоречат. Пример за това са уволненията на държавния секретар  Рекс Тилърсън  и на началника на канцеларията на Белия дом  Джон Кели . \"През целия си живот като възрастен човек Патрик Шанахан е изказвал при необходимост мнение, различно от това на шефовете си, и няма никаква причина той да не продължи по същия път\", уверява служител, който го познава добре.", "date": "2019.01.02", "title": "Бивш вицепрезидент на \"Боинг\" ще управлява Пентагона"}
{"url": "https://www.dnevnik.bg/sport/2019/01/02/3369156_chelsi_obiavi_rekordni_prihodi_preminavaiki_za_pruv/", "text": "Челси\" отчита ръст на приходите от близо 23%, сочи годишният финансов доклад на клуба от Лондон, публикуван в първия ден на 2019 г. Сините имат приходи от 443.4 милион паунда, което е рекорд за клуба. Освен това за пръв път \"Челси\" преминава границата от 400 милиона. Печалбата също е рекордна за сините. След изплащането на данъците тя възлиза на 62 милиона паунда. От клуба обявиха, че \"Челси\" отговаря на всички критерии на финансовия феърплей на УЕФА. Приходите от телевизионни права бележат драстично увеличение, като са 204.1 милиона паунда срещу 41.7 милиона година по-рано. Това се дължи на завръщането на \"Челси\" в Шампионската лига. Въпреки че цените на билетите за мачовете на \"Стамфорд бридж\" не са променяни от сезон 2011-12, \"Челси\" бележи ръст и на приходите от продажба на билети. Те са с 8.4 милиона паунда повече от предходния сезон. Приходите от търговски сделки са 32 милиона паунда за финансовата година. \"Клубът постига рекордни резултати, като продължава да увеличава приходите си с всяка следваща година. Това е доказателство за добрата работа, която свършихме на терена и извън него\", каза президентът Брус Бък. Дружеството, което е собственик на \"Челси\", Fordstam Ltd. също обяви, че е на печалба от 24.9 милиона паунда.", "date": "2019.01.02", "title": "\"Челси\" отчете рекордни приходи, преминавайки за пръв път границата от 400 млн. паунда"}
{"url": "https://www.dnevnik.bg/sviat/2019/01/02/3369179_honduras_shte_pregovaria_s_izrael_i_sasht_za_otkrivane/", "text": "Хондурас ще проведе преговори с Израел с участието на Съединените щати за откриване на свое посолство в Ерусалим. Това бе съобщено след среща между държавния секретар на САЩ Майк Помпео, израелския премиер Бенямин Нетаняху и хондураския президент Хуан Орландо Ернандес, предаде \"Ройтерс\". Срещата се е състояла вчера в Бразилия в кулоарите на церемонията по встъпването в длъжност на десния президент Жаир Болсонаро. Тримата участници в нея са се споразумели за срещи в столиците на своите страни с цел да придвижат напред \"процеса на откриване на посолства в Тегусигалпа и Ерусалим\", както и \"да укрепят политическите връзки и да координират сътрудничеството за развитието на Хондурас\", се казва в съвместното изявление. Хондураският президент каза пред репортери, че състоялите се тристранни разговори са израз на \"важен политически съюз\". Десноцентристът Ернандес е поредният държавен ръководител, който обмисля да последва решението на президента на САЩ Доналд Тръмп да премести посолството на страната си в Израел от Тел Авив в Ерусалим. Този ход разгневи палестинците и предизвика критики от чужбина, отбелязва \"Ройтерс\". Тръмп многократно се е заканвал да ореже помощта за Хондурас заради кервана с мигранти, преминали през Мексико, за да стигнат до границата със Съединените щати. Гватемала - друга страна, която търси сближаване със САЩ - бързо последва примера на американския президент и премести посолството си в Ерусалим само два дни след като Съединените щати направиха това през май миналата година. В неделя Нетаняху каза, че според Болсонаро въпросът за преместването на бразилското посолство от Тел Авив в Ерусалим е \"кога, а не дали\".", "date": "2019.01.02", "title": "Хондурас ще преговаря с Израел и САЩ за откриване на посолство в Ерусалим"}
{"url": "https://www.dnevnik.bg/evropa/2019/01/02/3369101_koi_sa_istinskite_predizvikatelstva_za_es_prez_2019/", "text": "През 2018 година ЕС трябваше да се справя с редица кризи: като започнем от влачещите се преговори за Брекзит, търговския спор със САЩ и деснопопулистките движения в Европа, за да стигнем до споровете с Полша, Унгария и Румъния за върховенството на закона. Дали 2019 ще бъде още по-тежка година? Не непременно. През май предстоят избори за европарламент - единствения демократично избран наднационален парламент в света. През есента на всички ключови европейски постове ще застанат нови лица - от председателя на Европейската комисия до президента на ЕЦБ. С това кризите няма да се решат от само себе си, но все пак е шанс за едно ново начало. Повече радикали в Европейския парламент Социолозите очакват броят на деснорадикалните и популистки депутати в новия европарламент да се увеличи двойно - от сегашните 10 на може би 20 процента. Противниците на Европа вероятно няма да бъдат най-силната фракция, но те ще имат по-силно влияние и ще могат да забавят интеграцията и реформите. Резултатите от евроизборите ще онагледят растящото недоволство на европейските граждани. Усещането, че членството в ЕС не носи никакви ползи, няма нищо общо с фактите. Но популисти като Марин льо Пен във Франция, Матео Салвини в Италия и Александер Гауланд в Германия знаят как да подклаждат този огън. Поддръжниците на Европа и рационалните политици трябва да противопоставят нещо на мрачните и фалшиви лозунги на популистите, че Европа била пренаселена с мигранти и съсипана социално от глобализацията. На националистическия курс \"Моята страна на първо място\" трябва да бъде отговорено с ясното послание, че Европа е по-важна. ЕС се свива След излизането на Великобритания от общността за първи път в своята история ЕС ще се смали. За ЕС това ще бъде истинско кръвопускане, особено от гледна точка на външната политика и политиката за сигурност. Едновременно с Великобритания, която е силна във военно отношение, ЕС ще загуби и част от тежестта си в света. Що се отнася до икономиката, последиците няма да са чак толкова тежки, тъй като европейците могат да се справят и без британците. В това отношение много повече ще загуби Обединеното кралство. Британското правителство също признава, че първоначално последиците от Брекзит ще бъдат тежки. Заради блокадата в Долната камара на британския парламент все още има някаква надежда Брекзит да бъде отложен, или - което е желателно - да бъде изцяло отменен. След излизането от ЕС на нетния платец Великобритания другите нетни платци, като Италия например, ще придобият по-голяма тежест. Те ще трябва да плащат повече в общия европейски бюджет, но популисткото правителство на Италия е рисков фактор за ЕС. Лидерът на дяснорадикалната партия \"Лига\" Матео Салвини не е доволен от поста си на вътрешен министър - той иска да стане министър-председател и сигурно ще заложи на антиевропейската реторика в предизборната си кампания. Ако Италия изпадне в рецесия, вината ще бъде хвърлена на еврокомисията. Искрица надежда буди фактът, че спорът за италианския бюджет за 2019 година  беше потушен засега.  Трудните бюджетни години за Италия обаче предстоят в средносрочна перспектива - през 2020 и 2021. ЕС се нуждае от нови импулси Основната противотежест на популистките противници на Европа понастоящем е френският президент Еманюел Макрон със своята неутвърдена партия. И ако протестите на \"жълтите жилетки\"  го отслабят,  ЕС ще загуби една от надеждите си. Затова ЕС ще има нужда през следващата година от нови импулси от Берлин. Какво обаче гарантира, че една възможна нова коалиция от консерватори и зелени с нови лица в управлението ще бъде повече проевропейска? А външнополитическите бури ще се засилват: заплахата от Русия, конкуренцията с Китай за върховите технологии и влиянието в Африка и непредвидимият човек на сделките в Белия дом. И това са само някои от външните предизвикателства. Преходът към дигитална икономика и природосъобразна икономика, залагаща все повече на изкуствения интелект, ще изисква много сили и енергия през 2019 година, както и нови идеи. И точно тук еврокомисията може да натрупа точки - Европа може да докаже, че в отбор можеш да постигнеш повече, отколкото ако играеш сам. Да, не се очертава да бъде лесна тази 2019 година, когато се навършват 30 години от промените в Източна Европа. Но ЕС знае как да се справя с кризисни ситуации. И той ще се справи и със следващата - независимо каква ще е тя.", "date": "2019.01.02", "title": "Кои са истинските предизвикателства за ЕС през 2019"}
{"url": "https://www.dnevnik.bg/bulgaria/2019/01/02/3369189_prezidentut_pusna_spornite_promeni_v_zakona_za/", "text": "Не се оправда очакването на вето от държавния глава върху спорните промени в Закона за конфискацията, които узакониха възможността антикорупционната комисия (КПКОНПИ) да конфискува имущество и когато собственикът е оправдан от съда или наказателният процес срещу него е прекратен от самата прокуратура. Президентът Румен Радев е пуснал промените за публикуване и те ще излязат в утрешния брой на Държавен вестник, съобщава сайтът newslex.bg. Промените бяха написани в спешен порядък с цел да бъде обезсилено тълкувателното решение на Върховния касационен съд (ВКС) от 7 декември м.г., което посочи, че прекратяването на наказателното производство е пречка пред продължаването на иска за отнемане на имуществото от КПКОНПИ (Комисията за предотвратяване на корупцията и отнемане на незаконно придобито имущество, известна като антикорупционна комисия, оглавявана от Пламен Георгиев). За по-малко от две седмици внесеният от шефа на правната комисия Данаил Кирилов проект стана законодателен факт - на 20 декември беше гласуван окончателно. Основната поправка гласи, че \"не съставляват законова пречка за упражняване правото на иск за отнемане на незаконно придобитото имущество в полза на държавата прекратяването на наказателното производство или влизането в сила на оправдателна присъда\". Сочената за по-скандална промяна гласи, че това правило важи и за неприключилите проверки и производства пред съда по отменения вече закон за конфискацията, който е действал до 2012 г. Въз основа на тълкувателното решение на ВКС няколко дела за конфискация бяха прекратени, тъй като лицата бяха оправдани от съда. Беше посочен като пример Христо Бисеров, срещу когото КПКОНПИ водеше дело за конфискация на имущество за 2 млн. лв., но той бе оправдан от съда по наказателното дело. С влизане в сила на поправките комисията ще може да продължи производството по иска за отнемане на имуществото. Освен тези промени, които сега ще влязат в сила, законодателите от ГЕРБ и ДПС Данаил Кирилов и Хамид Хамид внесоха в самия край на годината и още един проект. В него се предлага драстично разширяване на правомощията на КПКОНПИ: комисията да може да се бави не 3 месеца, както е сега, а 6 месеца след последния запор да внесе иск за конфискация. На комисията се дава и право да призовава граждани, като механизмът за това ще бъде уреден с правилник. А който призован не се яви \"на определеното място и време без уважителни причини\", ще бъде глобяван и довеждан принудително. Bлизaнeтo в cилa нa посочените промени не ги прави окончателни завинаги, тъй като те могат да бъдат атакувани пред Конституционния съд. Освен това юридическите дебати продължават. след като съдията от Софийския градски съд Катерина Енчева отправи преюдициално запитване да Съда на ЕС дали българският регламент на гpaждaнcĸa ĸoнфиcĸaция e в cъответствие c директивата на ЕС oт 2014 г. И тъй като запитването е по конкретен процес, спряно е производството за отнемане на имоти на обвиняемите по делото \"КТБ\". А за това, че съдията си е изпълнила правомощието, което има по закон, тя беше атакувано грубо и публично от председателя на КПКОНПИ.", "date": "2019.01.02", "title": "Президентът пусна спорните промени в закона за конфискацията (допълнена)"}
{"url": "https://www.dnevnik.bg/sviat/2019/01/02/3368870_petrolut_zapochna_2019_g_na_cena_ot_53_i_edva_li_shte/", "text": "Цената на суровия петрол най-вероятно ще се задържи средно под 70 долара за барел през новата година, най-вече защото излишък, идващ предимно от САЩ, и забавяне на икономическия растеж по света ще ограничат ефекта от решението на ОПЕК и няколко водещи производители горивата да поскъпнат. Това показват резултатите от допитване през декември на агенция \"Ройтерс\" сред 32-ма икономисти и анализатори. Според тях цената на ориентировъчния за европейския пазар сорт брент (Brent) ще бъде средно 69.13 долара за барел. Това е с повече от 5 долара по-евтино от ноемврийската им прогноза. Средната цена на брент за миналата година бе 71.16 долара. В сряда Русия съобщи, че е поставила нов постсъветски рекорд по добиви през 2018 г., след като американците отчетоха рекорд през октомври, а Ирак значително увеличи износа си през декември. Саудитска Арабия също произвежда почти на рекордно високи нива. На борсите брент поевтиня в сряда до почти 53 долара за барел. На 26 декември цената му се срина под 50 долара - най-ниското ниво от юли 2017 г. насам, но след това се върна с няколко долара нагоре. Брокерите спорят в момента в каква посока ще поемат цените в следващите седмици и месеци. Стивън Бренок от PVM смята, че може да се очакват повече добиви от страни извън ОПЕК, както и увеличаване на запасите. \"В близко бъдеще ще се запазят \"мечите\" настроения и поради това доста трудно петролът ще се измъкне от сегашните нива.\" Колегата му Нитеш Шах, директор на анализите в WisdomTree, посочва, че договореното от ОПЕК и партньорите ѝ изтегляне от пазара на 1.2 млн. барела дневно тепърва предстои, а и вероятно ще намали темпото на ръст на добива в САЩ. \"Вярваме, че предстои корекция в цените нагоре. Поевтиняването от последните седмици би трябвало да забави производството на т.нар. американски шистов петрол.\" Но това не е единственият важен фактор - поредица отчети за активността на търговските отдели на компаниите през декември показаха намаляваща или забавяща се активност на индустриални производители предимно в Азия, откъдето идва основният растеж на търсенето на петрол. Ашли Питърсън от Stratas Advisors казва за \"Ройтерс\", че през първото тримесечие водеща ще е тревогата от прекалено много петрол на пазара. Освен това според Кейлин Бърч от Economist Intelligence Unit търговците вече са включили в цените си обявените от ОПЕК+ съкращения в добива и ако някой от участниците в споразумението се отметне от квотите в него, ще последва ново понижаване на цените. \"Очакваме подновяване на съкратения добив през април, когато трябва да се направи анализ на досегашния ефект, включително защото повечето петрол от САЩ и отслабващото глобално търсене ще продължат да изискват производителите да се сдържат.\" От октомври насам цените се понижиха с повече от 40% и не е сигурно, че ще това ще бъде компенсирано скоро. Прогнозата на администрацията в САЩ е през 2019 г. ръстът на потребление на петрол да е малко над 1 млн. барела на ден, докато през миналата година той бе 1.54 млн. барела на ден повече от 2017 г. Очакванията са американците да продължат да добиват най-малкото на сегашните нива. Прогнозата на икономистите, анкетирани от \"Ройтерс\", е лекият американски петрол да има средногодишна цена от 61.05 долара за барел през 2019 г., след като предишната им прогноза бе за 67.45 долара, а нивото за 2018 г. е 64.98 долара.", "date": "2019.01.02", "title": "Петролът започна 2019 г. на цена от $53 и едва ли ще е по-скъп от 2018 г."}
{"url": "https://www.dnevnik.bg/sviat/2019/01/02/3369191_tovaren_korab_izgubi_stotici_konteineri_v_severno_more/", "text": "Десетки контейнери със стоки, сред които плоскоекранни телевизори, изплуваха по плажовете на холандските острови Тершелинг и Влиланд, след като контейнеровоз загуби товара си в бурните води на Северно море, информира \"Ройтерс\". Телевизионни кадри показват как \"ловци на съкровища\" оглеждат множество стоки, изплували по бреговете на островите, включително електрически крушки и телевизори. Около 270 контейнера, включително съдържащи опасни химически вещества, са паднали от плаващия под панамски флаг кораб \"Ем Ес Си Зоуи\", уточнява Холандската радиопредавателна корпорация (НОС), цитирана от ТАСС. Според телевизионния канал инцидентът, станал тази нощ край германския остров Боркум, е бил причинен от силното вълнение. Голяма част от контейнерите в момента плават във водата, а поне 21 са били изхвърлени на холандското крайбрежие. В три от контейнерите, паднали в морето, има органични пероксиди - химикали, които предизвикват дразнене при контакт с кожата. Поради това холандската брегова охрана призова местните жители да не се опитват да отварят контейнерите и да не се докосват до съдържанието им, както и да съобщават за изхвърлени на брега контейнери в полицията и спасителните служби. Местните власти очакват за премахване на последиците от инцидента да бъдат необходими няколко дни. Корабът \"Ем Ес Си Зоуи\" е сред най-големите контейнеровози в света и може да превозва над 19 000 контейнера.", "date": "2019.01.02", "title": "Товарен кораб изгуби стотици контейнери в Северно море (видео)"}
{"url": "https://www.dnevnik.bg/bulgaria/2019/01/02/3369199_kazusut_s_vinetkata_za_sofiiskata_tangenta_se_premesti/", "text": "Кметът на Варна Иван Портних започва разговори с ръководството на агенция \"Пътна инфраструктура\" за отмяна на винетките и за пътни участъци край Варна, съобщи БНР като се позова на информация от кметския кабинет. Причината е недоволството на жителите на варненски предградия, които от години купуват винетки, за да пътуват до гробищния парк, вилните зони и летището, докато жителите на София предстои да бъдат освободени от плащането при движение по Околовръстното шосе и Северната скоростна тангента. Темата излезе на дневен ред след като правителството в края на декември определи Северната тангента за част от магистралата София - Калотина. Последва недоволство на жителите на северните предградия на града, че от ,1 януари 2019 г. им се иска винетка. БСП използва повода да заплаши с протести в навечерието на 2019 г. - годината на местни избори. Първоначално кметът на София Йорданка Фандъкова издейства гратисен период от 1 януари, когато винетката трябваше вече да важи за скоростния път. Днес премиерът Бойко Борисов пък разпореди винетка да не се изисква за този участък. До 25 януари работна комисия на експерти от Агенция \"Пътна инфраструктура\" и от Столичната община ще умуват как да изпълнят заръката на премиера без пътната агенция да се лишава от приходи от такси. Всяка община може да поиска същото като София, ако се ангажира да поддържа за своя сметка съответната пътна отсечка от републиканската пътна мрежа, поясни пред БНТ министърът на регионалното развитие Петя Аврамова. ", "date": "2019.01.02", "title": "Казусът с винетката за софийската тангента се премести във Варна"}
{"url": "https://www.dnevnik.bg/sviat/2019/01/02/3369205_tesla_namali_s_2000_cenite_na_vsichki_modeli_v_sasht/", "text": "Производителят на електромобили \"Тесла\" (Tesla) намалява цените на всичките си модели с 2000 долара в САЩ от днес, за да компенсира намаляването на данъчните облекчения за собствениците на електромобили, съобщиха Си Ен Би Си и \"Ройтерс\". Четвъртото тримесечие беляза края на данъчното облекчение от 7500 долара, което Тесла можеше да използва, за да привлича купувачи. От първи януари то е понижено наполовина и размерът му вече е 3750 долара. Компанията обяви намаляването на цената на колите си днес, когато представи и резултатите си за производството и доставките за четвъртото тримесечие, които разочароваха инвеститорите и акциите на компанията поевтиняха преди началото на търговията. \"Тесла\" уточни, че намалява цената, за да компенсира орязването на данъчното облекчение. Някои инвеститори обаче определят тази стъпка като начин за стимулиране на търсенето, каза анализаторът Дан Айвс от Уедбуш (Wedbush). Закъснения Котировките на акциите на \"Тесла\" се понижиха с 8 процента преди началото на търговията днес, като спадът се задържа и след откриването на сесията. Компанията уточни, че е доставила 63 150 автомобила \"Модел 3\" (Model 3) през тримесечието. \"ФактСет\" (FactSet) очакваше 64 900 доставки, отбелязва \"Ройтерс\". Общото производство е нараснало с 8 процента до 86 555 автомобила. Компанията е произвела 61 394 коли \"Модел 3\" спрямо общо 53 239 през третото тримесечие. Компанията едва в края на третото тримесечие постигна целта си да произвежда по 5000 автомобила седмично, но допълнителен напредък няма. Тесла се стреми да увеличи производството на седана си \"Модел 3\", което е решаващо за дългосрочната рентабилност на компанията. /БТА", "date": "2019.01.02", "title": "\"Тесла\" намали с $2000 цените на всички модели в САЩ"}
{"url": "https://www.dnevnik.bg/biznes/2019/01/02/3369207_na_imotniia_pazar_godinata_zapochna_sus_sdelka_za/", "text": "Офис сградата Telus Tower на софийския площад \"Македония\", която заработи в началото на 2018 г., вече има нов гръцки собственик, съобщи  capital.bg. Продавачът - гръцката строителна компания GEK Terna, ще получи 78.6 млн. евро от гръцкия инвестиционен фонд за недвижими имоти NBG Pangaea REIC. Двете страни съобщават, че сделката се осъществява чрез придобиването на \"Ай енд Би риъл естейт\", акционерното дружество, което е собственик на сградата. Документите за промяната са внесени на 28 декември, но все още сделката не е вписана в Търговския регистър. Двайсететажната сграда е от малкото нови небостъргачи в центъра на града. Общата РЗП е около 55 хил. кв. м, от които 34.5 хил. кв. м отдаваема офис площ. Най-големият наемател е канадската аутсорсинг компания Telus International, която заема около 20 хил. кв. м в кулата. Сделката се обявява на фона на оживление на пазара на офис площи в София през последното тримесечие на 2018 г. Консултантската компанията за услуги за бизнес имоти MBL съобщи днес, че усвоените площи между октомври и декември са 41 500 кв.м. - най-високото ниво на тримесечна база от 3 години насам. Обемът на подписаните нови сделки се запази над средното за последните 10 години, като остава висок процентът отдадени площи в новостроящи се сгради – 31% от общия обем за последното тримесечие и 44% за цялата 2018 г.. Офис площите в съществуващи сгради нараснаха до 1.96 млн. кв.м., след като нови 31,000 кв.м. получиха разрешение за ползване. Предлагането продължава да се увеличава - офисите в строеж се повишават до 440 000 кв.м., от които около 320 000 кв.м. са планирани за завършване до края на 2020 г. Има планирани още около 250 000 кв.м., за които все още няма разрешение за строеж и не са започнати строителни дейности. Най-активни на пазара за поредна година бяха наемателите от секторите IT, BPO и центровете за споделени услуги с общ дял над 60% от новонаетите площи. Незаетите клас А и Б офис площи в София към края на 2018 г. намаляха с 13% спрямо миналата година, достигайки 164 000 кв.м., а делът им от общия инвентар е 8.3%, спрямо 10% през декември 2017, отчитат от MBL. Средните наеми регистрираха леко повишение - при клас А офертните нива, с някои изключения, варират основно между 12 и 15 евро на кв.м, а при клас Б - между 8 и 11 евро на кв.м. Очаква се през 2019 наемните нива да останат стабилни.", "date": "2019.01.02", "title": "На имотния пазар годината започна със сделка за близо 80 млн. евро"}
{"url": "https://www.dnevnik.bg/sport/2019/01/02/3368969_shefut_na_germanskiia_futbol_ochakva_bum_na/", "text": "Президентът на Германския футболен съюз (DFB) Райнард Гриндел очаква домакинството на  европейското първенство по футбол през 2024 г.  да доведе до значително увеличение на спортуващите сред децата. Той изтъкна нуждата от създаването на необходими условия, които да подготвят страната за бума. \"Знаем от опита през 2006 г. как за нула време толкова много деца и младежи започнаха да играят футбол в годината на световното първенство у дома. Същото ще се случи през 2024 г. и трябва да сме готови. Имаме нужда от отдадени и добре образовани треньори, както и от адекватна инфраструктура, конкретно изкуствени игрища \", заяви Гриндел на сайта на DFB. Германия спечели домакинството на шампионата през 2024 г., като страната получи правото да организира първенството в конкуренцията на Турция. Германия ще се включи и в организацията на европейското през 2020 г., като Мюнхен е един от градовете, където ще се играят част от мачовете. Гриндел допълни, че запазва доверието си към националния селекционер Йоахим Льов. 58-годишният наставник беше под напрежение заради слабото представяне на тима на световното в Русия. Бундестимът отпадна в групите, но  Льов стана на поста , за да изпълни договора си до 2022 г. \"Йоахим Льов започна обновяване на състава в кратки срокове. Сега гръбнакът от опитни играчи трябва да бъде допълнен с млади играчи с добра перспектива за изграждането на отбор, който да се бори за титлата през 2020 г.\", каза още Гриндел.", "date": "2019.01.02", "title": "Шефът на германския футбол очаква бум на спортуващите покрай Евро 2024"}
{"url": "https://www.dnevnik.bg/video/2019/01/02/3369211_video_zashto_netfliks_cenzurira_komedien_serial_v/", "text": "Нетфликс\" премахна от продукцията, предлагана на потребители в Саудитска Арабия, епизод на комедийно шоу, в което американски комик мюсюлманин коментира страната и убийството на журналиста Джамал Хашокжи. Това разказва материал  на \"Файненшъл таймс\" , чиято достоверност според \"Ройтерс\" е била потвърдена от самата компания. Според \"Файненшъл таймс\" саудитското правителство обяснило, че епизодът нарушава законодателството срещу киберпрестъпления. Законът, на който властите се позовават, смята всякаква критика към управляващите за престъпление. Вторият епизод на шоуто критикува и реакцията на управляващите в Рияд след убийството. На практика епизодът е достъпен за зрителите чрез канала на \"Нетфликс\" в мрежата за видеосподеляне \"Ютюб\". В епизода Хасан Минхадж прави язвителни коментари и той се шегува и с името на Саудитска Арабия, което идва от управляващата династия Ал Сауд. \"Можете ли да си представите? Ако нашата страна получеше името на управляващия през 1932 г., щяхме да се казваме Хърбъртови щати на Хувър. Или по-лошо - Хувървил.\" Технологичното издание The Verge пише, че това е първият случай, в който \"Нетфликс\" премахва епизоди по искне на чуждестранно правителство. Компанията дори реши да не действа в Китай, за да не се сблъсква с подобни проблеми, а е на пазара в Саудитска Арабия от три години.", "date": "2019.01.02", "title": "Видео: Защо \"Нетфликс\" цензурира комедиен сериал в Саудитска Арабия"}
{"url": "https://www.dnevnik.bg/sviat/2019/01/02/3369216_trump_obiavi_che_ima_pismo_ot_kim_chen-un_i_shte_se/", "text": "Американският президент Доналд Тръмп каза, че е получил писмо от севернокорейския лидер Ким Чен-ун и много скоро се очаква двамата да се срещнат, предаде \"Ройтерс\". Първият им разговор - историческа среща на действащ президент с лидер на комунистическата държава - бе на 12 юни в Сингапур. Тогава той увери, че Северна Корея се е ангажирала с ядрено разоръжаване, но по-късно Ким каза, че очаква и САЩ да предприемат такава стъпка. Днес Тръмп защити отношенията с Ким и постигнатото на срещата и добави, че никога не е ставало дума за скоростта на разоръжаването. През октомври Тръмп каза, че иска втората му среща с Ким  да е след междинните избори  в САЩ (които бяха на 6 ноември). По-късно южнокорейски вестник обяви, че готвената среща  може да е през януари .", "date": "2019.01.02", "title": "Тръмп обяви, че има писмо от Ким Чен-ун и ще се срещне скоро с него"}
{"url": "https://www.dnevnik.bg/sviat/2019/01/02/3369217_kitai_kitai_kitai_ili_nakude_gleda_noviiat_rukovoditel/", "text": "Новият американски министър на отбраната Патрик Шанахан, който днес пое освободения от Джим Матис пост, постави Китай начело в приоритетите си, каза висш представител на министерството, цитиран от \"Франс прес\" и БТА. На първото съвещание с висшите служители в Пентагона тази сутрин Шанахан \"каза на екипа да съсредоточи усилията си върху изпълнението на стратегията за националната отбрана\", разработена от неговия предшественик Матис, посочи източникът, пожелал анонимност.  Въпросната стратегия  определи Китай за стратегически конкурент миналата година (повече за нея  четете тук ). \"Помнете: Китай, Китай, Китай\", добавил Шанахан, назначен за изпълняващ длъжността министър на отбраната, след като на 20 декември Матис подаде оставка заради дълбоки разногласия с президента Доналд Тръмп. С това новият шеф на Пентагона даде знак за лека промяна в ориентацията в сравнение с тази на Матис, който сочеше като главни неприятели на САЩ освен Китай и Русия. \"През 2019 г. водеща за нас ще остане стратегията за национална отбрана\", заяви в \"Туитър\" Шанахан. Поемайки новото си назначение, Шанахан възложи функциите на и.д. заместник-министър на отбраната на досегашния зам.-министър по финансовите въпроси Дейвид Норкуист. Агенция \"Ройтерс\" отбелязва, че не е известно колко дълго ще остане Шанахан (бивш заместник на Матис) на поста - за Тръмп може да се окаже трудно бъдещата му номинация да бъде утвърдена в Сената, особено след  начина, по който Матис напусна поста . Повече за Шанахан, бивш вицепрезидент на \"Боинг\", четете  тук .", "date": "2019.01.02", "title": "\"Китай, Китай, Китай\" или накъде гледа новият ръководител на Пентагона"}
{"url": "https://www.dnevnik.bg/biznes/2019/01/02/3369222_azerbaidjanskata_sokar_prouchva_dali_da_uchastva_v/", "text": "Азербайджанската компания СОКАР (SOCAR) започва внимателно проучване за евентуалното си участие на газоразпределителния пазар в България, съобщава информационният портал Тренд.аз, позовавайки се на ръководителят на СОКАР Балкан Мурад Гейдаров. \"Внимателно проучваме концепцията за балкански газоразпределителен център, разработена съвместно от българското правителство и Европейската комисия. Освен това след изявление на българския премиер нашата компания започна да проучва техническите и търговски предпоставки за възможно наше присъствие на газоразпределителния пазар в България. В момента пристъпваме към подробни технико-икономически проучвания, които планираме да приключим до края на второто тримесечие на 2019 година\", изтъкна Гейдаров. Що се отнася до участието на СОКАР Балкан в разширяването на газохранилището в Чирен, той отбеляза, че компанията е участвала в конкурс за провеждане на 3D сеизмични изследвания в газохранилището. \"Търгът приключи. Според неговите резултати СОКАР Балкан е заела второ място и е прекратила участието си в проекта\", заяви Гейдаров. България още през 2015 година представи на Азербайджан пакет от проекти за енергийно сътрудничество, припомня Тренд. България се надява да получи азербайджански газ по интерконектора Гърция-България, който ще бъде включен към Трансадриатическия газопровод (ТАР). Първоначалната мощност на интерконекторната връзка ще бъде 3 милиарда куб. метра газ. /БТА", "date": "2019.01.02", "title": "Азербайджанската СОКАР проучва дали да участва в хъба \"Балкан\""}
{"url": "https://www.dnevnik.bg/sviat/2019/01/02/3368614_germaniia_zapochva_godinata_s_nacionalna_stachka_na/", "text": "Близо 12 500 въоръжени шофьори и други служители на фирми за превоз на пари в брой в Германия са призовани от Ver.di - един от най-големите профсъюзи в страната, да започнат днес национална стачка, която може да продължи до петък. Така цялата първа работна седмица на новата година може да се окаже изпълнена със сериозни проблеми, засягащи зареждането на опразнени по празниците банкомати, преноса на приходите на търговци и други услуги. Причината е, че петте кръга на преговори с работодателите не дадоха резултат. \"Посланието ни към тях е ясно - ако не ни предложите нещо, по което има смисъл да преговаряме, стачката ще продължи\", каза за \"Ройтерс\" Арно Пюкес, водещият на екипа за преговори от страна на профсъюза. Настояването на Ver.di е да се увеличат заплатите с 250 евро на месец, както и да бъде изравнено в рамките на две години заплащането на служителите в бившата ГДР с това на колегите им в западната част на страната. В момента водачи и инкасо служители за броене на парите в Източна Германия получават 1800 - 2400 евро, докато колегите им на запад са с 2200 - 2900 евро месечна заплата, твърдят от профсъюза.", "date": "2019.01.02", "title": "Германия започва годината с национална стачка на инкасо фирми"}
{"url": "https://www.dnevnik.bg/bulgaria/2019/01/02/3368651_borisov_svikva_kabineta_na_zasedanie_v_purviia_raboten/", "text": "Редовното правителствено заседание ще се състои днес в първия работен ден на годината, каквито обичайно се провеждат всяка сряда. Премиерът Бойко Борисов свиква министрите на заседание, чийто дневен ред включва едва четири точки - рутинно одобряване на резултатите от участието на трима от тях в ресорни заседания с техни колеги от ЕС, и промяна в състава на комисията по прозрачност на лекарствата. За сравнение - на последното правителствено заседание за 2018 г. министрите отметнаха 30 точки, а преди Коледа - рекордните 64 точки. ", "date": "2019.01.02", "title": "Борисов свиква кабинета на заседание в първия работен ден на годината"}
{"url": "https://www.dnevnik.bg/bulgaria/2019/01/02/3368650_rabotnata_sedmica_na_novata_godina_zapochva_s/", "text": "Днес вятър ще се ориентира от запад-северозапад и ще се усили, в Дунавската равнина той ще е временно до силен. Облачността ще е е разкъсана, но след обяд ще започне да се увеличава и през нощта срещу четвъртък в западните райони ще превалява сняг. Максимални температури ще са между 4 и 9 градуса, в София около 4 градуса. Това е прогнозата на института по метеорология и хидрология за първия работен ден на Новата година. Над Черноморието ще има значителна висока облачност. Ще духа умерен западен вятър. Максимални температури 6 - 7. Температурата на морската вода е 7-8 градуса. Вълнението на морето ще бъде 2 бала. Над планините ще има променлива облачност, по-късно през деня вече значителна и на места ще има превалявания от сняг. Ще духа умерен северозападен вятър. Максимална температура на 1200 минус 1 - 0, на 2000 метра - около минус 7 градуса В четвъртък с умерен и временно силен вятър от северозапад, в Източна България от североизток ще нахлува студен арктичен въздух. Времето ще е облачно, още през нощта срещу четвъртък от югозапад ще започнат валежи от сняг, които през деня ще обхванат по-голямата част от страната. Температурите бързо и значително ще се понижат и преобладаващите максимални ще бъдат между минус 1 и 4 градуса. В петък от север валежите ще започнат да спират, най-късно в Рило-Родопската област и югозападните райони. Ще остане ветровито. Застудяването ще продължи.", "date": "2019.01.02", "title": "Работната седмица на Новата година започва с разкъсана облачност, вечерта застудява"}
{"url": "https://www.dnevnik.bg/bulgaria/2019/01/02/3368661_fandukova_i_putnite_shefove_shte_obsujdat_kak_shte_se/", "text": "Кметът на София Йорданка Фандъкова и ръководството на агенция \"Пътна инфраструктура\" ще обсъдят днес дали Северната скоростна тангента на София може да бъде изключена от списъка на пътищата, за които се изисква винетен стикер за леките автомобили. В профила си във \"Фейсбук\" преди ден Фандъкова изрази надежда, че такова споразумение ще бъде постигнато още днес. \"Уверена съм, че с АПИ ще намерим законен начин за промяната и тя ще е в полза на софиянци. Северна скоростна тангента е изключително важна за извеждане на трафика от центъра на града, в това число и на тежкотоварните автомобили. С оглед намаляване на задръстанията в града и подобряване на качеството на въздуха в София\", написа Фандъкова. Проблемът възникна след като с решение на правителството от декември пътят Калотина - София бъде кръстен магистрала \"Европа\", като  част от нея е и Северната скоростна тангента на столицата.  Първоначално беше обявено, че отсечката ще се ползва с винетка от 1 януари, но след недоволство на граждани беше обявен гратисен период. Най-силно засегнати биха били жителите на северните предградия на София. БСП пък използва случая да организира протести заради новото плащане и така да започне годината, в която в страната предстоят местни избори.", "date": "2019.01.02", "title": "Фандъкова и пътните шефове ще обсъждат как ще се ползва скоростната тангента"}
{"url": "https://www.dnevnik.bg/evropa/2019/01/02/3361631_rumunskoto_predsedatelstvo_zapochva_v_siankata_na/", "text": "Румъния поема председателството на Съвета на ЕС за пръв път откакто се присъедини към съюза. За страната моментът е чувствителен предвид острите критики  в последния монторингов доклад  на Европейската комисия,  приетата наскоро резолюция  на Европейския парламент, изразяваща сериозно безпокойство от политическата обстановка в страната, и  масовите протести  срещу управляващите миналата година. Половин месец преди началото на председателството лидерът на управляващата Социалдемократическа партия Ливиу Драгня  обвини Брюксел  в дискриминационно отношение към страната му и каза, че Румъния никога няма да приеме да бъде третирана като второкласна страна. В края на декември председателят на Европейската комисия Жан-Клод Юнкер  изрази съмнения  дали румънското правителство разбира какво значи да ръководи Европейския съюз през следващите шест месеца. В интервю за \"Политико\" новият министър по европейските въпроси Джордже Чамба настоя, че вътрешнополитическите вълнения трябва да се разглеждат отделно от подготовката за председателството, и отбеляза, че последното е в голяма степен в ръцете на дипломати и държавни служители. Румънското председателство поставя началото на новата \"тройка\" председателства, включваща също Финландия и Хърватия, и ще бъде последното от сегашния законодателен цикъл на Европейския парламент. Целта на т.нар. тройка е да има повече приемственост в политиките на страните председатели. През следващите шест месеца Букурещ ще бъде натоварен със сключването на споразумения по редица важни въпроси преди изборите за Европейски парламент през май, включително във връзка с излизането на Великобритания от ЕС в края на март. Очакват се освен това дълги преговори за многогодишната финансова рамка на ЕС за 2021-2027 г. Чамба обясни, че заради задаващите се евроизбори напредъкът в някои области може да бъде ограничен. Приоритетите Румънското председателство ще се фокусира върху четири основни приоритета под мотото \"Кохезия, обща европейска ценност\". Приоритетите са: - \"Европа на конвергенцията\", включваща конкурентоспособност, заетост и социални права, иновация и цифровизация, свързаност, климат и устойчивост - \"По-сигурна Европа\" - вътрешна сигурност и борба с престъпността и тероризма, ефективно управление на външните граници, добре функциониращо Шенгенско пространство, киберсигурност - \"Европа като по-силен глобален актьор\" - разширяване в Западните Балкани, отбранителни способности на ЕС, ефективност на действията на ЕС в страните от Източното партньорство, многостранен подход - \"Европа на общите ценности\" (демокрация, свобода, човешки права и зачитане на човешкото достойнство, солидарност, равни възможности, равенство между половете и социално правосъдие, борба с расизма, ксенофобията, антисемитизма, нетолерантността и популизма). Намиращият се от дълго време в застой пакет от мерки за миграцията е тежък, коментира министър Чамба. Румънското председателство ще опита да затвори досиетата за миграцията и убежището, \"но действителността е, че полезният период от време не е толкова дълъг\", допълва той. В началото на декември еврокомисарят по миграцията Димитрис Аврамопулос каза, че румънското председателство поема задачата спешно  да намери решения  по промените на правилата от Дъблин преди месец май.", "date": "2019.01.02", "title": "Румънското председателство започва в сянката на обтегнати отношения с Брюксел"}
{"url": "https://www.dnevnik.bg/analizi/2019/01/02/3362323_koridorite_na_vlastta_triabva_da_budat_provetreni/", "text": "- Мисля, че надеждите на обществото като цяло са насочени преди всичко към повишаването на благосъстоянието, на стандарта на живот. Това е естествено с оглед на факта, че въпреки ръста от около 4% на БВП през 2018 г. страната остава най-бедната в ЕС. Убеден съм, че отговорността за успеха е преди всичко лична. Но освен от действията на стопанските субекти, от тяхната предприемчивост, работоспособност и амбициозност просперитетът зависи в огромна степен и от институционалната рамка. И през третия мандат на г-н Борисов и ГЕРБ корупцията в публичния сектор има размери, които застрашават, за да не кажа частично обезсмислят фундаменталните принципи на демократичния политически ред. Например принципа на разделението на властите. Не мисля, че законът за държавния бюджет, в който са заложени щедри популистки мерки (повишаване на минималната работна заплата с 50 лв. – на 560 лв. от 1.01.2019 г., 10% увеличение на доходите в бюджетната сфера, повишаване на тавана на пенсиите и техния минимум – на 219 лв. от 1.07.2019 г., увеличението на заплатите на педагогическия персонал средно с 20%) ще утоли т.нар. глад за справедливост. - Да се върна на израза \"глад за справедливост\". Да, това е клише. Но дали изразът е лишен от съдържание? Загуба на време ли е да се говори за \"смяна на системата\"? Нека \"преведа\" понятията за тези, които се правят на разсеяни. Съдебната система остава арена на политически зависимости и боричкания. По данни на  \"Афис\" , публикувани в началото на декември, 20% имат доверие в съдебната система, а 68% не й се доверяват; 59% не вярват, че ще бъде осъдено поне едно от разследваните лица; 30% очакват присъда да има само за някои от тях, а едва 6% са убедени, че ще бъдат осъдени всички. Това е доста показателно в контекста на шумните показни арести – пиар акции, провеждани от КПКОНПИ. Данните за доверието в съдебната система до голяма степен кореспондират с тези от Европейското изследване на ценностите, представени през лятото на 2018 г. Здравеопазването се нуждае от спешна помощ. Едва завършили, младите лекари масово стремглаво напускат страната в търсене на достойно заплащане. В сферата на висшето образование има недъзи, които битуват там от десетилетия: формални конкурси за академични длъжности; покъртителна шуробаджанащина (например цели семейства, работещи в едно научно звено, в една катедра); фаворитизъм; тежка, нерационално организирана бюрокрация и т.н. Не мисля, че промените в Закона за развитие на академичния състав, приети през пролетта на 2018 г., ще излекуват тези язви. Разбира се, могат да се дадат и ред други примери, обясняващи какво поражда, възбужда този \"глад за справедливост\". Несериозно е да искаме от обикновения човек, излязъл на улицата, да обясни задълбочено как трябва да се променят \"системите\". Все едно да очаквате от болния, от пациента, сам да се диагностицира и отгоре на това да си предпише и терапия. Липсата на експертни познания, т.нар. проблем за гражданската компетентност, съвсем не означава, че протестиращите нямат основания; че, видите ли, не знаят къде ги боли, че не са прави, когато казват, че нищо в държавата не е наред. Така че, да, има енергия за протести. Възможен е римейк на ситуацията от зимата на 2013 г., когато г-н Борисов беше принуден да хвърли кърпата. Както се казва: три пъти – за щастие! - Днес България е член на НАТО и ЕС. Българинът вече не е изтерзано добиче в експериментална ферма, оградена с бодлива тел, от която се бяга с цената на живота. Положени бяха темелите на демократично общество. Но въпреки постиженията битието ни е заложник на мъчително противоречие. Изправени сме пред екзистенциален пъзел с диалектически измерения. Преходът хем е завършил, хем никога не е спирал. Времето хем тече линейно (както му е редът), случват се \"някакви хубави работи\", хем е замръзнало, застинало. Стрелките уж се движат по циферблата, а са спрели. Защото \"земният рай\" продължава да бъде някъде \"там\". Другаде. Не тук. А отвъд границите на страната.  Патриоти много. Но повечето масово милеят за другата България (\"тази пуста чужбина\").  Проблемът или, ако предпочитате – \"екзистенциалната българска драма\" – далеч не се корени само в ниските доходи. Връщам се на \"смяната на системата\" и \"глада за справедливост\". Накъдето и да хвърли поглед, българинът продължава да вижда, че по правило се издига не най-работливият, способният, начетеният и т.н., а \"нашият човек\", хитрецът. Комбинаторът. Законите и правилата, оказва се, са безкрайно обтекаеми. Те се моделират като пластилин, напасват се като блокчета LEGO според случая в името на личния/ корпоративния/партийния интерес. Дали ще използваме претенциозни изрази за това явление като \"фасадна демокрация\" или \"подражателна, куха нормативност\" е без значение. Призракът на зрелия социализъм е тук.  Естествено всички тези проблеми далеч не са \"натворени\" от ГЕРБ. Но с малки прекъсвания партията на г-н Борисов вече е на власт близо 10 г. Така че тъкмо на нея обществото все по-упорито, настоятелно задава и ще задава въпроса: успяхте ли да почистите поне мъничко Авгиевите обори?  Отговорът е по-скоро отрицателен. И да има някакъв прогрес, той е незабележим. Ефимерен. - БСП успя да постигне практически електорален паритет с ГЕРБ през последните месеци, но плати за това с цената на атакизацията. ДПС е в чудесна кондиция, след като най-опасният конкурент в цялата му близо 30 г. история – ДОСТ – отиде в небитието. В контекста на скандалите, които все повече тежат на кабинета \"Борисов 3\", на спадащата подкрепа за ГЕРБ, на ерозията на \"Обединените патриоти\", очаквам през 2019 г. предсрочни парламентарни избори. Без значение дали са заедно с европейските през месец май. По-късно или по-рано. Извънпарламентарната опозиция е разделена. Наблюдавам непрекъснато как привърженици на \"Да, България\" и ДСБ (които би трябвало да са съмишленици в \"Демократична България\") например продължават безсмислените дрязги помежду си. #КОЙ печели от това.  По темата за предсрочните избори. Опасенията са че, дори да изстреля други формации напред към министерските кресла, разходката до урните няма да доведе до прочистването на зловонните рани в институционалната тъкан. Тук съвсем не визирам прочутата мантра на г-н Борисов: \"Като не ме харесвате, ще ви управляват Нинова и Доган!\". Ако ДПС беше в ролята на опозиция, защо г-н Доган си купи ТЕЦ \"Варна\" за 3500 лв.? А какво става с делото за конфискация срещу Христо Бисеров (който беше окончателно оправдан)?  Всъщност Движението продължава да участва в разпределението на порциите. То управлява, но е надянало маската на опозиция, за да не провокира, да не дразни допълнително и без това силните настроения в обществото срещу \"модела ДПС\". Но, изглежда, все по-често се чувства прекрасно и без тази маска. През 2018 г. обръчите на ДПС са безсрамно изложени на показ, телесата му са по-оголени и разпознаваеми с невъоръжено око дори от времето на тройната коалиция БСП-НДСВ-ДПС. Така че заклинанието на негативната стабилност \"по-добре ние, отколкото те\" вече не работи. Въздухът в коридорите на властта е застоял. Те трябва да бъдат проветрени.  Трябва да бъде ясно обаче също така, че една нова властова шапка – каквато и да е тя – няма как да промени като с магическа пръчка изоснови обществото към по-добро. Докато избирателите масово залитат, увличат се по батмани, шоумени, журналисти с музикални наклонности, ловци на мигранти и джендъри или други новоизлюпени шарлатанчета, резултатите няма да са драматично различни. Най-голямата надежда, която можем да имаме, е в \"порастването\" на електората. В осъзнаването и поемането на бремето на отговорността, която, както казах, винаги е лична. А излизането от пубертета зависи от това дали сме си научили урока след поредното опарване на политическия котлон.  - Докато не се научат горчивите уроци от миналото, никакво ново обединение вдясно няма да има особена тежест в политическата система. Предстои да видим как извънпарламентарната опозиция ще се представи на европейските избори през май 2019 г. Ако т.нар. традиционна десница успее да се пребори поне за един мандат, да има поне един евродепутат, това ще даде тласък на един нов проект. Ще даде тяга и за местните избори през есента. Но на европейските избори практически електоралният праг е около 6%, по-висок е от този на националните. Впрочем изборите през май ще бъдат тест за всички партии, а за някои от тях и Рубикон.  - Автор на т.нар. Визия за България спокойно може да е и Волен Сидеров. Но БСП всъщност се завръща към своите корени. Така че ако новото ляво минава под лайтмотива \"Нинова - българският Орбан\", това всъщност е зле забравеното старо. - Никога не съм бил привърженик на фатализма. Например, за да се \"случат\" предсрочните парламентарни избори, трябва някой да ги предизвика. Но броят на заинтересуваните се увеличава. С всеки изминал ден.", "date": "2019.01.02", "title": "Коридорите на властта трябва да бъдат проветрени"}
{"url": "https://www.dnevnik.bg/sport/2019/01/02/3368742_grigor_dimitrov_stigna_chetvurtfinalite_v_brizbein/", "text": "Григор Димитров достигна до четвъртфиналите на турнира в Бризбейн. Българският тенисист се наложи с 6:3, 6:4 срещу австралиеца Джон Милман в първия си мач за календарната година. Следващият му съперник в надпреварата ще е Кей Нишикори. Японецът, който е втори в схемата, победи със 7:5, 6:2 Денис Кудла. Малко след победата си Димитров записа и загуба, но в турнира на двойки. С партньора му Райън Харисън паднаха с 2:6, 5:7 срещу поставените под №4 Раджив Рам и Джо Солзбъри. В мача си срещу Милман българинът игра стабилно до средата на втория сет и след 6:3, 4:1 вървеше към убедителен успех. Тогава обаче се появи проблем, но шестият в схемата намери решение и се справи. Димитров изигра добре първия сет, като беше стабилен на начален удар. Той спечели 12 от 14-те разигравания при вкаран първи сервис и осем от 13 при вкаран втори, като не даде нито една възможност да бъде пробит. В шестия гейм българинът направи пробив на нула и това го отведе към успеха в сета. Той продължи уверено в мача и с нови два пробива поведе с 4:1. Тогава се появи проблем, след като Милман изненадващо върна и двата пробива след оспорвани геймове и изравни. Последва мигновен отговор на Димитров, който проби за 5:4 и с убедителен финален гейм приключи мача за малко под час и половина.", "date": "2019.01.02", "title": "Григор Димитров предизвика себе си, но продължава в Бризбейн"}
{"url": "https://www.dnevnik.bg/bulgaria/2019/01/02/3368745_idva_stud_no_bez_ekstremno_niski_temperaturi/", "text": "Идващи от Северния полюс въздушни маси ще понижат сериозно температурите в страната от утре, но не се очакват екстремно ниски температури, каза днес по Би Ти Ви Анастасия Стойчева от Националния институт по метеорология и хидрология. Тя допълни, че в минали години през януари термометрите са падали до минус 25 - минус 30 градуса. Сега минималните температури ще стигнат до минус 12 градуса, а на места и малко по-ниски. От утре дори максималните температури ще са под нулата. Очакват се също силен вятър и валежи от сняг, но в незначителни количества. По-сериозни валежи ще има в Рило-Родопската област. Според данните към момента студът ще се задържи до сряда-четвъртък следващата седмица, като единствено в неделя времето ще е малко по-меко.", "date": "2019.01.02", "title": "Идва студ, но без екстремно ниски температури"}
{"url": "https://www.dnevnik.bg/sviat/2019/01/02/3368746_broiat_na_jertvite_na_eksploziiata_v_magnitogorsk/", "text": "Броят на загиналите под развалините на частично срутилата се сграда в Магнитогорск достигна 11, включително едно дете, след като под развалините бяха открити още две тела, предаде ТАСС, цитирана от БТА. По-рано беше съобщено, че  под развалините са били открити общо 9 тела , където на 31 декември експлозия предизвика рухването на цял вход на 10-етажен жилищен блок в Русия. Общо бяха спасени шестима души, сред които две деца. Всички пострадали са откарани в болница. Трийсет души все още са в неизвестност, а десетки бяха евакуирани от пострадалата и съседни сгради. Руският следствен комитет смята за най-вероятна версията за експлозия на битов газ. Спасителните работи продължават и днес, но въпреки извършеното през нощта допълнително демонтиране на опасни конструкции все още съществува опасност за живота на спасителите, което забавя работата, заяви говорител на министерството на извънредните ситуации", "date": "2019.01.02", "title": "Броят на жертвите на експлозията в Магнитогорск достигна 11"}
{"url": "https://www.dnevnik.bg/skorost/2019/01/02/3368757_sistemata_za_elektronni_vinetki_dava_greshki_no_ne_se/", "text": "Системата за продажба на електронни винетки през автомати за самообслужване, интернет сайт и мобилно приложение е възможно да дава грешки, защото е нова, но не може да се каже, че се е сринала. Това единодушно обявиха днес председателят на управителния съвет на Агенция \"Пътна инфраструктура\" Светослав Глосов, който гостува в Би Ти Ви, и членът на УС на агенция Дончо Барбалов, говорил по \"Нова телевизия\". От вчера, когато електронните винетки влязоха в сила, имаше редица сигнали за проблеми. Най-общо те са свързани с невъзможност да се купи електронен стикер, продажба на две винетки за един автомобил и липса на потвърждение за конвертиран хартиен стикер в електронен. Според Дончо Атанасов може да има единични случаи на двойна продажба на винетка, но има и вариант да се поиска възстановяване на парите. Той е на мнение, че проблемът с потвърждаването на конвертирането ще се изчисти. Инж. Светослав Глосов пък коментира, че на база пуснатите в социалните мрежи снимки вижда невъзможност да се купи винетка заради неправилно въведени данни. Той не изключи възможността да има и технически проблеми на определени терминали, но подчерта, че за срив на системата не може да се говори. \"280 хиляди електронни винетки са продадени вчера по всички канали. Когато попаднете на банкомат, който не работи, значи ли, че банковата система се е сринала\", беше коментарът на Глосов пред Би Ти Ви. Той допълни, че от 17 декември, когато започна продажбата на електронните винетки, от тях са събрани 1.5 млн. лв. Коментирайки контрола на пътя, Глосов каза, че колите на т.нар. тол-полиция са по пътищата от вчера, но от днес ще започне налагането на глобите. Идеята е автомобилите да следят за нарушители на местата, където няма камери, като до края на месеца във всички областни пътни управления ще има коли за контрол. Началникът на пътната агенция припомни, че след последните промени в закона служителите на тол-полицията могат да спират автомобили и водачите трябва да свикнат с това. Инж. Светослав Глосов прие критиките, че липсва лесно разбираема карта, която да показва за ползването на кои пътни участъци трябва да се плаща. Такава щяла да бъде направена скоро. Без винетки вероятно ще се кара по старото Околовръстно, но не и по Северната скоростна тангента Коментирайки темата с нуждата на винетка,  за да се ползва Северната скоростна тангента на София , инж. Дончо Атанасов обяви, че тя никога не е планирана като градски булевард, а като участък от републиканската пътна мрежа, по който да се изнесат камионите. Позицията на АПИ е, че без винетка може да се ползва северната част на Околовръстния път, към който са и основните връзки към крайградските райони на столицата. Атанасов обясни, че  на планираната днес среща  с представители на общината ще се прецизира режимът за ползване на пътищата във всички крайградски части, но отстъпки за Северната тангента едва ли ще бъдат направени. С тази позиция не се съгласи зам.-кметът на София Дончо Барбалов, който коментира пред \"Нова телевизия\", че София може да се окаже единственият град в света с платен път в средата му. 2023 трябва да е готова цялата \"Струма\", а през 2024 - \"Хемус\" Коментирайки бъдещите разширения на магистралите, инж. Светослав Глосов обясни, че по план до 2023 година трябва да е готова цялата \"Струма\". Още през 2021 г. е възможно да се пусне движението в отсечката от Благоевград до Симитли. Срокът за пълното завършване на \"Хемус\" е 2024 година, каза още Глосов. Той приветства решението на кабинета да задели пари за нейния строеж в специална сметка. Това щяло да съкрати срока за изграждането на магистралата поне с една година. Според Глосов заделянето на парите по сметка не е начин да се заобиколи Законът за обществените поръчки. Той е уверен, че има и достатъчно гаранции, че средствата ще се усвояват целево.", "date": "2019.01.02", "title": "Системата за електронни винетки дава грешки, но не се е сринала, смятат от пътната агенция"}
{"url": "https://www.dnevnik.bg/na_put/2019/01/02/3368545_veneciia_opitva_da_se_zashtiti_s_vhoden_bilet/", "text": "Туристите, пристигащи във Венеция, ще плащат повече пари на общината чрез добавка към билета за използваното от тях превозно средство, която да замени сегашната туристическа такса, съобщи вестник \"Република\", цитиран от БТА. Това следва от приети в последните дни на 2018 г. промени в бюджета на страната. Подобно на Еолийските острови в Сицилия и на остров Елба в Тосканския архипелаг, сега и туристите, които посещават Венеция, ще трябва да плащат входен билет. Сумата ще варира между 2.5 и 5 евро (според сезона) и ще замени настоящата туристическа такса. Данъкът би могъл да достигне дори 10 евро през силния сезон, което би могло да сложи край на масовия туризъм. Желанието на кмета на Венеция Луиджи Бруняно се превърна в реалност благодарение на изменение в бюджетния закон, в който се въвежда възможността да се приложи плащане на вноска за всеки, който влиза \"с какъвто и да е превозвач\". Луиджи Бруняно написа в \"Туитър\", че ще бъде обсъден балансиран правилник, който да защитава \"всеки, който живее, учи и работи на наша територия\". Таксата ще се използва най-вече за финансиране на разходите за почистване на града, борещ се с нашествието на милиони посетители. Туристите ще трябва да плащат допълнителна такса към билета за авиокомпаниите, корабите или наземния транспорт, който ще използват, за да стигнат до Венеция, а самите превозвачи или туристическите агенции ще прехвърлят парите на общината. Администрацията се надява, че по този начин ще може да получи по-сериозни приходи. В момента милиони туристи посещават града само за по един ден, не се настаняват там и не плащат туристическата такса. Според първоначалните оценки от \"таксата за кацане\" се очакват приходи между 40 и 50 милиона евро. В същото време туристическата такса, която плащат посетителите, които използват хотелската база във Венеция, генерира приходи от над 30 милиона евро (33 милиона евро през 2018 година).", "date": "2019.01.02", "title": "Венеция опитва да се защити с билет за вход"}
{"url": "https://www.dnevnik.bg/evropa/2019/01/02/3368758_germaniia_vuvede_treti_pol_za_interseksualnite_hora_v/", "text": "Интерсексуалните хора в Германия вече могат да се определят като такива в официални документи, предаде Би Би Си. Хората, които не отговарят на биологичното определение за мъж или жена, сега имат възможност да изберат трета категория - \" друг \". Посочилите тази опция ще се нуждаят от лекарско удостоверение, за да извършат регистрацията. Интерсексуалните хора са родени с мъжки и женски полови характеристики, които се проявяват или веднага след раждането, или на по-късен етап в живота. През последните години и други държави одобриха закони в същата посока. Австрийският конституционен съд взе решение, подобно на германския,  през юни , а Австралия, Нова Зеландия, Малта, Индия и Канада приеха сходни мерки. По данни на ООН до 1.7% от световното население се раждат с интерсексуални характеристики, почти същият брой като родените с червена коса хора. През 2013 г. Германия разреши на интерсексуалните хора да избират дали да посочат мъж или жена като пол. През 2017 г. обаче конституционният съд на страната  даде на депутатите  от долната камара срок до края на 2018 г. да гласуват за легално използване на графа за \"трети пол\" в регистрите за ражданията наред с думите \"мъжки\" и \"женски\". Досегашното изискване да се посочва само един от двата пола бе счетено за нарушение на правото на личен живот и на забраната на дискриминацията. Миналия месец  германският парламент  одобри закона и той влезе в сила на 1 януари. Реформата бе извършена от широката коалиция на консерваторите и социалдемократите. Тя бе критикувана, защото по настояване на консерваторите промяната на акта за раждане може да стане само след представяне на лекарско удостоверение. При дискусиите на ниво комисия това правило бе донякъде облекчено за извънредни случаи, при които е достатъчно лицето да представи клетвена декларация, посочва ДПА, цитирана от БТА.", "date": "2019.01.02", "title": "Германия въведе \"трети пол\" за интерсексуалните хора в официалните регистри"}
{"url": "https://www.dnevnik.bg/sviat/2019/01/02/3368760_taivan_shte_stane_chast_ot_kitai_dori_ako_triabva_da/", "text": "Пекин отказва да изключи възможността за употреба на сила спрямо Тайван, заяви китайският президент Си Цзинпин, цитиран от \"Франс прес\", предаде БТА. Той подчерта, че страната ще бъде обединена отново. Пекин \"си запазва правото да прибегне до всички необходими средства\" срещу външните сили, които възпрепятстват мирното обединение на Китай и подкрепят сепаратистки действия, предупреди китайският президент в тържествена реч. \"Никой не може да промени факта, че Тайван е част от Китай и че хората от двете страни на Тайванския проток трябва да се стремят към повторно обединение\", подчерта Си Цзинпин в речта си по повод 40-ата годишнина от \"Обръщението към тайванските съотечественици\", довело до подобряване на отношенията, отбелязва \"Ройтерс\". Остров Тайван и континенталната Китайска народна република се управляват отделно от 1949 г., когато приключва гражданската война и комунистите получават властта в Пекин. Китай смята острова за своя провинция и призовава за повторно обединение, припомня АФП. Въпреки подобряването на отношенията през последните 40 години китайските власти продължават да заплашват с употреба на сила, за да възстановят суверенитета си, ако Тайпе обяви независимост, или в случай на външна намеса. \"Независимостта на Тайван може да доведе само до безизходно положение\", предупреди Си. \"Китай трябва и ще бъде обединен отново\". \"Мирното решение на тайванския въпрос е сигурен път към запазване на сигурността и мира в региона и поощряване на всеобщото развитие в интерес на сънародниците\", подчерта китайският президент. Той посочи, че мирното взаимодействие трябва да бъде подкрепяно и от двете страни, отбелязва ТАСС.", "date": "2019.01.02", "title": "Тайван ще стане част от Китай, дори ако трябва да се употреби сила, заяви Си Цзинпин"}
{"url": "https://www.dnevnik.bg/zdrave/2019/01/02/3368763_gripnata_obstanovka_ne_e_epidemichna_zaiavi_todor/", "text": "В момента разпространението на грип е засилено, но обстановката не е епидемична. Повишение на грипните заболявания се очаква към края на януари със стойности, близки до епидемичните. Това каза в ефира на Би Ти Ви директорът на Центъра по заразни и паразитни болести проф. Тодор Кантарджиев. По думите му в края на миналата година са регистрирани 11 вируса на грип, като в Европа най-често срещан е така нареченият свински грип, който се разпространява по-бързо и засяга предимно хора в работоспособна възраст. Единствено Швеция и Турция са в предепидемична обстановка. \"На 10 хил. болни един развива възпаление на главния мозък, този тип на грипа е характерен за възрастни хора, а симптомът е главоболие, загуба на съзнание и дезориентация. Другото тежко усложнение на грипа е между 2 и 3 хил души, започва с начална дихателна недостатъчност, синя кожа и недостиг на въздух\", каза той и добави, че най-уязвими са бременните и възрастните хора. Проф. Тодор Кантарджиев заяви, че в момента у нас се развиват и множество други респираторни вируси. \"Грипът е с по-кратък инкубационен период и настъпва в рамките на два-три часа, което и го отличава от обикновените вирусни инфекции\", каза той.", "date": "2019.01.02", "title": "Грипната обстановка не е епидемична, заяви Тодор Кантарджиев"}
{"url": "https://www.dnevnik.bg/evropa/2019/01/02/3368764_kmetut_na_london_razgnevi_privurjenicite_na_brekzit_s/", "text": "Кметът на Лондон Садик Хан посвети зарята за посрещането на 2019 г. при прочутото виенско колело \"Лондонско око\" на гражданите на Европейския съюз, които живеят в британската столица. Думите \"Лондон е отворен\" бяха произнесени на седем езика (английски, френски, немски, италиански, полски, румънски и испански) при пускането на фойерверките. Кметът определи събитието, по време на което \"Лондонското око\" бе осветено в синьо и жълто (цветовете на знамето на ЕС), като част от по-широкото послание към Европа, че столицата ще остане отворена и гледаща навън след Брекзит, посочва \"Гардиън\". Фразата \"Лондон е отворен\" често е използвана от кмета на Лондон, който е против Брекзит и е призовавал за втори референдум. По време на празненството имаше музикални изпълнения на европейски творци. \"Ние според мен сме един от най-великите градове в света, една от причините да сме един от най-великите градове в света е приносът на европейците\", заяви Хан. \"Мисля, че многообразието е сила\", допълни той. По думите му шоуто е имало за цел да \"покаже на света, докато ни гледа, че ще продължим да сме с широк кръгозор, гледащи навън, плуралисти\". Макар чувствата му вероятно да са споделяни от голяма част от лондончаните, предвид че столицата гласува за оставане в ЕС, шоуто си навлече критики от по-войнствено настроените привърженици на Брекзит. Според консервативния депутат Андрю Бриджън посланието е било \"предателство на демокрацията\". Роджър Хелмър, бивш депутат на консерваторите, написа в \"Туитър\": \"Докато Великобритания е приклещена в критични преговори с Брюксел, Садик Хан избира да покаже флага на другата страна на \"Лондонското око\". Щяхме ли да покажем аржентинския флаг по време на войната за Фолклендските острови?\".", "date": "2019.01.02", "title": "Кметът на Лондон разгневи привържениците на Брекзит с новогодишно светлинно шоу (видео)"}
{"url": "https://www.dnevnik.bg/sviat/2019/01/02/3368768_hiliadi_protestiraha_v_honkong_sreshtu_kitaiskite/", "text": "Хиляди демонстрираха в Хонконг с настояване за демокрация, спазване на основните права и даже независимост от Китай, предаде агенция \"Ройтерс\". Според организаторите на новогодишната проява в нея са участвали 5500 човека, докато от полицията казаха, че участниците са били 3200. На манифестацията се издигаха лозунги за подновяване на замрелите демократични реформи и за борба срещу \"политическите репресии\" от страна на Пекин. \"Като погледнем назад към годината, която отмина, това беше много лоша година.  Върховенството на закона  се срива\", каза Джими Шам, един от организаторите на протеста. През 2018 г. Великобритания, САЩ и други държави изразиха загриженост по повод голям брой случаи, които според тях подкопават доверието в свободите и автономията на  Хонконг  под китайско управление. Отбелязваха се арести на активисти, забрана на политическа партия за независимост, лишаване на активисти от право да се кандидатират в местни избори, както и изгонването на един западен журналист, припомни агенция \"Ройтерс\".", "date": "2019.01.02", "title": "Хиляди протестираха в Хонконг срещу китайските репресии"}
{"url": "https://www.dnevnik.bg/biznes/2019/01/02/3368767_obiavite_za_prodajbi_na_domashno_vino_sa_zabraneni/", "text": "Вече е в сила забраната за продажба на вино с обяви и съобщения включително и в интернет. Тя е записана в Закона за акцизите и данъчните складове и действа от началото на 2019 г. и на практика се отнася до продажбата на произведени в домашни условия и за лични нужди напитки. Изменението бе гласувано в началото на ноември в Народното събрание чрез текстове в преходните и заключителните разпоредби на Закона за корпоративното подоходно облагане. Забранява се публикуването на обяви и съобщения, включително в електронен вид, чрез които се предлагат за продажба акцизни стоки, както и отпадъците от тютюн. Забраната не включва продажбата на алкохолни напитки чрез електронен магазин, когато стоките са с бандерол, когато такъв е задължителен или дължимият акциз е платен. Текстовете предвиждат собствениците на електронни издания, в които са се появили такива обяви, да ги премахнат до 3 дни от публикуването им и да контролират публикуването на подобни обяви включително чрез забрана на достъпа от съответните IP адреси.  Когато информацията не е свалена в тридневен срок от нейното публикуване, директорът на Агенция \"Митници\" или оправомощено от него лице издава решение за временно спиране (блокиране) на достъпа до съответните интернет страници. Срокът за спиране на достъпа до интернет страниците е от седем дни до един месец. Глобата за публикуващите подобни обяви е от 500 до 1000 лв.", "date": "2019.01.02", "title": "Обявите за продажби на домашно вино са забранени"}
{"url": "https://www.dnevnik.bg/detski_dnevnik/2019/01/02/3368787_muzeiko_gostuva_na_plovdiv/", "text": "През 2019 година детският научен център \"Музейко\" ще се настани в Европейската столица на културата с любопитни научни открития, които ще дадат отговор на въпросите: Кои са децата изобретатели? Кога е създадена първата двоична азбука? Кога телефонът е станал \"телефон\" и случайно ли е открит телевизорът? От 13 януари изложбата \"Еврика\", която ще срещне гостите на града с открития на 19 и 20 век, ще е подредена в регионалния исторически музей в на ул. \"Ангел Букорещлиев\" 14 (Сахат тепе). Чрез интерактивните инсталации на експозицията децата ще могат да експериментират и най-важното – да научат, че може да грешат, докато превръщат добрите идеи в работещ механизъм. \"Музейко\" ще разкрие как работи фонографът, защо шантавият пластилин и фризбито са сред най-смешните изобретения и как летателният балон издига братята Монголфие високо в небето. Повече информация можете да откриете  тук  и  тук .", "date": "2019.01.02", "title": "\"Музейко\" гостува на Пловдив"}
{"url": "https://www.dnevnik.bg/sport/2019/01/02/3368786_tomas_bah_dade_znak_che_rusiia_niama_da_bude_nakazvana/", "text": "Президентът на МОК Томас Бах даде знак, че Русия няма да бъде наказвана за олимпийските игри в Токио 2020. Думите му дойдоха след  неспазения краен срок за осигуряване на достъп до данните от московската антидопингова лаборатория . Представянето на данните пред Световната антидопингова агенция (WADA) беше ключово условие при връщането на правата на Руската антидопингова агенция (РУСАДА) през септември. Русия получи срок до 31 декември, но не го изпълни. Бах обяви, че Руският олимпийски комитет вече е бил наказан достатъчно сурово за допинг нарушенията. По думите му, от една страна, всички виновни институции са били санкционирани, а от друга - чистите спортисти са били допуснати да участват в зимните игри в Пьонгчанг. \"По този начин осигурихме справедливост за чистите спортисти без значение от паспортите им. С изключването от зимните игри в Пьонгчанг Руският олимпийски комитет изтърпя наказанието си, докато в други организации все още текат процедури\", заяви Бах. Президентът на WADA Крейг Рийди реагира остро на пропуснатия срок за осигуряване на достъп до данните. Той определи, че е \"горчиво разочарован\".", "date": "2019.01.02", "title": "Томас Бах даде знак, че Русия няма да бъде наказвана за Токио 2020"}
{"url": "https://www.dnevnik.bg/sport/2019/01/02/3368788_fotogaleriia_bostun_specheli_zimnata_klasika_v_hokeia/", "text": "Бостън бруинс\" победи \"Чикаго блекхоукс\" с 4:2 в \"Зимната класика\" от Националната хокейна лига (НХЛ). Срещата се проведе на стадиона на колежанския тим по американски футбол \"Нотр дейм\" в Индиана и беше наблюдаван от 76 126 души.", "date": "2019.01.02", "title": "Фотогалерия: Ледени вълнения със \"Зимната класика\" в хокея"}
{"url": "https://www.dnevnik.bg/razvlechenie/2019/01/02/3368765_prez_2019_uudstok_shte_otbeleji_svoiata_50-a_godishnina/", "text": "Петдесет години след като музикалният фестивал \"Уудсток\" се превърна в един от символите на хипи културата, през август тази година на същите полета, северно от Ню Йорк, ще бъде организирано специално събитие, насочено към различните поколения, писа \"Ройтерс\". Тридневният фестивал за \"музика, култура и общност\" ще отбележи \"златната годишнина на историческото място на фестивала \"Уудсток\" от 1969\", обявиха oт  организацията с нестопанска цел The Bethel Woods Сenter . В момента тя притежава 15 хектара от въпросното поле, на което се провежда първото издание преди точно 50 години. Обявеното тържество, което ще е между 16 и 18 август, се готви да привлече с програмата си колкото се може повече поколения. Ще има изпълнения на живо от различни изпълнители - както утвърдени, така и новоизгряващи, от различни жанрове и десетилетия, както и разговори с водещи футуристи и технологични експерти. Все още обаче няма обявени конкретни имена. Партньор в организацията са концертните промоутъри от Live Nation. Първото издание на \"Уудсток\" през 1969 г. е обявено като \"три дни на мир и музика\". В него участват над 30 изпълнители, сред които са Джими Хендрикс, Джанис Джоплин, The Who, The Band и Grateful Dead. Те излизат пред публика от около 400 хил. души, повечето от които гледат безплатно и къмпингуват в калната околност. Фестивалът е документиран във филма на Майкъл Уадли \"Уддсток\", излязъл през 1970 г. и спечелил \"Оскар\". Макар да е известен като Уудсток, фестивалът всъщност се провежда в Бетел на около 110 км южно от Уудсток и на около 144 км северно от Ню Йорк сити. Събитието на The Bethel Woods обаче няма връзка с Майкъл Ланг - промоутъра на фестивала от 1969 г., който също сподели, че възнамерява да отбележи 50-годишнината, но все още не е обявил конкретни планове за това. Подобни юбилейни събития са правени още през 1994, 1998 и 1999 г. През 2009 г. пред \"Ню Йорк таймс\" авторът на идеята за фестивала коментира Арти Корнфелд коментира: \"Не може да има друг \"Уудсток\", защото не може да бъде повторен един шедьовър на изкуството. Той беше антибизнес и антикапиталистически. Днес повечето от фестивалите използват проблемите на хората, за да правят пари.\" Тогава изданието допълни, че безредиците, избухнали на концерта през 1999 г. заради комерсиализацията, скъпотията и лошата организация, попариха надеждите за юбилеен фестивал по случай  40-ата годишнина . Сега е ред да видим дали е възможно да се организира 50-годишнината. Много от оригиналните изпълнители на първото му издание през 1969 г. вече не са сред живите. Онези, които пък продължават музикалната си кариера, макар и на възраст над 70 години, са американската певица, композитор и активист Джоан Бейз, Роджър Долтри и Пийт Таунсенд от The Who, Дейвид Кросби, Нийл Йънг, Греъм Наш и Стивън Стилс от \"Кросби, Стилс, Наш и Йънг\".", "date": "2019.01.02", "title": "През 2019 \"Уудсток\" ще отбележи своята 50-а годишнина"}
{"url": "https://www.dnevnik.bg/bulgaria/2019/01/02/3368801_kratki_novini_muj_e_otkrit_murtuv_v_hotel_v_pamporovo/", "text": "Български туристи на остров Тасос не успели да се приберат навреме заради лошо време Група от 52-ма българи, решили да прекарат Нова година на гръцкия остров Тасос, все още не може да се прибере в страната. Това съобщи Министерството на туризма, което проверява случая със забавеното отпътуване. По план туристите трябвало да се приберат на 1 януари в България, но заради лошо време в района на острова групата не е успяла да си тръгне от Тасос дори с последния за деня ферибот, който бил в 19 ч. Днес те са успели да се придвижат до българо-гръцката граница. Фирмата организатор на пътуването е ЕТ \"Светла Младенова - Поход\". Компанията е подсигурила вчера допълнителна нощувка на българската група, като всички са били настанени в същия хотел, в който са прекарали новогодишната вечер. От министерството уточняват, че до момента няма постъпила жалба от туристи от групата. Проф. д-р Цекомир Воденичаров е предложен за награждаване с орден \"Св. Св. Кирил и Методий\" Правителството предлага на президента на да издаде указ за награждаване на проф. д-р Цекомир Воденичаров, дмн, с орден \"Св. Св. Кирил и Методий\" огърлие за значимия му принос в областта на медицинската наука и в утвърждаването на факултетите по обществено здраве в системата на висшето образование в България. Мъж е открит мъртъв в хотел в Пампорово В първия ден на новата година в апартамент на хотел в курорта Пампорово е открит мъртъв 40-годишен мъж. Сигналът в полицията е подаден около 12:30 ч., съобщиха от ОДМВР - Смолян. По първоначални данни няма следи от насилие. На мястото на инцидента е извършен оглед и е образувано досъдебно производство.", "date": "2019.01.02", "title": "Кратки новини: Мъж е открит мъртъв в хотел в Пампорово"}
{"url": "https://www.dnevnik.bg/biznes/2019/01/02/3368823_srokut_za_podavane_na_oferti_za_koncesiiata_na/", "text": "Срокът за подаване на оферти за концесията на летище София е удължен за четвърти път –  вместо до 29 януари  оферти може да се подават до 16.30 часа на 5 февруари. Информацията беше потвърдена пред \"Дневник\" от Министерството на транспорта, а решението е взето на 26 декември. Има и промени в концесионния договор - трето лице с финансови възможности (банка) ще може да стане страна в него. Максималният размер на неговата отговорност е 200 млн. лв. Гаранциите за изпълнение на строителство са 10% от планираните дейности за 5 г., а максималната за дейността на концесионера е 15 млн. евро. Тръжните условия са подготвени с помощта на Световната банка и Европейската банка за възстановяване и развитие, които значително завишиха изискванията спрямо бъдещите кандидати и увеличиха концесионното плащане спрямо първата прекратена процедура от служебния кабинет на Огнян Герджиков, назначен от президента Румен Радев. Първоначалният срок за подаването на оферти беше до 22 октомври, но след встъпването си в длъжност новият транспортен министър Росен Желязков удължи срока с един месец – до 22 ноември. Това стана в деня, в който британският оператор на летището в Манчестър  MAG обяви официално , че ще подаде оферта в партньорство с китайската държавна компания BCEG. След това срокът периодът отново беше удължен - до 29 януари. Концесията е за срок от 35 години с възможност за удължаване. Бъдещият концесионер трябва да изгради нов трети терминал на летището, да разшири втория и евентуално да построи нова писта за срока на концесията. Трябва да бъдат инвестирани най-малко 1.17 млрд. лв. (600 млн. евро). Авансовото концесионно плащане е минимум 550 млн. лв. без ДДС.", "date": "2019.01.02", "title": "Срокът за подаване на оферти за концесията на летище София е удължен за четвърти път"}
{"url": "https://www.dnevnik.bg/sviat/2019/01/02/3368827_katastrofa_na_vlakove_zatvori_most_mejdu_datski/", "text": "Инцидент на жп мост уби поне шестима души в Дания, съобщи жп компанията DSB, цитирана от агенция \"Ройтерс\". Тежките бури пречат на спасителните служби да стигнат до моста, който се намира между двата големи острова Шеланд и Фюн. Той е затворен за движение. Според първоначални информации става въпрос за катастрофа между пътнически и товарен влак.", "date": "2019.01.02", "title": "Катастрофа на влакове затвори мост между датски острови, има загинали"}
{"url": "https://www.dnevnik.bg/sviat/2019/01/02/3368832_velikobritaniia_shte_vurne_armiiata_si_v_jugoiztochna/", "text": "Великобритания планира да построи две нови военни бази в Карибите и Югоизточна Азия след Брекзит. Това съобщи министърът на отбраната Гавин Уилямсън в интервю за в. \"Телеграф\". Той обясни, че този план е част от стратегията на Великобритания да се превърне в  \"глобален играч\" , увеличавайки ролята си на международната сцена. Така Лондон ще промени стратегията си от шестдесетте години да не се намесва в региона \"източно от Суецкия канал\". Великобритания трябва да  напусне ЕС  на 29 март  тази година  независимо дали е постигнала  споразумение с Брюксел  за бъдещите отношения. След инфарктни седмици на преговори и вътрешни раздори през декември премиерът Тереза Мей отложи парламентарното гласуване на споразумението за януари.", "date": "2019.01.02", "title": "Великобритания ще върне армията си в Югоизточна Азия и Карибите след Брекзит"}
{"url": "https://www.dnevnik.bg/biznes/2019/01/02/3368825_zemedelskoto_ministerstvo_predlaga_na_stopanite/", "text": "Министерството на земеделието ще направи анкета сред земеделските стопани дали са съгласни да участват във финансирането на борбата с градушките. Това съобщава в интервю за \"24 часа\" ресорният министър Румен Порожанов. Обработващите земи ще бъдат попитани дали са съгласни да плащат по около 70-75 ст. на декар вноска, с която да се финансира дейността по защита от градушки. Това се налага, след като застрахователите са отказали да внасят 0.79% от стойността на всяка сключена полица по три вида застраховки, като така се акумулират средства за противоградова защита. Ако застрахователите са се съгласили да участват, вноската за стопаните се е предвиждало да бъде 50 ст. на декар. Идеята за този начин на финансиране беше обсъждана през пролетта. Порожанов напомня, че държавата така или иначе всяка година харчи по 14-15 млн. лв. годишно за издръжка на Агенцията за борба с градушките, но са нужни повече средства, тъй като охраняваната от нея площ вече е 17 млн. декара. \"Нормално е рискът да се споделя, подобни схеми има и в други държави\", обяснява министърът.", "date": "2019.01.02", "title": "Земеделското министерство предлага на стопаните по-висока вноска за защита от градушки"}
{"url": "https://www.dnevnik.bg/sport/2019/01/02/3368841_video_s_hitrost_kum_kosha_ili_kak_se_belejat_vajni/", "text": "Когато нямаш свободен съотборник... подаваш си топката в гърба на съперник. До този хитър ход прибегна Бен Симънс от \"Филаделфия севънтисиксърс\" при победата над \"Лос Анджелис клипърс\" със 119:113. Гардът реализира решителен кош 14.1 секунди преди края на мача. \"Филаделфия\" имаше владение на топката в близост до коша на домакините от Лос Анджелис, но никой съотборник на Симънс не се откри. Докато Сидариъс Торнуол беше с гръб към него и следеше дали съперник ще се освободи от заслон, Симънс удари топката в гърба му и се устреми към коша. Изпълнението на Симънс бързо привлече вниманието в Youtube и попадна в класацията на вечерта, изготвена от НБА. Симънс завърши с 14 точки, осем асистенции и девет борби. Звездата на \"Севънтисиксърс\" Джоел Ембийд се завърна след отсъствие заради контузия. Центърът вкара 28 точки и овладя 19 борби. \"Филаделфия\" заема четвърто място на Изток с 24 победи и 14 загуби. \"Ножиците\" са седми в Западната конференция, като има 21 победи и 16 поражения. В друга среща от програмата в Новогодишния ден \"Торонто раптърс\" победи \"Юта джаз\" със 122:116. Звездата на канадците Кауай Ленърд отбеляза върховите в кариерата си 45 точки, за да може тимът му да вземе 28-а победа от 39 мача. Ленърд вкара 19 точки само в третата четвърт и беше с решителна роля за победата. Той реализира 16 от 22 опита за стрелба, макар да не вкара нито веднъж от тройката. Крилото беше точен при 13 от 17 заставания на наказателната линия. В 14-и пореден мач Ленърд вкара 20 или повече точки. Силен двубой направи и Паскал Сиякам, който реализира дабъл-дабъл с 28 точки и 10 борби. \"Портланд трейлблейзърс\" победи \"Сакраменто кингс\" със 113:108 след продължение. Центърът Юсуф Нуркич направи много силен мач с дабъл-дабъл – 24 точки и 23 борби. Той добави още седем асистенции, пет откраднати топки и пет чадъра. \"Портланд\" навакса изоставане от девет точки три минути преди края на редовното време, за да стигне до продължения. Деймиън Лилард вкара 25 точки, а резервата Сет Къри – 18.", "date": "2019.01.02", "title": "Видео: С хитрост към коша, или как се бележат важни точки в края на мача"}
{"url": "https://www.dnevnik.bg/skorost/2019/01/02/3368859_borisov_ne_razreshi_da_ima_vinetka_za_severnata/", "text": "Премиерът Бойко Борисов сложи край на споровете между пътната агенция и Столичната община дали да трябва винетка за ползване на Северната скоростна тангента. След днешното правителствено заседание той обяви пред журналисти, че пътят ще се ползва безплатно. \"Както Южната дъга е в рамките на града, така и Северната тангента също е в рамките на града и е правена да им е удобно на хората. Така че съм казал на АПИ да си прeправят плановете\", каза Борисов.  От думите му  обаче стана ясно, че поддръжката на пътя ще е ангажимент на Столичната община, а не на пътната агенция. \"След като искат пътищата да са общински, кметовете трябва да направят така, че да си ги поддържат. Държавата е вложила над 300 млн. лв. в тези тангенти, подарява ги на общината и те трябва да си ги поддържат. Като искате 12 платна в града, подаряваме ги - поддържайте ги\", бяха точните думи на Борисов, цитирани от Би Ти Ви. Преди да бъде обявено решението, в Министерския съвет се проведе среща между премиера, председателя на управителния съвет на Агенция \"Пътна инфраструктура\" инж. Светослав Глосов, регионалния министър Петя Аврамова, вътрешния министър Младен Маринов и министъра на финансите Владислав Горанов. Споровете дали е нужна винетка вървят от края на миналата година, когато тангентата става част от  новата магистрала \"Европа\" , която свързва София и Калотина. Позицията на пътната агенция беше, че тя никога не е планирана като градски булевард, а като участък от републиканската пътна мрежа, по който да се изнесат камионите. От АПИ бяха склонни без винетка да може да се ползва северната част на Околовръстния път, към който са и основните връзки към крайградските райони на столицата. Пред журналистите днес Борисов обяви още, че през следващата година започва строежът на частта от околовръстния път от \"Младост\" до изхода за магистрала \"Тракия\". \"Държавата може да си позволи това заради по-добрите приходи\", не пропусна да отбележи премиерът.", "date": "2019.01.02", "title": "Борисов не разреши да има винетка за Северната тангента"}
{"url": "https://www.dnevnik.bg/sviat/2019/01/02/3368857_katar_udvoi_cenite_na_alkohola_predi_svetovnoto_po/", "text": "Катар увеличи данъка върху алкохола, вдигайки цената на шест бири на общо 26 долара, преди провеждането на  Световното първенство по футбол  през 2022 г. Така цената на алкохола на практика се удвои, пише в. \"Ню Йорк таймс\". Еднолитрова бутилка  джин  вече струва 304 рияла, или около 83 долара. Данъкът засяга целия  внос на алкохол , обясни единственият вносител Qatar Distribution Company. Но новите цени засягат само чужденците, които имат валидно разрешение да купуват напитки. Властите конфискуват алкохола на влизане в  летище Доха , а консумацията му на публично място е забранена. Някои барове в международни хотели имат право да обслужват чужденци, продавайки им една бира на цена около 13 долара. През 2022 г. държавата с население 2.6 млн. души очаква близо 1.5 млн. туристи заради световното първенство по футбол. Властите вече предупредиха, че правилата за консумацията на алкохол ще бъдат по-строги от обичайното на други турнири. Те планират пиенето да бъде разрешено в определени зони и съдилищата да не са толкова строги към футболните запалянковци.", "date": "2019.01.02", "title": "Катар удвои цените на алкохола преди световното по футбол"}
{"url": "https://www.dnevnik.bg/bulgaria/2019/01/02/3368862_bulgarite_sa_poharchili_nad_1_mlrd_lv_za_alkohol_prez/", "text": "През 2017 г. българите са похарчили 577.1 млн. евро за алкохол, което прави малко повече от 1.1 млрд. лева. Това показват данните на европейската статистическа агенция Евростат. Само в три държави в ЕС похарчените пари за алкохол са по-малко. На последно място е Кипър с 274 млн. евро, а пред островната страна са Словения с 382.8 млн. евро и Люксембург с 476.6 млн. евро. За сравнение, през 2016 г. българите са дали 510 млн. евро за алкохолни напитки, а през 2015 г. - 483 млн. Десет години по-рано, през 2007 г., в България са похарчени 703 млн. евро за алкохол. През 2017 г. най-много пари за алкохолни напитки в ЕС са похарчени в Германия – 23.7 млрд. евро, Великобритания – 22.5 млрд. евро, и Франция – 21.3 млрд. евро. Общо за годината европейците са дали 131 млрд. евро за алкохол. От общите разходи на едно българско домакинство 1.7% са за алкохол. По този показател страната се нарежда на 15-о място в Европейския съюз. Средният показател за ЕС е 1.6 на сто от разходите на семейния бюджет. За периода от 2007 до 2017 г. разходите на българските домакинства за спиртни напитки са намалели значително – от 3 на 1.7 %. Най-много за алкохол харчат домакинствата в Естония, Латвия и Литва – съответно 5.2%, 4.9% и 4 на сто от общите си разходи. Веднага след балтийските държави се нарежда Полша с 3.5 %. Най-малко за алкохол са похарчили в Гърция, Италия и Испания, които са и единствените държави в ЕС, където се дават под 1% от общите разходи.", "date": "2019.01.02", "title": "Българите са похарчили над 1 млрд. лв. за алкохол през 2017 г."}
{"url": "https://www.dnevnik.bg/sviat/2019/01/02/3368864_amerikanskite_kompanii_sa_vurnali_v_sasht_polovin/", "text": "Американските компании са върнали в страната през 2018 година над половин трилион долара, които са държали в чужбина, за да се възползват от  данъчните промени , предаде агенция \"Ройтерс\". Данните обаче показват, че темпът се е забавил, като по този начин се премахва ключов източник на подкрепа за Уолстрийт. Доларовото репатриране през периода юли-септември е спаднало до 93 млрд. долара, което е около половината от стойността за второто тримесечие и по-малко от една трета от 300 млрд. долара, изпратени в САЩ от  януари до март , според данните от текущите сметки. Високата стойност на върнатите пари последва  новите наредби , които позволяват на американското правителство да облага с данъци натрупаните в чужбина приходи от американските компании, без значение къде се държат парите. Предходните законови правила позволяваха на компаниите да \"отсрочват\" американските данъци върху приходите, натрупани извън страната, освен ако не върнат обратно парите. Промяната предлага мощен стимул за връщането в САЩ на 3 трилиона долара. Смята се, че американските компании държат пари или в брой, или в американски ценни книжа в юрисдикции като Ирландия или Швейцария.", "date": "2019.01.02", "title": "Американските компании са върнали в САЩ половин трилион долара през 2018-а"}
{"url": "https://www.dnevnik.bg/sport/2019/01/02/3368867_chelsi_kupi_half_na_dortmund_za_64_miliona_evro/", "text": "Атакуващият халф на \"Борусия\" (Дортмунд) Кристиан Пулишич преминава в \"Челси\" в сделка за 64 милиона евро, обявиха от германския клуб. Американският национал обаче ще остане на \"Сигнал Идуна парк\" до края на сезона като преотстъпен и ще заиграе във Висшата лига от лятото. Договорът на Пулишич с жълто-черните изтичаше през лятото на 2020 г. Американецът обаче изгуби титулярното си място след началото на сезона, като има едва 485 минути (44 средно на мача) в 11 срещи в Бундеслигата. Във всички турнири Пулишич има три гола и четири асистенции. \"Кристиан никога не е крил своето желание да играе във Висшата лига. След като разбрахме, че няма да можем да удължим неговия договор с \"Борусия\" взехме това решение, което е в интерес и на двете страни. Предложението на \"Челси\" беше много добро и ние го приехме\", каза спортният директор на \"Борусия\" Михаел Цорк. От \"Борусия\" описаха Пулишич като \"голям професионалист и силен характер\". Клубът изрази надежда, че американецът ще помогне на тима до края на сезона за изпълняване на всички заложени цели. Футболистът публикува емоционално обръщение към феновете на отбора и благодари за подкрепата. 20-годишният футболист се присъедини към жълто-черните още в юношеска възраст и записа 80 мача с 10 гола за първия тим дотук. \"Истинска чест е да стоя пред южната трибуна и да усещам невероятната подкрепа на феновете. Горд съм, че изминах пътя от това да бъда фен до това да скандират името ми на стадиона\", написа Пулишич. След есенния полусезон \"Борусия\" води в Бундеслигата, като има преднина от шест точки пред шампиона \"Байерн\" (Мюнхен). Трансферът на Пулишич в \"Челси\" е първият в големите първенства след отварянето на зимния трансферен прозорец.", "date": "2019.01.02", "title": "\"Челси\" купи халф на \"Дортмунд\" за 64 милиона евро"}
{"url": "https://www.dnevnik.bg/biznes/2019/01/02/3368873_durjavnoto_avtomagistrali_shte_stroi_bez_poruchka_134/", "text": "Агенция \"Пътна инфраструктура\" ще възложи без обществена поръчка на държавното дружество \"Автомагистрали\" ЕАД да проектира и изгради участъка от автомагистрала \"Хемус\" от Боаза до Велико Търново, или общо 134 км. Посочената стойност е 1.1 млрд. лв. без ДДС. Не са посочени срокове за изграждането на трасето. Това се вижда от обява на пътното ведомство в края на годината. На 27 декември на сайта на агенцията е оповестено становище на Агенцията за обществени поръчки, с което тя се съгласява трасето да се построи по този начин, а не да се обяви обществена поръчка, за спечелването на която да се състезават различни кандидати. Аргументите за това решение вносителят намира в чл. 14 на Закона за обществените поръчки. Там се посочва, че се прави изключение от правилата на закона за държавни възложители. В случая се прилага текстът, според който избягването на правилата на закона е възможно, когато юридическо лице, което е обект на контрол, възлага поръчки на възложителя, който го контролира, или на друго юридическо лице, контролирано от същия възложител. Контрол върху \"Автомагистрали\" упражнява едноличният собственик на капитала - Министерството на регионалното развитие, което е и принципал на пътната агенция. Решение за откриване на процедурата е взето на 20 декември, се разбира от обявлението, а  със свое решение от 12 декември Министерският съвет отпусна  за строителството 1.35 млрд. лв. от излишъка в бюджета за 2018 г. Според информация на \"Капитал\"  държавното дружество не разполага с нужния капацитет за този проект и ще се наложи да наеме подизпълнители. При тази схема на плащане за строителството това означава непрозрачно да се похарчат немалката сума бюджетни средства с аргумента, цитиран от \"24 часа\", че това се прави, за да се избегнат обжалванията, които обичайно спират и бавят изпълнението на такива проекти. От общо 420 км от магистралата изградени са 170 и още 26 се правят в момента. ", "date": "2019.01.02", "title": "Държавното \"Автомагистрали\" ще строи без поръчка 134 км от \"Хемус\""}
{"url": "https://www.dnevnik.bg/sport/2019/01/02/3368869_semeistvoto_na_shumaher_toi_e_v_nai-dobrite_ruce_i/", "text": "Седемкратният шампион във Формула 1 Михаел Шумахер е в най-добрите ръце, обяви семейството му в навечерието на 50-ия му рожден ден. Германецът  претърпя много тежък инцидент със ски в края на 2013 г.  и оттогава близките му пазят строго информацията за здравословното му състояние. Те използваха юбилея като повод да излязат с официално обръщение, в което благодарят на почитателите на Шумахер за посланията и вниманието. \"Много сме щастливи да отпразнуваме 50-ия рожден ден на Михаел утре заедно с вас и ви благодарим сърдечно, че можем да го направим заедно\", се казва в обръщението.  \"Можете да бъдете сигурни, че той е в най-добрите ръце и че правим всичко възможно, за да му помогнем.\" От семейството молят за разбиране за това, че държат в тайна информацията за здравето на бившия пилот. \"В същото време много благодарим за вашето приятелство и ви желаем здрава и щастлива 2019 г.\", се казва още в изявлението. Семейството на Шумахер допълва, че като подарък към него фондацията Keep Fighting е създала виртуален музей, който ще бъде представен на 3 януари. Виртуалните посетители ще могат да се докоснат до успехите на германеца. \"Михаел може да бъде горд с това, което е постигнал, а ние също\", допълват от семейството. По случай юбилея  музеят на \"Ферари\" организира изложба .", "date": "2019.01.02", "title": "Семейството на Шумахер: Той е в най-добрите ръце и правим всичко възможно да му помогнем"}
{"url": "https://www.dnevnik.bg/sviat/2019/01/02/3368898_somaliia_izgoni_visokopostaven_slujitel_na_oon/", "text": "Правителството на Сомалия нареди на пратеника на ООН в страната да напусне територията ѝ, като го обвини, че \"съзнателно се меси\" в нейния \"суверенитет\", предаде \"Франс прес\". Няколко дни преди това решение представителят на световната организация - Никълъс Хейсъм, бе изразил безпокойство по повод действията на сомалийските служби за сигурност, подкрепяни от ООН, във връзка с неотдавнашните съпроводени с жертви случаи на насилие в страната. \"Специалният представител на генералния секретар на ООН за Сомалия Никълъс Хейсъм вече не е добре дошъл в Сомалия и не може повече да работи в страната\", заяви снощи в комюнике министерството на външните работи. Мисията на ООН в Сомалия засега не е реагирала на това решение. Никълъс Хейсъм - южноафрикански адвокат и дипломат с опит, бе назначен на този пост през септември 2018 г. Преди това е бил пратеник на ООН за Судан и Южен Судан. Сомалийските сили за сигурност бяха използвани, за да сложат край на тридневните демонстрации в югозападния град Байдоа от 13 до 15 декември, по време на които 15 души бяха убити и около 300 - арестувани, сочат данни на ООН. Демонстрантите протестираха срещу ареста на бивш джихадист, кандидатствал за висшия пост в техния регион - Муктар Робоу, обвинен от правителството, че е \"организирал милиция\" в Байдоа, за да \"подрони стабилността\", и че \"никога не се е отказвал от екстремистката си идеология\". Мисията на ООН в Сомалия е натоварена да подкрепя мирните усилия и да укрепва правителствените институции в страната, съсипана от десетилетия гражданска война. Съответно Обединените нации подпомагат полицията, по-специално като отпускат средства за логистичната дейност, униформите, обучението, а и възнагражденията на служителите й, отбелязва АФП.", "date": "2019.01.02", "title": "Сомалия изгони високопоставен служител на ООН"}
{"url": "https://www.dnevnik.bg/bulgaria/2019/01/02/3368904_za_9_meseca_sa_spreni_161_opasni_asansyora/", "text": "За 9 месеца - от януари до началото на ноември, са спрени 161 опасни асансьора от общо проверени 8310. Това сочат данните на Държавната агенция за метрологичен и технически надзор (ДАМТН), цитирани от в. \"Сега\". Статистиката показва, че на всеки два дни от агенцията са спирали по един асансьор. Експертите от агенцията отчитат, че един от основните проблеми при поддръжката на съоръженията е липсата на досие на асансьорите - кога е произведен, как и от кого е поддържан, какви части са били подменяни. \"Не трябва да делим асансьорите по възраст, стига те да се поддържат съгласно изискванията в техническо състояние, позволяващо безопасната им експлоатация\", изтъкват от агенцията пред медията. Според главния секретар на Асоциацията на производителите и вносителите на асансьори Илия Златанов държавата проявява  пълно безхаберие и небрежност  по отношение на безопасността на машините. Той коментира, че проблемът не засяга само асансьорите, но и ескалаторите.", "date": "2019.01.02", "title": "За 9 месеца са спрени 161 опасни асансьора"}
{"url": "https://www.dnevnik.bg/biznes/2019/01/02/3368899_kabinetut_odobri_novata_struktura_na_mitnicite/", "text": "Министерският съвет прие постановление, с което променя Устройствения правилник на Агенция \"Митници\" и Класификатора на длъжностите в администрацията и наредбата по неговото прилагане. Това се налага след законови промени, обнародвани в края на ноември, с които се променя структурата на ведомството. Още през октомври по време на парламентарния контрол  министърът на финансите Владислав Горанов обяви  намерението си за тези промени, а в началото на декември  бе оповестен проектът  за преустройство. Агенция \"Митници\" се структурира в Централно митническо управление и териториални дирекции. В структурата на Централно митническо управление се създават две главни дирекции - Главна дирекция \"Митническо разузнаване и разследване\" и Главна дирекция \"Информационни системи и аналитична дейност\". Преструктурират се териториалните структури на управление в Агенцията с цел по-добра координация, ръководство и контрол при осъществяване на основните функции и задачи на агенцията, постигане на по-голяма бързина в работните процеси и по-голяма ефикасност и ефективност при управлението на човешките ресурси в администрацията. Предвижда се с промените да се засили административният капацитет на централно и териториално ниво и по-ефективно да се осъществява дейността на митническите органи при митническия контрол, включително на контрола в областта на митническите, акцизните и валутните нарушения и престъпления, се посочва в решението на правителството. В резултат на преструктурирането ще отпаднат излишни структури и по-добре ще се разпредели натоварването между служителите, е сред мотивите за промяната. Като ефект от реформата се очаква увеличаване на приходите, реализирани от агенцията в резултат на засилените контролни функции, повишаване на качеството на административния капацитет и оптимизиране на вертикалната организационна структура.", "date": "2019.01.02", "title": "Кабинетът одобри новата структура на митниците"}
{"url": "https://www.dnevnik.bg/citat_na_deniia/2019/01/02/3368928_citat_na_denia_ako_e_bilo_lesno_komunistite_da_sa/", "text": "Това каза премиерът Борисов  след спешната среща в Министерския съвет  по повод исканото въвеждане на винетка за ползване на Северната скоростна тангента на София. В крайна сметка премиерът не даде за този път да се въведе платено преминаване. Борисов обаче призова общините, като искат за минаването по определени пътища да не се плаща, да ги поддържат те. \"Друг е въпросът и мисля, че тук сдружението на общините не само да се събира за по няколко дни в Албена, а след като искат пътищата да са общински, да направят така, че да си ги поддържат. Сега кметовете, за съжаление все от ГЕРБ, им е много лесно да казват: \"Държавата.\" Хубаво, държавата ги построи, плати кофинансирането по европейските фондове, поддръжката сега пак държавата да я прави. Да де, ама държавата е на всички тези граждани. Така че, като искате по 12 платна в градовете, ето, подаряваме ви ги, поддържайте ги. А не сега регионалното министерство и АПИ да се чудят как за над 500 км магистрали по 6 платна да ги чистят и поддържат колкото за 2 платна\", допълни още Борисов. Той не пропусна да отбележи, че за ползването на пътищата в Гърция, Македония и Сърбия българите плащат на едно влизане 15-20 лева, но не се оплакват. \"Но ние можем да си го позволим и затова се надявам да не се спекулира повече по тази тема\", допълни Бойко Борисов. На финала той се обърна към министъра на финансите Владислав Горанов, на регионалното развитие и благоустройството Петя Аврамова, на вътрешните работи Младен Маринов и към председателя на УС на Агенция \"Пътна инфраструктура\" инж. Светослав Глосов с думите: \"Събирайте повече пари и така.\"", "date": "2019.01.02", "title": "Цитат на деня: Ако е било лесно, комунистите да са направили дъги, тангенти и всичко останало"}
{"url": "https://www.dnevnik.bg/bulgaria/2019/01/02/3368935_pravitelstvoto_odobri_promeni_v_komisiiata_po/", "text": "На заседанието си днес правителството одобри за член на Комисията по прозрачност по Закона за лекарствените продукти в хуманната медицина Лора Гурмева като представител на Българския лекарски съюз. Досега тези функции изпълняваше Цветозар Младенов. Лора Гурмева е завършила Софийския университет \"Св. Климент Охридски\", където придобива магистърска степен по специалност \"Право\", специализация \"Правораздаване\" и \"Публична администрация\". Също така има магистърска степен по \"Българска филология\" към Софийския университет \"Св. Климент Охридски\". Вписана е в Софийската адвокатска колегия. В периода 2004 - 2010 г. е работила като помощник-адвокат в адвокатски кантори. От 2010 г. до 2012 г. е инспектор в Инспектората на Министерството на здравеопазването, а в периода 2012-2015 г. е юрисконсулт в Националния център по обществено здраве и анализи. От 2016 г. до момента практикува самостоятелно като адвокат в областта на търговското, облигационното, трудовото и медицинското право. На мястото на Ваня Илиева - представител на Националната здравноосигурителна каса, се определя Ваня Тонева. Тя е завършила Бургаския свободен университет, където придобива магистърска степен по специалност \"Право\". Има и магистърска степен по специалност \"Счетоводство и контрол\" към Университета за национално и световно стопанство. В периода 2001 -2006 г. е заемала длъжността младши юрисконсулт в Областна администрация - Стара Загора, а от ноември 2006 г. до февруари 2007 г. е заемала длъжността старши експерт – юрисконсулт в Министерството на икономиката и енергетиката. Ваня Тонева също така е заемала длъжността старши финансов инспектор в Агенцията за държавна финансова инспекция, а от декември 2007 г. до декември 2016 г. е заемала длъжността главен юрисконсулт в Министерството на регионалното развитие и благоустройството. От януари 2017 г. до момента заема длъжността главен юрисконсулт в Националната здравноосигурителна каса. На мястото на Нели Таринска като представител на Министерството на здравеопазването се предлага Цветозар Младенов. Той е възпитаник на Софийския университет \"Св. Климент Охридски\", където придобива магистърска степен по специалност \"Право\", специализация \"Правораздаване\". Също така има магистърска степен по \"Обществено здраве и здравен мениджмънт\" към Медицинския университет - София, и магистърска степен по специалност \"Публична реч\" към Националната академия за театрално и филмово изкуство \"Кръстьо Сарафов\". Адвокат Младенов е вписан в Софийската адвокатска колегия. Работил е като сътрудник в търговски дружества и адвокатска кантора, а в момента практикува самостоятелно като адвокат в областта на търговското, облигационното, застрахователното и медицинското право и медиацията. От 2016 г. до момента е член на Комисията по прозрачност.", "date": "2019.01.02", "title": "Правителството одобри промени в Комисията по прозрачност"}
{"url": "https://www.dnevnik.bg/evropa/2019/01/02/3368926_brjuksel_ne_razbira_situaciiata_v_bivshite/", "text": "Полският премиер Матеуш Моравецки прогнозира, че тазгодишните европейски избори ще доведат до големи промени за Брюксел и сравни споровете около върховенството на закона в неговата страна с проблемите на френския президент Еманюел Макрон, предаде \"Файненшъл таймс\". Моравецки призова ЕС да отмени наказателните процедури заради  съдебната реформа  на правителството му и каза, че изборите през май, на които националистките и евроскептични групи се очаква да постигнат добри резултати, ще имат силни последици за блока. По думите му \"гласът на различните държави и особено на централноевропейските страни ще трябва да се чува по-ясно\". \"ЕС като институция се нуждае от реформа и когато говоря с премиери от други страни, повечето от тях са съгласни, че е необходима сериозна промяна в процедурите и институциите, но всички чакат европейските избори\", посочи Моравецки в интервю за \"Файненшъл таймс\". Той определи като \"напълно погрешни\" твърденията, че Централна Европа върви към авторитаризъм. \"Хората от Брюксел изобщо не разбират ситуацията в бившите комунистически държави\", заяви той, добавяйки, че реформата на полската съдебна система, която според критици подкопава независимостта на правосъдието, е необходима, за да се изкоренят последните следи от комунистическото минало на страната. Моравецки сравни споровете около тези промени със скорошните  трудности  на Макрон покрай протестите на \"жълтите жилетки\", по време на които имаше сблъсъци между полицията и демонстранти. \"Когато погледна какво се случва във Франция, не бих казал, че Франция има проблем с върховенството на закона, но можете ли да си представите, ако тази брутална намеса се бе случила срещу демонстранти в Полша, колко силни щяха да са гласовете в Брюксел, в Берлин или може би дори в Париж?\"", "date": "2019.01.02", "title": "Брюксел не разбира ситуацията в бившите комунистически страни, каза полският премиер"}
{"url": "https://www.dnevnik.bg/sport/2019/01/02/3368839_grigor_dimitrov_obiavi_nishikori_za_favorit_v_macha/", "text": "Григор Димитров заяви, че Кей Нишикори ще е фаворит в мача помежду им. Двамата ще се срещнат в четвъртфиналите на турнира в Бризбейн. Двубоят ще е в четвъртък в 11.00 часа българско време. \"Очевидно Кей е фаворитът в момента. Имаше отличен завършек на годината, игра невероятно. Има голяма увереност, чувства се освободен. Мачът ще е труден\", заяви Димитров след  победата си срещу Джон Милман . Българинът припомни, че всичките му срещи с Нишикори са били оспорвани. До момента той има една победа в петте мача помежду им. Тя дойде именно в Бризбейн във финала през 2017 г. Димитров остана доволен от играта си срещу Милман въпреки трудностите при завършването на мача. Той водеше с 6:3, 4:1, но допусна изравняване във втория сет, преди да пробие и да спечели. \"Спомням си какво се случи миналата година (при трудната победа срещу Милман). Очевидно имах това предвид в последните дни, след като разбрах, че ще играя срещу него. Опитвах да направя нещата така, че да бъде по-добре от миналата година\", заяви българинът. Той изрази уважение към борбеността на съперника си. Водачът в схемата Рафаел Надал се оттегли и няма да участва в Бризбейн. \"Направих ядрено-магнитен резонанс и той показа малък проблем в бедрото на левия ми крак. Опитах да играя, исках да играя, но докторите ми препоръчаха да не го правя\", каза испанецът. На негово място като \"щастлив губещ\" влиза Таро Даниел.", "date": "2019.01.02", "title": "Григор Димитров обяви Нишикори за фаворит в мача помежду им"}
{"url": "https://www.dnevnik.bg/evropa/2019/01/02/3368965_germaniia_iska_da_uchastva_poveche_v_namiraneto_na/", "text": "Германия иска да има по-голяма роля в намирането на решения на световните кризи с мястото си в Съвета за сигурност на ООН, предаде ДПА. \"Подготвили сме се добре и искаме да приемем това предизвикателство\", заяви вчера Хайко Маас. По думите му очакванията от Германия \"никога не са били по-големи\". Германия стана един от 10-те непостоянни членове на най-важния орган на ООН във вторник за срок от две години. Петте постоянни страни членки са Русия, Великобритания, Франция, Китай и САЩ. По думите на Маас Германия иска да включи свои въпроси в дневния ред. \"Например Съветът за сигурност трябва да обърне внимание и на факта, че климатичните промени могат да се превърнат в проблем за сигурността на много места по света\", посочи министърът. Берлин освен това иска жените да играят по-голяма роля в превенцията и управлението на конфликти, както и жените и момичетата да бъдат по-добре защитени от сексуално насилие в зони на конфликти. Международното хуманитарно право трябва да бъде засилено и хуманитарните работници да бъдат по-добре защитени, добави Маас. По думите му Германия ще опита да даде нов тласък на трудния въпрос за ядреното разоръжаване и контрола върху оръжията. В новогодишното си обръщение канцлерът Ангела Меркел  каза, че  страната трябва да увеличи глобалната си роля. \"Ще овладеем предизвикателствата на своето време, ако бъдем единни и сътрудничим с други отвъд границите\", каза тя.", "date": "2019.01.02", "title": "Германия иска да участва повече в намирането на решения на световни кризи"}
{"url": "https://www.dnevnik.bg/photos/2019/01/02/3368934_snimka_na_denia_kupaneto_na_poliarnite_mechki_ot_koni/", "text": "И тази година членовете на клуба на \"Полярните мечки\" от Кони Айлънд се къпаха в студените води на Атлантическия океан. От 1903 г. клубът е домакин и на гмуркането за Нова година, в което се включват смелчаци, дошли специално за събитието.", "date": "2019.01.02", "title": "Снимка на деня: Къпането на \"Полярните мечки\" от Кони Айлънд"}
{"url": "https://www.dnevnik.bg/sviat/2019/01/02/3368284_velikobritaniia_otreche_liderut_na_protestite_v_bania/", "text": "Полицията в босненската Република Сръбска обяви, че все още издирва Давор Драгичевич, бащата на убития 21-годишен Давид, чиято смърт подхрани продължаващите 280 дни протести. Днес балканската телевизия N1 обяви, че срещу четирима души (неофициално Драгичевич е един от тях) е започнало разследване по подозрения, че застрашават сигурността на Република Сръбска - включително заради коментари срещу представители на властта. Междувременно в официалния си профил в \"Туитър\" посланикът на Великобритания Мат Фийлд  отхвърли  слуховете, разпространявани в последните дни, според които посолството му укрива Драгичеви. Освен това Великобритания категорично \"отрича твърденията... че по какъвто и да е начин сме свързани с организирането на протестите в Баня Лука\". Медии в Република Сръбска разпространяваха твърденията, че той се укрива посолството, след като за последно бе видян в неделя. Спекулациите бяха подхванати и от сръбскоезичното издание на \"Спутник\". Преди няколко дни в разгара на протестите, чиито лидери властите започнаха да преследват миналата седмица, бившият президент на \"сръбската\" съставна единица на Босна Милорад Додик обвини Великобритания, че финансира както демонстрациите в Баня Лука, така и тези в Белград срещу сръбския президент Александър Вучич. \"Справедливост за Давид\" Студентът Давид Драгичевич изчезна през март, а след шест дни тялото му бе намерено в Баня Лука. Полицията съобщи, че става дума за самоубийство, а по-късно допусна, че може да е бил убит. Близките му (сред тях и баща му Давор Драгичевич) обаче твърдят, че полицията е отнела живота му и че крие информация по случая. Роднини настояват, че имат доказателства за участието ѝ. Информация, която сочи, че става въпрос за убийство, се появи и в заключенията на специална комисия, създадена от парламента на Република Сръбска. Народните представители обаче не приеха доклада ѝ, а само споменаха \"пропуските\" в работата на комисията. Оттогава всеки ден се събират десетки, често няколкостотин протестиращи в центъра на Баня Лука. Около общите избори през октомври, а и през последните две седмици в демонстрациите се включиха хиляди.  В дните около вота  към протеста, организиран от Давор Драгичевич, се присъедини и бащата на Дженан Мемич - друг младеж, загинал при съмнителни обстоятелства през 2016 г. Демонстрация в знак на солидарност бе свикана в Сараево миналата седмица. По-рано през седмицата хиляди поискаха оставката на вътрешния министър на Република Сръбска Драган Лукач. От месеци протестът не е само заради убийството, а и заради корупцията и незачитането на законите, под мотото \"Справедливост за Давид\". В \"Туитър\" #pradvazadavida e хаштагът, който добавят към публикациите си желаещите промяна. На 25 декември активисти бяха разпръснати от площада в Баня Лука, а Давор Драгичевич за кратко бе задържан. Къщата му бе претърсена за оръжия, но бащата бе освободен бързо поради липса на доказателства. Тържествата за Нова година  бяха отменени  заради планираните демонстрации. Вчера новият президент на Република Сръбска Желка Цвиянович (която замести Додик) обвини протестиращите, че \"вредят на имиджа\" на \"сръбската\" съставна част на Босна и че за възстановяването му ще са нужни няколко години. Опозицията, критикуваща управлението на Съюза на независимите социалдемократи на Додик (който през октомври стана един от тримата президенти на Босна и Херцеговина), го обвиняват, че е изградил авторитарен режим с полицейски произвол и призовават евросъюза и международната общност да действат срещу Додик и властите в Баня Лука. Някои политици, които не подкрепят властта, се включват в шествията, но настояват, че го правят само като граждани, не и като представители на опозицията. \"Някой с много власт\" Самият Додик обаче твърди, че протестите са организирани от Великобритания и че тя отговаря и за демонстрациите срещу сръбския президент Александър Вучич в Белград. Според него опозицията също манипулира протестиращите, чиито искания няма как да бъдат удовлетворени, тъй като нито една улика не сочи към полицията. Майката на Давид смята друго. \"Ако някой обикновен човек бе убил детето ми, отдавна щеше да е арестуван. Трябва да е някой с много власт\", твърди Сузана Раданович, цитирана от \"Ройтерс\". Драгичевич, който организира демонстрациите, казва, че синът му е бил измъчван. Реакциите Отговорът на делегацията на ЕС и международния върховен представител за Босна и Херцеговина е далеч от исканията на демонстрантите - съдържа призив за въздържане от насилие и притеснения заради арестите. В общото изявление се казва, че от вътрешното министерство в Република Сръбска е \"поискано обяснение\" за задържането на хора, свързани със \"Справедливост за Давид\". Днес делегацията на ЕС и пратеникът на международната общност в Сараево обявиха също така, че следят внимателно ситуацията около протестите на групата \"Справедливост за Давид\", особено в частта с разследването и съдебния му завършек. Те призоваха Баня Лука да уважава правото на мирно събиране.", "date": "2019.01.02", "title": "Великобритания отрече лидерът на протестите в Баня Лука да се укрива в посолството ѝ"}
{"url": "https://www.dnevnik.bg/sport/2019/01/02/3369021_rusnak_spria_andi_muri_vuv_vtoriia_krug_v_brizbein/", "text": "Даниил Медведев постигна победа срещу Анди Мъри във втория кръг на тенис турнира в Бризбейн. Руснакът, който ще участва в \"София оупън\" другия месец, стигна до 7:5, 6:2. За шотландеца това беше първо участие в турнир от септември. Той се завърна на корта с победа срещу австралиеца Джеймс Дъкуърт, но още тогава заяви, че не знае докъде ще стигнат силите му да играе на високо ниво. Сега Мъри имаше далеч по-тежко предизвикателство, с което не се справи. Медведев, който е 16-и в света, записа 16 аса и допусна само една възможност за пробив. Руснакът започна добре и пръв проби, но в осмия гейм съперникът му изравни. Малко след това Медведев отново проби за 6:5 и приключи сета в своя полза. Той продължи серията си и след седем поредни спечелени гейма вече водеше със 7:5, 4:0. Мъри не намери отговор и загуби. Шотландецът се смъкна до 240-ото място в световната ранглиста, след като миналия сезон игра само в шест турнира. Водачът в схемата в Бризбейн Рафаел Надал се оттегли. Испанецът  обяви, че няма да може да играе заради проблеми с бедрото на левия крак .", "date": "2019.01.02", "title": "Руснак спря Анди Мъри във втория кръг в Бризбейн"}
{"url": "https://www.dnevnik.bg/sviat/2019/01/02/3369042_makedoniia_smeni_ploskiia_danuk_s_progresiven/", "text": "Македонците от вчера ще плащат данъци по нова система, с променени ставки и система на подоходно облагане. Вчера влезе в сила прогресивна данъчна скала, според която доходите над 90 хил. денара (около 2900 лв.) месечно ще се облагат с допълнителен данък от 8% (т.е. общо 18 на сто). За другите размерът остава 10 на сто. Властите настояват, че промяната ще засегне едва един процент от населението, но бизнесът я обяви за удар по конкурентоспособността на страната. Данъците върху капиталовите печалби, хазарта и доходите от наем се увеличиха до 15 (вместо 10) на сто. Въведе се и лимит от 1000 евро за плащанията в брой.", "date": "2019.01.02", "title": "Македония смени плоския данък с прогресивен"}
{"url": "https://www.dnevnik.bg/sport/2019/01/02/3369046_juventus_udulji_dogovora_si_s_adidas_do_2027_g_za_408/", "text": "Италианският шампион \"Ювентус\" удължи договора си с \"Адидас\" за доставка на спортна екипировка до 2027 г., съобщиха двете страни. Настоящата сделка между \"бианконерите\" и германския концерн изтичаше през 2021 г., но условията са предоговорени, а срокът значително удължен. На година \"Ювентус\" ще получава малко над 50 милиона евро (58 милиона долара). За следващите осем сезона \"Адидас\" ще плати на клуба от Торино 408 милиона евро (464 млн. долара). \"Адидас\" доставя екипи на тима от 2015 г., след като преди това основният му конкурент \"Найки\" работеше с \"Ювентус\". \"Адидас\" ще бъде наш партньор в този период, като ще плати минимум 408 милиона евро. В тази сума не влизат заложените бонуси за продажба на фланелки и добро представяне на отбора\", съобщиха от клуба. Освен обявяването на новия договор от \"Ювентус\" съобщиха, че ще получат още 17 милиона долара от \"Адидас\", които са бонус за резултатите от 2018 г. Това се отнася за продажбата на клубни артикули и представянето на тима в Серия А и европейските турнири.", "date": "2019.01.02", "title": "\"Ювентус\" удължи договора си с \"Адидас\" до 2027 г. за 408 млн. евро"}
{"url": "https://www.dnevnik.bg/sviat/2019/01/02/3369049_sasht_poiskaha_ot_rusiia_nezabavno_da_vurne/", "text": "Съединените щати настояват Русия да им върне незабавно Пол Уийлън - пенсиониран американски морски пехотинец,  задържан по обвинения в шпионаж . Това заяви днес държавният секретар на САЩ Майк Помпео, цитиран от \"Ройтерс\" и БТА. Помпео, който е на посещение в Бразилия, поиска от Русия да даде обяснение защо е арестувала американеца. Вашингтон се надява да получи до няколко часа консулски достъп до него, подчерта той. Държавният секретар на САЩ даде брифинг в бразилската столица, след като се срещна с новия външен министър на Бразилия Ернесто Араужо. Помпео каза, че САЩ и Бразилия ще формират общ фронт срещу \"авторитарните режими\" в Латинска Америка, включително Венецуела, Куба и Никарагуа. Според руската контраразузнавателна служба ФСБ Уийлън, директор на американски доставчик на авточасти, е бил арестуван на 28 декември. Ако бъде признат за виновен, го грозят между 10 и 20 години затвор. След случая с Бутина Семейството на Уийлън, отседнал в московския хотел \"Метропол\", преди да бъде задържан, настова, че той е невинен. Преди изказванията на Помпео Държавният департамент поиска американски представители да получат достъп до Уийлън, на какъвто имат право според Виенската конвенция. Случаят от миналата седмица следва решението на рускинята Мария Бутина  да се признае за виновна , че е участвала в  заговор от името на руската държава . Руският президент Владимир Путин и външният министър Сергей Лавров неколкократно са допускали, че тя може да е направила признанията под натиск и дори да е била измъчвана. За \"Ройтерс\" Даниел Хофман, бивш шеф на подразделението на Централното разузнавателно управление на САЩ в Москва, казва, че е \"възможно, дори вероятно\" Путин да е наредил Уийлън да бъде арестуван, за да бъде заменен американският гражданин за Бутина.", "date": "2019.01.02", "title": "САЩ поискаха от Русия незабавно да върне задържания за шпионаж американец"}
{"url": "https://www.dnevnik.bg/razvlechenie/2019/01/02/3369060_pikut_na_purviia_meteoriten_potok_za_godinata_shte_e/", "text": "Утре през нощта (3 срещу 4 януари) ще могат да се наблюдава пикът на Квадрантидите. Това е първият \"звездопад\" за годината. Този метеорен поток е активен от края на декември до втората седмица на януари, като максимумът му обикновено на 3 или 4 януари, съобщава БТА. Ако метеорологичните условия позволяват, в пика на метеорния поток ще могат да се наблюдават между 60 и 100 падащи звезди на час. Звездният дъжд ще се вижда най-добре от северното полукълбо, като в Европа видимостта ще е най-добра. Тази година пикът е преди новолуние и видимостта ще е изключително добра, твърдят астрономи. Миналата година явлението беше замъглено от светлината на най-голямата суперлуна за последните десетилетия. За разлика от други метеорни потоци като Персеиди или Джеминиди, максимумът на които продължава около два дни, пикът на Квадрантидите трае само няколко часа. Поради тази причина някои части от света няма да могат да го наблюдават. Най-добре ще се виждат от места на висока надморска височина.", "date": "2019.01.02", "title": "Пикът на първия метеоритен поток за годината ще е утре вечер"}
{"url": "https://www.dnevnik.bg/photos/2019/01/02/3369033_fotogaleriia_skorci_risuvat_v_nebeto/", "text": "Всяка година по това време удивително природно явление приковава вниманието на зрителите: стотици мигриращи скорци \"чертаят\" причудливи форми в небето над пустинята Негев в Израел.", "date": "2019.01.02", "title": "Фотогалерия: Рисувай, за да оцелееш"}
{"url": "https://www.dnevnik.bg/sviat/2019/01/02/3369047_v_gurciia_pristigna_purviiat_korab_s_vtechnen_gaz_ot/", "text": "В хранилището на гръцкия оператор на националната газопреносна система в Ревитуса близо до столицата Атина пристигна корабът \"Мария Енерджи\", който превози първите количества втечнен природен газ от САЩ, които внася Гърция, съобщава агенция АНА-МПА. В съобщението се посочва, че корабът е акостирал на 30 декември (ден след предвиденото - бел. ред.) и ще разтовари 160 хил. кубически метра втечнен природен газ. Подчертава се още, че с доставката хранилището в Ревитуса \"отваря пътя за нови перспективи в снабдяването с природен газ и диверсификацията на източниците на доставка и сигурността на снабдяването на Югоизточна Европа, като прави Гърция важен възел за транзита на природен газ в целия регион\". \"Мария Енерджи\" отплава от Тексас в средата на декември. /БТА", "date": "2019.01.02", "title": "В Гърция пристигна първият кораб с втечнен газ от САЩ"}
{"url": "https://www.dnevnik.bg/sviat/2019/01/02/3366291_kak_mjusjulmanski_bratia_se_infiltrira_v_evropa/", "text": " (работно заглавие)  Гостоприемната метрополия Великобритания става една от първите европейски държави, приели на своя територия лидери на \"Мюсюлмански братя\". И това не е случайно. Още преди Втората световна война британските колониални власти започват да гледат благосклонно на \"Мюсюлмански братя\", виждайки в тях алтернатива на арабските националисти. При срещата си с представители на британското правителство самият основател на \"Братята\" Хасан Ал-Банна ги предупредил, че \"комунизмът в Близкия изток съставя огромна заплаха за всички народи\" и ги уверил, че \"Мюсюлманските братя\" се сражават с комунизма с всички възможни средства\". С идването на власт в Египет на \"свободните офицери\" на Гамал Абдел Насър през 1952 г. тази заплаха става все по-осезаема за Лондон. Съответно и противниците на националистическия режим измежду \"Мюсюлманските братя\" скоро намират убежище в бившата метрополия. Така, по думите на експерта по ислямските движения и тероризма Мунир Адиб, Лондон се превръща във втора столица за \"Братята\" след Египет: \"Както Кайро е считан за люлката на движението, Великобритания става символ на неговата защитеност и играе ролята на алтернативен център\" – твърди той. С течение на времето \"Мюсюлманските братя\" укрепват позициите си на Острова. През 70-те години някои техни лидери получават право на постоянно пребиваване във Великобритания. През 1997 г. те основават най-голямата ислямистка структура в тази страна под името \"Ислямска лига\", намираща се под прекия надзор на генералния секретар на тази световна организация Кемал ал-Хелбауи. Според някои консервативни оценки, понастоящем \"Мюсюлманските братя\" имат 11 клона в тази страна. Наред с тях \"Братята\" разполагат и с други институции, които са финансирани от Катар. Понастоящем \"Мюсюлманските братя\" контролират 13 благотворителни организации с многомилионен оборот, които развиват дейност в различни сектори на британската икономика. Освен това те разполагат и с т.нар. \"Организация за ислямска взаимопомощ в света\", която от 1992 г. насам е оглавявана от Асам ал-Хаддад. След идването на власт в Египет на кандидата на \"Братята\" Мохамед Мурси последният става негов съветник. Сред другите институции, контролирани от \"Мюсюлманските братя\", можем да споменем \"Ислямската лига\"/МАВ, \"Ислямския съвет\"/МСВ, \"Ислямския клуб в Лондон\" (основан през 1986 г. в качеството си на благотворителна фондация, която на свой ред основава редица училища), \"Откритият институт по ислямски изследвания (създаден през 2000 г.), \"Съвещателната организация на имамите и джамиите\" (MINAB), Организацията за международно доверие (1996 г.) и Съюзът на студентските мюсюлмански организации (1962 г.). Според доклад, разпространен от сайта Ал-Бауаба през март 2017 г., структурите на \"Братята\" във Великобритания са около 30 на брой (сред тях са Клубът на мюсюлманската младеж в Европа – FIOE, обединяващ 42 младежки клуба в 26 държави, изследователски институции от типа на \"Фондацията \"Картаба/Кордоба\" за арабско-европейски диалог\" начело с техния член Анис ал-Такрити, който същевременно е член на Консултативния съвет на \"Ислямската лига\" във Великобритания, медии от типа на телевизионният канал Ал-Хиуар и медийната групировка \"Комюникейшън лимитид\". Всички тези структури са финансирани безвъзмездно от Катар). Германският плацдарм Друга важна европейска държава в международната експанзия на политическия ислям е Германия. Според австрийската изследователка Петра Рамсауер, активизацията на \"Мюсюлманските братя\" на стария континент през 70-те години започва именно оттук. Както е известно, през 50-те и 60-те години на миналия век голям брой студенти от Близкия изток пристигат в Германия, за да продължат обучението си в германските университети. Всъщност, повечето от тях напускат родните си страни поради засилването на политическите репресии от страна на управляващите режими в тях, насочени предимно срещу ислямистките групировки. Така \"Братята\" съставят най-многобройния контингент на египетските младежи, потърсили политическо убежище в Европа. Тогавашна Западна Германия предоставя убежище на мнозина от тях. Както твърди експертът по джихадизма Халид Дауран: \"Германското правителство скъса отношенията си с арабските държави, които признаха Източна Германия/ГДР. Сред тях са Сирия и Египет. Поради същата причина Западна Германия оказва гостоприемство на всичките опозиционери от тези държави, голяма част от които се оказват ислямисти. Така тук \"Мюсюлманските братя\" успяват да получат влияние и политическа подкрепа в по-голяма степен, отколкото в другите европейски държави. Впоследствие \"германският модел\" става образец на подражание за другите клонове на \"Братята\" в западноевропейските държави. Сред първите лидери на организацията е Саид Рамадан, бивш личен секретар на Хасан ал-Банна и един от ръководителите на движението в Палестина през 1948 г. Преди да се установи в Германия той пристига в Женева през 1958 г. Там той следва право в един от швейцарските университети. Впоследствие Рамадан основава \"Ислямското дружество\" в Германия и го оглавява в периода до 1968 г. Същевременно Рамадан е и сред основателите на Световната мюсюлманска лига, която получава големи дарения от Саудитска Арабия. Чрез тази структура кралството разпространява салафитското екстремистко тълкувание на исляма в световен мащаб. (Според редица проучвания на дейността на \"Мюсюлманските братя\", Лигата е поставена под непосредственото наблюдение на американските служби поради съмнения във финансирането на терористи. През март 2002 г. полицията претърсва бюрата на Лигата в Северна Вирджиния поради съмнения за връзките на тази структура с ал-Каида и палестинските организации Хамас и \"Ал-джихад ал-ислами\". Две години по-късно финансовата комисия на Сената на САЩ изисква регистрите на Лигата в рамките на разследване на възможните връзки между НПО и мрежите за финансиране на тероризма.) Впоследствие \"Ислямското дружество\" в Германия е оглавено за кратко от пакистанския гражданин Фадил Яздани, а след него – от сириеца с италианско гражданство Галеб Химед. Последният също е под наблюдение от западни разузнавания поради съмнения за връзки с терористи. Химед е и сред основателите на Банк ал-такуа, наречена от италианското разузнаване \"Банката на Мюсюлманските братя\". Той сътрудничи на Юсеф Нада, считан за един от финансовите босове на \"Мюсюлманските братя\", който управлява не само тази банка, но и мрежа от компании със седалища в Швейцария, Лихтенщайн и Бахамските острови. Счита се, че двамата са контролирали потока от средства за организации от типа на Хамас и Фронта за алжирско спасение. Те също така откриват тайни кредитни линии за близки на Усама бен Ладен лица. Поради тази им дейност и двамата са включени в списъка на финансистите на тероризма, изготвен от Министерството на финансите на САЩ. Според доклади на германската Федерална служба за защита на конституцията, двамата са сред най-влиятелните лидери на \"Мюсюлманските братя\" през миналия период. Пак германското контраразузнаване твърди, че \"Ислямското дружество\" в Германия е клон на \"Мюсюлманските братя\" и от първите дни на съществуването си е под непосредствения контрол на египетския клон на организацията. Според разузнавателни данни, мрежата \"Ат-Такуа\" също така е финансирала от Европа ислямистки центрове по света. Редица издания като \"Рисала ал-ихуан\" – официалният орган на \"Мюсюлманските братя\", също е финансиран от тази банка. За разпространяването на структурите на \"Мюсюлманските братя\" в Германия допринасят и възникналите противоречия къде да бъде организационният център на движението. Докато египетската група решава да избере Мюнхен за база на организацията, сирийската група предпочита град Аахен в близост до холандската граница. Първата фамилия, която се премества в този град е известната сирийска Ал-Атар, оглавявана от Ассам, който дотогава е лидер на сирийския клон на \"Братята\". Постепенно към тази фамилия се присъединяват и други ислямисти, които превръщат двете джамии – Ал-Атар и Билял – в центрове на своята пропагандна и организационна дейност. (По думите на американския експерт по антитероризъм Лорензо Видино, \"за всичките разузнавателни служби в света град Аахен е известен като седалището на алжирските терористи и средище на благотворителната дейност, която според американското Министерство на финансите е прикритие за набиране средства за движението \"Хамас\"). Паневропейски амбиции По-късно \"Мюсюлманските братя\" разшириха присъствието си и в  , считана за едно от важните звена в международната им дейност. Правителствен доклад в тази страна разкрива как \"Братята\" са използвали отпусканите на ислямските центрове средства от австрийската хазна, за да се насърчават екстремистки позиции. В него се разкрива и ролята на австрийската организация на \"Мюсюлманските братя\" за разширяване влиянието им в други европейски държави. Докладът прави заключение, че \"Братята\" прибягват до насилие, а в някои случаи и до терористични действия в съответствие с учението си. Свързаните с тази организация структури в Европа целенасочено се финансират и насърчават с оглед реализирането на политическите цели по инфилтрирането на европейските общества, включително и за торпилиране на процесите на интеграция на мюсюлманите в съответните държави. В   \"Мюсюлманските братя\" основават още през 1996 г. \"Лигата на мюсюлманите в Белгия\". Тя притежава 10 джамии и седалища в Брюксел, Анвер и др. селища. В   пък е основана \"Лигата на мюсюлманското общество\" с център в Хага. Тя притежава редица структури, сред които \"Организацията Юроп тръст Нидерланд\" и Холандския институт за човешки науки и ислямско подпомагане. В   Съюзът на ислямските организации и дружества се счита за официален представител на \"Мюсюлманските братя\". Той бе основан през 1990 г. и включва около 130 дружества, контролирайки около 80% от джамиите в страната. Съюзът има присъдружено женско дружество, както и културно и младежко дружество. В тази страна \"Братята\" издават списанието \"Расул ул-ислам\". В   бе основана \"Лигата на швейцарските мюсюлмани\" с клонове в Базел, Женева, Тисен, Берн и Цюрих. Що се отнася до  , \"Братята\" контролират Съюза на ислямските организации във Франция. Според наблюдатели, Франция се счита за идеологическия център на \"Братята\". В нея има около 250 ислямски организации и над 100 молитвени храмове, контролирани от \"Мюсюлманските братя\". Те прилагат този модел на организационна, пропагандна, политическа и културно-информационна дейност във всичките европейски държави. Политически джамии  Статистиките сочат, че през последните десетилетия се наблюдава активизиране на дейностите по изграждане на джамии в европейските държави и в САЩ. Този процес се развива в унисон с разширяване дейността на \"Мюсюлманските братя\" и с увеличаването на притока на имигранти от арабските и ислямските държави, сред които голяма част са бежанци, а друга - младежи, които желаят да следват в европейските и американските висши училища. Според неокончателни данни, броят на джамиите в Германия, които са под контрола на \"Мюсюлманските братя\", е бил над 50 през 2011 г. Във Великобритания през 2002 г. са функционирали 329 джамии, от които 50 само в Бирмингам. През 2011 г. на Острова – Англия и Шотландия - вече функционират 1400 джамии. В другите западноевропейски държави има още три хиляди джамии, от които 1200 са с турски настоятелства.", "date": "2019.01.02", "title": "Как \"Мюсюлмански братя\" се инфилтрира в Европа"}
{"url": "https://www.dnevnik.bg/evropa/2019/01/02/3369087_ikonomisti_ochakvat_mrachno_budeshte_za/", "text": "Повечето икономисти очакват още една година на несигурност във Великобритания, като мнозина прогнозират по-слаб растеж, дори ако страната одобри окончателно споразумението за Брекзит преди излизането си от ЕС през март. Това съобщи днес в. \"Файненшъл таймс\", цитиран от ДПА. По-голяма част от анкетираните от вестника 81 икономисти очакват забавяне на бизнес инвестициите и потребителските разходи през тази година независимо дали премиерът на Великобритания Тереза Мей ще успее да убеди парламента да подкрепи споразумението за напускане на ЕС, което тя договори с Брюксел. Най-доброто, което Великобритания може да очаква, е текущия темп на растеж от около 1.5 процента \"дори ако икономиката отчете скромно възстановяване заради споразумението с ЕС\" според годишното проучване на \"Файненшъл таймс\". Вестникът отбелязва, че по-голяма част от експертите са отказали да дадат категорична прогноза за годишния растеж заради несигурността от изхода на проведените от Мей преговори с ЕС и икономическите последици от Брекзит. \"Имайки предвид политическите сблъсъци (...) перспективата може да варира от мрачна до катастрофална, но кой знае\", посочва икономистът Даян Койл от университета в Кембридж. Брекзит ще бъде лош или катастрофален за британската икономика тази година, очаква Нина Скеро, ръководител на отдела за макроикономика на Центъра за икономически и бизнес проучвания в Лондон. В новогодишното си обръщение вчера Тереза Мей призова законодателите да подкрепят споразумението й с ЕС за Брекзит и да позволят на страната да сложи край на сегашното политическо разделение. По-голямата част от депутатите, включително мнозина от членовете на нейната Консервативна партия, се противопоставят на споразумението, което трябва да бъде гласувано в средата на месеца. /БТА", "date": "2019.01.02", "title": "Икономисти очакват мрачно бъдеще за Великобритания със или без сделка за Брекзит"}
{"url": "https://www.dnevnik.bg/biznes/2019/01/02/3369083_firmi_naemali_bez_trudov_dogovor_niamat_pravo_3_g_da/", "text": "Без право да участват в обществени поръчки в срок от 3 години остават работодатели, които са допуснали полагане на труд от работници и служители без сключен с тях и регистриран в НАП писмен трудов договор, дори ако са заплатили наложената санкция. Това съобщава Главната инспекция по труда. Срокът започва да тече от датата на влизане в сила на наказателното постановление, дори ако са платили наложената за нарушението санкция. Според Закона за обществените поръчки този вид нарушения на Кодекса на труда, освен че са основание за задължително отстраняване от обществена поръчка, не подлежат на изчистване. Причината е, че не е възможно да се отстранят със задна дата вредните последици за наетите вследствие на загубата на трудовите и осигурителните права за периода, през който те са полагали труд без трудов договор. В този смисъл инспекцията не може да издаде удостоверение за липса на нарушение срещу доказателства за платена санкция, за каквото настояват работодатели. Не подлежат на отстраняване и нарушенията, свързани с наемане на непълнолетни без разрешение от инспекцията по труда, както и на незаконно пребиваващи на територията на България чужденци, посочва инспекцията. Ведомството напомня, че всеки работодател може да заяви и да получи необходимите му удостоверения по Закона за обществените поръчки и други нормативни актове по електронен път с електронен подпис веднага, независимо от работното време на администрацията. Системата генерира уникален код за достъп, който се отпечатва върху удостоверението и гарантира неговата автентичност вместо мокър печат и подпис. Чрез кода всеки възложител на обществена поръчка може да провери дали предоставеното от изпълнителя удостоверение е достоверно. Възложителите нямат основание да не приемат удостоверения, издадени по електронен път.", "date": "2019.01.02", "title": "Фирми, наемали без трудов договор, нямат право 3 г. да получават обществени поръчки"}
{"url": "https://www.dnevnik.bg/bulgaria/2019/01/02/3369116_zadrustvane_ima_na_hemus_predi_tunel_echemishka/", "text": "Повече от 30 минути чакат автомобилите в няколкокилометрово задръстване на 43-я километър на магистрала \"Хемус\" в посока София. В аварийната лента има няколко повредени коли, а два полицейски автомобила пред тунела Ечемишка правят т. нар. изкуствена тапа, защото допускат колите само в едната лента. Ремонтът на магистралата е след Топли дол, но полицаите умишлено са стеснили лентите преди тунелите, за да няма задръстване в самите тунели.", "date": "2019.01.02", "title": "Задръстване има на \"Хемус\" преди тунел Ечемишка"}
{"url": "https://www.dnevnik.bg/sport/2019/01/02/3369090_cska_shte_zapochne_kontrolite_sreshtu_germanski/", "text": "ЦСКА ще изиграе първата си приятелска среща на 16 януари срещу германски съперник. Червените ще се изправят срещу втородивизионния \"Бохум\" в Марбея. Воденият от Нестор Ел Маестро отбор започва подготовката си на 9 януари, като в първите три дни играчите ще минават медицински изследвания. До 15 януари съставът ще се подготвя в София, след което заминава за испанския курорт Марбея. Там червените ще са на лагер до 29 януари. В тази част от подготовката ЦСКА ще има още три приятелски срещи. В момента се водят преговори за останалите контроли. Ръководството на клуба ще прецени в зависимост от метеорологичните условия дали след лагера в Испания подготовката да продължи в София, или отборът ще замине за нов лагер. В България се предвиждат още две приятелски срещи, обявиха от клуба.", "date": "2019.01.02", "title": "ЦСКА ще започне контролите срещу германски съперник"}
{"url": "https://www.dnevnik.bg/sviat/2019/01/02/3369108_papa_francisk_po-dobre_da_ste_ateisti_otkolkoto/", "text": "Папа Франциск разкритикува днес лицемерите в католическата църква, предаде ДПА. \"Колко често виждаме позорното поведение на онези хора, които ходят на църква и са там ежедневно, но водят живот, в който мразят останалите или злословят за други хора\", каза той по време на общата аудиенция във Ватикана. \"По-добре не ходете на църква - живейте като атеисти\", призова папата онези богомолци, които не са искрени. По време на аудиенцията папата прие членове на Кубинския национален цирк, посмя се с танцуващите артисти и повъртя футболна топка на показалеца си.", "date": "2019.01.02", "title": "Папа Франциск: По-добре да сте атеисти, отколкото лицемерни християни"}
{"url": "https://www.dnevnik.bg/sviat/2019/01/02/3369104_ot_dnes_cherna_gora_predlaga_grajdanstvo_sreshtu/", "text": "В Черна гора от днес започва да се прилага решението на правителството за придобиване на икономическо гражданство, което дава възможност на чуждестранни инвеститори да получат черногорски паспорт, съобщават местните медии, цитирани от БТА. Инвеститорът може да получи черногорско гражданство по няколко начина, например ако плати 100 хил. евро в сметка за развитие на по-слабо развитите райони. Гражданство може да се придобие и ако инвеститорът плати най-малко 450 хил. евро в сметка на някой от проектите за развитие на Подгорица или 250 хил. евро за проекти за развитие на северната или централната част на Черна гора. Парите ще бъдат платени в специален фонд, от който ще се финансира изграждането на инфраструктурата в по-малко развитите общини предимно в северната част на страната. Програмата ще е в сила поне три години и от нея може да се възползват до 2000 инвеститори.", "date": "2019.01.02", "title": "От днес Черна гора предлага гражданство срещу инвестиции за 100 хил. евро"}
{"url": "https://www.dnevnik.bg/sport/2019/01/02/3369037_ronaldo_obiavi_2018_za_nai-dobrata_godina_v_karierata/", "text": "Звездата на \"Ювентус\" Кристиано Роналдо определи 2018 за най-добрата година в професионалната му кариера. Португалският футболист обясни, че не гони индивидуални награди, а е отдаден изцяло на отбора си в преследването на големи цели. \"2018 беше най-успешната ми година. Не работя, за да чупя рекорди. Работя за благото на отбора\", каза Роналдо пред португалския \"Рекорд\". За пръв път от 2016 г. 33-годишният нападател не спечели индивидуалните награди за най-добър футболист на ФИФА и УЕФА. През пролетта Роналдо беше в основата на третата поредна титла на \"Реал\" (Мадрид) в Шампионската лига, като стана голмайстор в най-престижния клубен турнир с 15 гола. Впоследствие Роналдо премина в италианския шампион \"Ювентус\" с трансфер за 112 милиона евро. Нападателят бързо се превърна в основна фигура за \"бианконерите\", като вече има 14 гола в шампионата. Той обясни, че не мисли на всяка цена за четвърти пореден и общо шести успех в Шампионската лига. \"Спечелването на Шампионската лига е мечта, но не трябва да сме обсебени от идеята. Отборните трофеи са това, което се брои, и работя, за да ги спечелим.\" Роналдо допълни, че скоро ще се завърне в игра за националния отбор на Португалия. Той не беше в отбора за Лигата на нациите през есента след договорка с федерацията и треньора Фернандо Сантош.", "date": "2019.01.02", "title": "Роналдо обяви 2018 за най-добрата година в кариерата си"}
{"url": "https://www.dnevnik.bg/evropa/2019/01/02/3369128_hiliadi_germanci_podadoha_molbi_za_izkljuchvane_ot/", "text": "Властите в Щутгарт получиха над 3600 молби за изключване от забраната за някои дизелови автомобили, която е първият широкомащабен мораториум върху по-старите, по-замърсяващи коли, предаде ДПА. От вчера, когато влезе в сила забраната, на дизеловите коли със сертификат за отделяни вредни газове \"Евро 4\" или по-нисък е забранено да се движат в някои части от центъра на Щутгарт. Местните жители имат срок до първи април да приведат автомобилите си в съответствие със заповедта или да поискат да бъдат изключени от нея. Досега са обработени над 1500 молби, като малко под половината са одобрени, каза днес говорител на градските власти. Забраната обхваща до 72 хил. автомобила в Щутгарт и околностите, като около 10 процента евентуално отговарят на условията за изключение, допълни говорителят. Право на изключване имат работещите в социалното подпомагане и медицинската помощ, както и шофьорите на кемпери, използвани само по време на почивка. Шофьорите, които не се съобразят със заповедта, първоначално ще получат предупреждение. Градските власти планират по-късно въвеждането на глоба от 80 евро плюс такси и разходи. Съд в Лайпциг  постанови през февруари , че германските градове имат право да налагат забрани за дизеловите автомобили като начин да се намали замърсяването на въздуха.  Хамбург пръв въведе  частична забрана на дизеловите автомобили, но забраната е критикувана като неефективна, тъй като обхваща само две улици и допуска много изключения. /БТА", "date": "2019.01.02", "title": "Хиляди германци подадоха молби за изключване от забраната за дизели в Щутгарт"}
{"url": "https://www.dnevnik.bg/biznes/2019/01/02/3369114_komisiiata_za_konkurenciia_nameri_nachin_da_ne_se/", "text": "Комисията за защита на конкуренцията за втори път отказа да се произнесе по искането на \"Инерком\" на Гинка Върбакова да придобие българския бизнес на ЧЕЗ. Това се разбира от определение на комисията от 20 декември. С него се спира образувано на 14 декември производство, което антимонополната комисия започна след  разпореждане от страна на Върховния административен съд . Съдът принуди комисията да разгледа искането на Върбакова. То е второто за тази сделка и  бе внесено , след като тя излезе от част от фирмите си и поиска отново разрешение да приключи сделката. Тогава обаче комисията отказа да разгледа искането с мотива, че вече се е произнесла по случая. Сегашното определение комисията мотивира с това, че нейното решение и по това производство зависи пряко от окончателното произнасяне на ВАС. То трябва да изясни дали е законосъобразно решението на комисията от юли 2018 г., с което сделката бе забранена. Заседанието на съда по казуса  е насрочено за май , при положение че на 30 ноември вече изтече срокът на Върбакова по предварителния й договор с ЧЕЗ за окончателно подписване на сделката. \"Не на последно място наличието на висящ съдебен спор и с цел избягване на противоречието между съдебни и административни актове определя невъзможността на комисията да се произнесе в рамките на своята компетентност по нотифицираната сделка за придобиването на пряк едноличен контрол от \"Инерком България\" ЕАД върху предприятията от групата на ЧЕЗ а.с. в България\", се казва в определението на комисията. Междувременно чешката компания обяви, че започва преговори с един от другите кандидати за бизнеса й в България - \"Индия пауър\".", "date": "2019.01.02", "title": "Комисията за конкуренция намери начин да не се произнася по казуса с \"Инерком\" и ЧЕЗ"}
{"url": "https://www.dnevnik.bg/sviat/2019/01/02/3369145_duhovniiat_vodach_na_pravoslavnite_v_latviia_se_okaza/", "text": "Духовният предводител на православните в Латвия се оказа бивш агент на КГБ, показа публикация от края на миналата година на сайта на Националния архив на Латвия. Страната започна да публикува части от агентурната картотека на Латвийската ССР и сред документите има такъв на името на Александър Иванович Кудряшов. Това е светското име на Митрополита на Рига и цяла Латвия Александър. Латвийската православна църква, предвождана от митрополита, е част от Московската патриаршия. В картончето е отбелязано, че Кудряшов е вербуван под псевдоним \"Читател\" през януари 1982 г., когато той е имал сан дякон. Документът посочва още, че той е работил за Пети отдел на КГБ на Латвийската СССР, занимаващ се с борбата с идеологическите диверсии. В картотеката има и вербовъчен документ за Иван Миролюбов, който днес е служител на Отдела за външни отношения на Московската патриаршия (бел.ред. - своеобразното външно министерство на патриаршията) и секретар на Синодалната комисия по старообрядчество и единоверие. Проториерей Миролюбов е родом от Рига и е получил агентурен псевдоним \"Анатолий\". От публикуваното досега не е ясно каква точно дейност са изпълнявали и дали изобщо са сътрудничили на КГБ след вербуването. Картотеката на агентите съдържа 10 612 картончета, а публикуването ѝ е изпълнение на т.нар. Закон за КГБ, съгласно който трябва да се направят обществено достояние архивите на репресивния апарат на бившия СССР. На сайта на организацията изрично се уточнява, че картотеката е във вид, в който силно са ограничени възможностите за анализиране без достъп до оперативните дела и други материали. Те се подготвят за публикуване през май 2019 г. Тогава ще има повече яснота за това до каква степен посочените лица реално са работили за спецслужбите.", "date": "2019.01.02", "title": "Духовният водач на православните в Латвия се оказа агент на КГБ"}
{"url": "https://www.dnevnik.bg/sviat/2019/01/02/3369148_prilojenie_koeto_kazva_na_koia_zvezda_prilichash_e/", "text": "Приложение, което сравнява снимки на потребителите с холивудски звезди, е било уязвимо за външни лица. Стотици хиляди снимки, качени в него, е можело лесно да бъдат видени и свалени от всеки, който знае къде да търси, пише сайтът TechCrunch. Става въпрос за приложението Twinning, което позволява на човек да качи своя снимка, сравнява я с голяма база снимки на знаменитости и показва пет звезди, на които потребителят прилича в различна степен. Уебадресът на мястото, където се съхраняват всички те, обаче е бил видим в кода на самото приложение, който всеки потребител може да провери. Компанията - собственик на приложението, Popsugar е поправила пропуска в сигурността след публикацията на медията.", "date": "2019.01.02", "title": "Приложение, което казва \"на коя звезда приличаш\", е оставило качените снимки незащитени"}
{"url": "https://www.dnevnik.bg/sport/2019/01/02/3369113_guardiola_vsichki_ochakvat_da_zagubim_ot_livurpul/", "text": "Мениджърът на \"Манчестър сити\" Пеп Гуардиола описа сблъсъка с \"Ливърпул\" като възможност за тима му да намали разликата между двата отбора. Двата тима излизат един срещу друг на \"Етихад\" в дербито от 21-ия кръг на Висшата лига в четвъртък от 22 ч. Шампионите загубиха три пъти в последните пет мача във Висшата лига и вече се намират на трето място. \"Гражданите\" изостават със седем точки от \"Ливърпул\", а нова загуба може да намали драстично шансовете им да дублират титлата. Гуардиола обясни, че въпреки колебливото представяне е доволен от играчите си дотук. \"За мен ситуацията е много проста – аз виждам този мач като голяма възможност за нас. Концентрацията ми обаче е една и съща, независимо от срещата или съперника. \"Ливърпул\" е много силен отбор, намира се в отлична форма и мога да кажа, че е най-добрият тим в Европа в момента. Ние обаче също имаме шансове\", каза Гуардиола. Според него футболистите му не могат да бъдат спокойни, но и не трябва да се поддават на напрежението. \"Винаги им казвам да бъдат себе си, да покажат какво могат, не обичам да ограничавам един футболист.\" \"В последните дни постоянно ме питат какво ще стане, ако загубим. Ясно е, че сега всички ни отписват и очакват да загубим, нямат вяра в нас. Какво обаче ще стане, ако спечелим\", добави каталунският специалист. Той добави, че Кевин де Бройне вече тренира, но в четвъртък ще трябва да премине фитнес тест, за да стане ясно дали може да вземе участие в срещата. Мениджърът на лидера Юрген Клоп описа срещата като нормална, но с голям залог. По думите на германеца тя има тежестта на шест точки, защото се срещат два тима с претенции за титлата. \"Не обичам думата фаворит, мога да кажа, че в момента ние сме в най-добра позиция от групата на претендентите\", каза Клоп и засипа с похвали съперника. \"За мен \"Сити\" все още е най-добрият отбор в света. За да ги победим, ние трябва да сме доста смели.\" При победа на мърсисайдци тимът ще поведе с 10 точки пред \"Сити\". Според Клоп дори и тогава не може да се говори за отпадане на \"гражданите\" от битката за първото място. \"Ако ние бяхме в ситуация да изоставаме с 10 точки, дали щях да кажа, че не можем да ги хванем? Разбира се, че не. Все пак е 3 януари и има много време до края на сезона. Те изостават от нас, но това ще им донесе допълнителна мотивация, за което трябва да сме готови\", каза още германският мениджър. Клоп описа \"Сити\" като страхотен отбор с невероятен мениджър. Той си пожела отново отборът му да играе с ярост, за да повтори представянето си от предишните дербита. Червените са в серия от девет поредни победи и още нямат загуба от началото на сезона.", "date": "2019.01.02", "title": "Гуардиола: Всички очакват да загубим от \"Ливърпул\""}
{"url": "https://www.dnevnik.bg/video/novinite_na_bnt/2019/01/02/3369124_video_drugite_novini/", "text": "Без винетки по Северната скоростна тангента", "date": "2019.01.02", "title": "Видео: Другите новини"}
{"url": "https://www.dnevnik.bg/sviat/2019/01/02/3369147_policiia_i_demonstranti_v_indiia_se_sbluskaha_sled/", "text": "Индийската полиция използва сълзотворен газ, шокови гранати и водни оръдия срещу демонстранти, които протестираха срещу влизането на жени в един от най-свещените хиндуистки храмове, предаде \"Франс прес\". Сблъсъците станаха пред парламента на щата Керала в регионалната столица Тируванантапурам. Протести, съпътствани от инциденти, имаше и в други градове в Керала, след като две жени в репродуктивна възраст влязоха с полицейска охрана в храма Сабаримала въпреки съществуващата забрана. Върховният съд на Индия неотдавна отмени забраната и този храм от седмици е в центъра на полемика между борещи се за запазването на традицията хиндуисти и защитници на правата на жените.", "date": "2019.01.02", "title": "Полиция и демонстранти в Индия се сблъскаха, след като жени влязоха в храм"}
{"url": "https://www.dnevnik.bg/politika/2019/01/02/3369178_obshtinata_i_putnata_agenciia_shte_misliat_kakvo_da/", "text": "До 25 януари работна комисия на експерти от Агенция \"Пътна инфраструктура\" и от Столичната община трябва да излезе с решение, с което да се удовлетворят исканията както на агенцията, така и на общината, за ползването на участъци от републиканската мрежа на територията на общината, включително и на Северната скоростна тангента. Целта е да не се намаляват приходите на агенцията от пътни такси, основно тол за превозните средства над 3.5 тона, които ще се събират от 16 август, тъй като те са необходими за изграждането и поддържането на инфраструктурата. Това обяви директорът на агенцията Светослав Глосов, цитиран от пресцентъра му, след среща между представители на двете институции. По-рано днес  премиерът Бойко Борисов обяви , че няма да има нужда от винетка при движение по тангентата, а общината да си я стопанисва, след като правителството със свое решение вече включи този участък в по-голяма, но несъществуваща в момента магистрала \"Европа\". За нея четете  тук . Заместник-кметът на София Дончо Барбалов казал след срещата, че има още много да се работи на експертно ниво, защото трябва да намери законосъобразна форма, която да е съобразена с очакванията на хората от столицата, но и да се осигури финансов ресурс за развитието и поддържането на транспортната инфраструктура. Барбалов подчертал, че предстои да се обсъди дали Столичната община ще има възможност да поддържа Северната скоростна тангента, каквото устно разпореждане издаде премиерът, макар че, ако едно трасе е магистрала, за неговото поддържане се събират такси от преминаващите, а за поддръжката не отговарят общините. И в момента 16-километровият участък се поддържа от пътната агенция. Това е и причината тя да включва трасето в плановете си за приходи, когато от средата на август започна да се събират тол-такси. Междувременно кметът на София Йорданка Фандъкова благодари на премиера от профила си във \"Фейсбук\" за това, че приел аргументите на общината. \"Тангентата пресича територията на Столичната община и се използва от жителите на 5 столични района като път, който им осигурява достъп до другите райони на София\", обяснява кметът и допълва, че хората, които живеят в София и се движат само в рамките на общината, е логично да я ползват за своите градски пътувания без винетка, защото те не я ползват като част от републиканската пътна мрежа\".", "date": "2019.01.02", "title": "Общината и пътната агенция ще мислят какво да правят със Северната скоростна тангента"}
{"url": "https://www.dnevnik.bg/sviat/2019/01/02/3369221_vlastite_v_sudan_spriaha_dostupa_do_socialni_mreji/", "text": "Властите в Судан са блокирали достъпа до популярни социални мрежи, използвани за организиране на антиправителствените протести, породени от икономическата криза. Това предаде \"Ройтерс\", като се позова на съобщения на интернет потребители. През изминалите две седмици в Судан почти всеки ден имаше демонстрации. Протестиращите подпалиха сгради на управляващата партия и призоваха президента Омар Башир, който е на власт от 1989 г., да подаде оставка. В Судан, където държавата контролира традиционните медии, интернет се превърна в ключово \"информационно бойно поле\". От 40-те млн. жители на Судан около 13 млн. използват интернет и над 28 млн. имат мобилни телефони. При протестите срещу правителството преди шест години властите наложиха тотална блокада на интернет. Сега потребителите на трите основни телекомуникационни оператора - Судани, Зайн и Ем Ти Ен - казаха, че достъпът до \"Фейсбук\", \"Туитър\" и \"Уотсап\" е възможен само през частни виртуални мрежи. /БТА", "date": "2019.01.02", "title": "Властите в Судан спряха достъпа до социални мрежи заради протестите"}
{"url": "https://www.dnevnik.bg/sport/2019/01/02/3369146_barselona_i_real_sa_poluchili_nai-goliam_dial_ot/", "text": "Двата най-големи испански клуба \"Барселона\" и \"Реал\" (Мадрид) са получили най-голям дял от приходите от телевизионни права в Ла Лига. Годишният доклад на испанското първенство показва, че разликата между големите клубове и останалите обаче намалява. Общата сума, която 20-те клуба са получили е 1.32 милиарда евро. Докладът обхваща миналия сезон 2017-18. \"Барселона\" е №1 по приходи, като шампионите получават 154 милиона евро, или с шест повече от \"Реал\" (Мадрид). В последните години двата най-успешни клуба държаха да получават 40% от приходите от телевизионни права, но това не беше прието. Ла Лига държи на по-справедливо разпределение на сумите, които гарантират достатъчно средства и на по-малките клубове. Сумата, която \"Барселона\" получава, е над три пъти и половина по-голяма от тази за \"Жирона\" и \"Леганес\" (по 43.3 милиона евро). Другият клуб освен \"Барселона\" и \"Реал\", който получава над 100 милиона евро, е \"Атлетико\" (Мадрид). \"Дюшекчиите\" са трети със 110.6 млн. евро. Четвърти е \"Севиля\" (74 милиона), а пети \"Атлетик\" (Билбао) със 73.2 млн. евро. Приходите се споделят в съответствие с Кралския указ на Испания от 2015 г., според който Ла Лига преустанови продажбата на права на индивидуална основа и се върна към колективната продажба на телевизионни права. В допълнение беше решено средствата да се разпределят в съответствие с други социални фактори като посещаемост и телевизионна аудитория.", "date": "2019.01.02", "title": "\"Барселона\" и \"Реал\" са получили най-голям дял от телевизионните права в Испания"}
{"url": "https://www.dnevnik.bg/evropa/2019/01/02/3368988_kakvo_pecheli_latviia_ot_otvarianeto_na_arhivite_na_kgb/", "text": "В края на декември на сайта на Латвийския държавен архив беше публикувана първата част от имената на действали в Латвия агенти на бившия Комитет за държавна сигурност (КГБ). Съгласно закон, приет от латвийския Сейм в началото на октомври, архивните данни ще бъдат оповестявани на части. Най-напред бяха публикувани данни за агентурната мрежа на КГБ в Латвия. Сътрудниците на Центъра за документация на последиците от тоталитаризма са сканирали данните за общо 10 612 картотекирани по азбучен ред. Всяко картонче съдържа името, фамилията, националността, датата и мястото на раждане, местоработата и заеманата длъжност на вербуваното лице. Посочва се също кой го е вербувал и към кой отдел на КГБ е бил заведен. Достъп до архивните документи е възможен само след предварителна регистрация. От Центъра за документация сочат, че изучаването на архивните данни едва ли ще е лесно, първо, защото не е предоставена възможност за търсене по различни критерии. Освен това за латвийските изследователи е трудно да разчитат картончетата, които са били попълвани на ръка и то на руски език. Хората са живели в страх  \"От изследователска гледна точка би било по-подходящо, струва ми се, архивните документи да се публикуват наведнъж и изцяло – и то след като вече разполагаме с научни коментари и обяснения на историци. Това би ни позволило да опознаем цялата дейност на КГБ и да имаме по-точна представа за конкретните случаи\", посочва директорът на Латвийския национален архив Мара Спруджа. С отварянето на досиетата бившите сътрудници на КГБ ще имат и възможност да обяснят своята гледна точка, да разкажат своята история\", казва Солвейг Круминя-Конкова от Института за философия и социология. \"А учените ще могат да си съставят представа как е било в действителност. Нека обаче напомним, че става дума за интерпретиране, тъй като в архива на КГБ няма неопровержими доказателства. Досиетата са унищожени или се намират в Москва\", обяснява изследователката. По повод приетия през октомври закон за публикуването на документите от архива на КГБ президентът на Латвия Раймондс Вейонис отбеляза, че това е в интерес на обществото, което ще може \"да прелисти тези тъмни страници от историята на Латвия и латвийския народ\". Той подчерта, че публикуваната през 2018 г. информация ще бъде непълна и за деянията на конкретните хора не бива да се съди само по данните в картотеката. Не бива да се прибързва с изводите, трябва да изчакаме и да се запознаем и с допълнителните информации, предупреди той. \"Прибързаните изводи биха могли да изкривят истинската картина\", изтъкна Вейонис. Повечето досиета са или изнесени, или унищожени А много допълнителни информации явно няма да има, защото повечето лични досиета на сътрудниците на КГБ са или изнесени, или унищожени. Все пак в Латвийския държавен архив се съхранява в дигитален вид база данни за КГБ под кодовото наименование \"Делта\". Тя съдържа отчети за дейността на КГБ в периода между 1977 и 1990 година. От май 2019 г. въпросните данни ще бъдат достъпни за историци, юристи, журналисти и някои студенти. А готово ли е латвийското общество за огласяване на съдържанието на архивите и няма ли това да се превърне в повод за саморазправа? Историкът и член на научноизследователската комисия за изучаване на дейността на КГБ Оярс Степенс смята, че няма основание за такива опасения. Онези, които са сътрудничили на КГБ, са разполагали досега с достатъчно време, за да направят признания и да разкажат как са ги завербували. Освен това малка част от съдържащите се в картотеката стотици имена ще се окажат познати на обществото. Историкът смята, че не е изключено някои хора, които открият имената си в картотеката, да се опитат съдебно да докажат, че са невинни. Както сочи практиката, в повечето случаи съдът е признавал, че наличието на картонче само по себе си не доказва, че лицето е сътрудничило на спецслужбите. Латвия е независима държава от 27 години насам и през това време са били водени 298 съдебни разследвания за вероятно сътрудничество с КГБ, но само в 9 случая е било доказано, че лицето е сътрудничило на службите. \"Наказан съм за своето високомерие\" Преди пълното отваряне на архивите все повече представители на интелигенцията правят признания, че са сътрудничели на ДС. Сред тях са поетът Янис Рокпелнис, син на автора на химна Латвийската съветска република, лекарят и бивш политик Георгс Андреевс, бившият лектор в Латвийския университет Иварс Лацис и др. В признанието си, публикувано в известен литовски вестник, Янис Рокпелнис пише следното: \"Не знам дали името ми е в картотеката. Но сам се разобличавам, защото имам съвест. Пред очите ми е все този дълбок пресъхнал кладенец, на дъното му – пръст, а под нея – труп. Имам чувството, че съм убиец и нося този труп в себе си. Аз унищожих живота си, себе си и честта си. Наказан съм за своето високомерие и гордост. Защо си признавам? Защото съм вече възрастен и ако внезапно умра, искам съвестта ми да бъде чиста.\" За да се установи ролята на всеки, чието име се съдържа в картотеката на КГБ, трябва да бъде създаден научноизследователски център – така, както това беше направено в Естония и Литва, изтъкват историците. Засега в Латвия не могат да си позволят такъв център, защото няма кой да го финансира.", "date": "2019.01.02", "title": "Какво печели Латвия от отварянето на архивите на КГБ"}
{"url": "https://www.dnevnik.bg/photos/2019/01/02/3369115_fotogaleriia_svetovnite_snimki_na_denia_-_2_ianuari/", "text": "В първата за новата година обща аудиенция във Ватикана папа Франциск прие членове на Кубинския национален цирк, посмя се с танцуващите артисти и повъртя футболна топка на показалеца си. Папата разкритикува днес лицемерите, които ходят на църква, но мразят другите хора или злословят за тях. \"По-добре не ходете на църква - живейте като атеисти\", препоръча той.", "date": "2019.01.02", "title": "Фотогалерия: Световните снимки на деня - 2 януари"}
