{"url": "https://www.dnevnik.bg/sport/2018/03/17/3148450_manchestur_junaited_se_klasira_za_29-i_put_v/", "text": "Манчестър юнайтед\" победи \"Брайтън\" и ще играе в полуфиналите за Купата на Англия. \"Червените дяволи\" спечелиха по икономичен начин с 2:0 и реализираха по един гол в двете полувремена. Ромелу Лукаку и Неманя Матич се разписаха за \"Юнайтед\". Сръбският халф направи много добър мач, като подаде за първото попадение в 37-ата минута. Той центрира остро, а Лукаку се измъкна на ръба на засадата и реализира с глава. Шест минути преди края на редовното време \"Юнайтед\" вкара втория гол. Ашли Йънг центрира от свободен удар, а Матич беше непокрит и отбеляза. \"Червените дяволи\" се класираха сред четирите най-добри във ФА къп за рекорден 29-и път. \"Юнайтед\" се изравнява по участия в полуфиналите с \"Арсенал\". \"Артилеристите\" 20 спечелени и девет загубени, а \"червените дяволи\" са с баланс 19:9. По-рано през деня  \"Тотнъм\" си осигури участие в полуфиналите , а в неделя предстоят другите два мача \"Уигън\" – \"Саутхемптън\" и \"Лестър\" – \"Челси\".", "date": "2018.03.17", "title": "\"Манчестър юнайтед\" се класира за 29-и път в полуфиналите в Купата на Англия"}
{"url": "https://www.dnevnik.bg/biznes/2018/03/17/3145676_zabravete_zaharta_masloto_smetanata_-_ili_plan_b_za/", "text": "Може би помните стария виц, в който човек от малко селце отишъл за пръв път в зоологическата градина и после на съседите си обяснил какво е жираф така: Нали знаете как изглежда конят? Е, няма нищо общо! Донякъде така звучи и новата вълна в сладкарството, която се задава. Или поне през погледа на сладкаря Павел Павлов, който от около 10 години работи в Норвегия. В края на март той ще приготви десерта за гостите на  гала вечерята на \"Бакхус\" , на която  ще бъдат обявени наградените в \"Конкурса \"Ресторант на годината Бакхус 2017, Acqua Panna & S. Pellegrino\" . Преди това ще води и  лекция за здравословни десерти. Работата му в Норвегия далеч не е причината да се запали по здравословните десерти, които се очертава да са новото поколение от последното ястие за вечеря. Забравете захарта и сметаната По случващото се в България може и да не си личи, но в глобален мащаб настъпва голямо преобразуване в сладкарството, казва Павел Павлов. Една от движещите сили на тази промяна е сладкарят Жорди Бордас от Барселона, който е и носител на няколко титли в бранша. Той създава и концепцията за План Б в сладкарството. Според него от рецептите се изхвърлят сметаната, захарта, желатинът, маслото, жълтъците. Освен това се преминава на по-малки грамажи. Не както сме свикнали на огромни парчета торти, обяснява Павлов. И ако смятате, че това е по-скоро бутиков уклон на някои сладкари, програмата на Бордас за обучение на професионалисти в този нов за гастрономията подход, вече е заета почти до края на 2019 г. Ние решаваме какво ще предложим на клиентите си. Хората поглъщат много мазнини и други неща, които не би трябвало да приемат, казва Павлов. Допълва, че това може да се избегне и в сладкарството и то не само в най-високия му сегмент. Обяснява, че вече са масово достъпни заместители на захарта, както и на традиционните брашна и мазнини. План Б при тортите Майсторите в кухнята започват да заместват бялата захар с инулин - по същество това са фибри, които се съдържат в различни растения, които подпомагат храносмилането. Тоест тази сладост преминава през организма, а не се усвоява по начина, по който става това със захарта. Така новият план представлява преход от стремежа към по-здравословни десерти, който вече е факт, към напълно нова концепция. В нея няма място за животинските продукти - маслото се заменя със зехтин, намират се алтернативи и за жълтъците и т. н. Според Павлов тази трансформация не влошава вкуса на крайния продукт, ако авторът й е достатъчно добър и изобретателен. А барселонският сладкар показва на професионалистите как със заместители на традиционните продукти може да се постигне по-добър десерт - разграждаш рецептата на съставки и търсиш адекватен заместител на всяка от тях. Кога е бъдещето Този нов план в сладкарството едва ли може да се очаква да се наложи масово в близко бъдеще. Просто защото за него е нужна критична маса от потребители, които наистина да консумират алтернативите на захарта, сметаната и жълтъците. Трябва да има достатъчно голяма ниша за тези сладкиши, казва Павел Павлов. И допълва, че това зависи и от скоростта, с която хората биха превключили на План Б. Неговата оценка е, че все пак една съставка никога няма да напусне кухнята на сладкарите - шоколадът. \"Това няма как да се случи, да не забравяме, че в шоколада с над 74% какао няма добавена захар. А освен това той е супер храна номер едно\", казва Павел.", "date": "2018.03.17", "title": "Забравете захарта, маслото, сметаната - или План Б за десертите"}
{"url": "https://www.dnevnik.bg/sport/2018/03/17/3148276_hirsher_se_izravni_s_herman_maier_i_stenmark_po_pobedi/", "text": "Марсел Хиршер спечели 58-а победа в Световната купа по ски и завърши по шампионски в последната надпревара в гигантския слалом. Австриецът, който предсрочно си осигури за седми път  Големия кристален глобус , както и  малките купи в гигантския слалом  и слалома, беше най-бърз в Оре. Той премина двата манша с време 2:13.63 минути, с 23 стотни по-бързо от Хенрик Кристоферсен. Хиршер спечели 13-ата си победа през този сезона и шеста в коронната си дисциплина. На практика той беше победен само от Алекси Пинтюро и Матс Олсон. Годината беше още по-добра за австриеца, след като той спечели и два златни медала на олимпийските игри – в  комбинацията  и  гигантския слалом . Постижението на Хиршер е още по-впечатляващо, след като през миналия август той  счупи глезен по време на тренировка . \"Не очаквах да печеля толкова много след контузията и да се възстановя толкова бързо. Определено това е най-добрият сезон в кариерата ми, много съм щастлив. Мечтая си първо за хубава почивка през лятото, а след това да се готвя и за новия сезон\", каза Хиршер след финала. Със спечелването на 13 победи, Хиршер се изравни с Херман Майер (2000-01) и Ингемар Стенмарк (1978-79), които също са го постигали в рамките на един сезон. Той обаче може да стане едноличен №1, ако в неделя спечели и слалома. Хиршер натрупа солиден аванс още след първия манш и поведе с 50 стотни пред Виктор Мюфа-Жанде 59 пред Кристоферсен. Във второто спускане австриецът беше по-консервативен и даде четвърти резултат, който обаче му позволи да запази първото място. Кристоферсен направи най-силен втори манш, преминавайки трасето за 59.38 секунди, а Мюфа-Жанде трябваше да се задоволи с третото място на подиума. За французина това беше едно осмо класиране сред първите трима в Световната купа, той има и една победа. След края на състезанието Хиршер показа на публиката в Оре и Малкия кристален глобус в гигантския слалом. В крайното класиране в дисциплината австриецът завърши със 720 точки, а Кристоферсен остана с 575. Третият Алекси Пинтюро, който дори не завърши състезанието, приключва с 329 точки. В неделния ден е последният старт за сезона - слаломът в Оре.", "date": "2018.03.17", "title": "Хиршер се изравни с Херман Майер и Стенмарк по победи в един сезон"}
{"url": "https://www.dnevnik.bg/bulgaria/2018/03/17/3148278_chasti_ot_promenite_v_nakazatelniia_kodeks_sa_smeshni/", "text": "Седем обединени законопроекта за промени в Наказателния кодекс (НК) се подготвят, а се очаква и осми - този за промени в неизбежната отбрана, каза проф. Пламен Панайотов, ръководител на катедрата по Наказателноправни науки в Софийския университет в предаването \"Седмицата\" по \"Дарик\". Част от тези законопроекти биха могли да са въпрос на закачки и шеги, каза Панайотов. НК се третира като панацея за решаване на всички социални проблеми, но това няма нищо общо с действителността, заяви проф. Панайотов. Той даде за пример на промени касаещи по-високи  наказания за незаконен риболов . Каза, че се подготвят три кумулативни наказания за маловажен въпрос, като незаконен улов на риба. Същото е и с режима за опазване на дивеча, посочи Пламен Панайотов. Там се предвиждат и остри завишения на наказанията, например за незаконен отстрел на едър дивеч до пет години лишаване от свобода, а ако става дума за заек - шест месеца затвор. Заличават се всички маловажни случаи на кражба, се казва в един от проектите, което означава, че за кражба на кисело мляко - отиваш до осем години в затвора. Според Пламен Панайотов това е абсурд. По думите му изискването за съразмерност е грубо нарушено и влиза в противоречие с европейското законодателство. Ние сме единствената държава в ЕС, която има два вида доживотен затвор – единият без право на отмяна, обърна внимание Панайотов. За най-тежките случаи на кражба се полага до 20 г., което би могло да се смята за трети случай на доживотен затвор, ако наказанието се налага на по-възрастни престъпници. Според него особен проблем ще предизвика борбата с корупцията при частниците, каквито промени се подготвят. При това положение, формално погледнато, ако дадете бакшиш на сервитьора и двамата отивате в затвора, даде пример той. Панайотов посочи, че ако тези промени се приемат, това ще доведе до правни абсурди. Предлаганите промени се набъркват и в семейните отношения. Според професора по право, ако двама съпрузи се сбият и си нанесат телесни повреди, тогава прокуратурата се намесва пряко и вкарва и двамата в затвора. Той посочи, че на юристите хич не им е до смях, защото правните абсурди са толкова големи, че ако се приемат предложените промени в НК, ще има сериозни проблеми.", "date": "2018.03.17", "title": "Части от промените в Наказателния кодекс са смешни, според Пламен Панайотов"}
{"url": "https://www.dnevnik.bg/sport/2018/03/17/3148280_petur_stoichev_shte_bude_priet_v_mejdunarodnata_pluvna/", "text": "Най-добрият български плувец Петър Стойчев ще бъде приет този уикенд в Международната плувна зала на славата (ISHOF) във Форт Лодърдейл. Това ще се случи по време на 54-ата годишна церемония, а българинът е един от десетте избрани през 2018 година. Стойчев се превърна във феномен в световното плуване заради своята универсалност при плуването в открити води. Той стана първият плувец, който прекоси Ламанша за седемдесет минути. Българинът печели в надпревари, в които температурата на водата варира между два и 32 градуса. Стойчев триумфира и в Световната купа на ФИНА 11 поредни години, между 2001 и 2011. Той стана и световен шампион по плуване в открити води през 2011 г. в Шанхай. Българският плувец има участие на четири олимпиади. В Сидни 2000 и Атина 2004 участваше в плуването в басейн, а след приемането на плуването в открити води за олимпийски спорт, записа шесто и девето място в Пекин 2008 и Лондон 2012. Стойчев записа престижните резултати на 10 километра, след като предпочитаните от него 25 км не са в олимпийската програма. Петър Стойчев беше знаменосец на България на олимпийските игри в Пекин. След края на кариерата си беше служебен министър на спорта в правителството на Марин Райков (2013 година).", "date": "2018.03.17", "title": "Петър Стойчев ще бъде приет в Международната плувна зала на славата"}
{"url": "https://www.dnevnik.bg/intervju/2018/03/17/3148105_holandskiiat_ekolog_frank_zanderink_divite_kone_shte/", "text": "Конете Коник (Equus caballos) са възстановка на тарпана (Equus ferus ferus), известен като евразийски див кон - изчезнал подвид на дивия кон. Тарпанът изчезва в дивата природа в края на XIX век. С днешна дата конете вече живеят сводобно в природата в два района в Източните Родопи – при Бойник и край изоставеното село Сбор. Те са изцяло приспособени към живота си в дивата природа: оцеляват в горещото и сухо лято, преживяват студ и дебели снегове, оцеляват и при вълчи атаки. За предимствата на  статут \"Див\"  за природата и хората на Родопите и България, както и за Европа разговаряме с холандския еко експерт Франк Зандеринк и ръководителя на българския екип Христо Христов.  Защото Холандия е част от Европа и ние искаме да възстановим природата и биоразнообразието навсякъде. Животните не разпознават границите и ги пресичат. Затова и има нужда от подобряване състоянието на природата като цяло.  Освен това Източна Европа има много повече дива природа в сравнение с Холандия. Да не забравяме, че Холандия и Великобритания са най-обезлесения райони в света. И може би това обяснява големият интерес от наша страна към възстановяване на природата: защото знаем какво значи всичко да е опустошено, минали сме през опита да нямаме дървета, животни. Не знам дали има друга държава освен Холандия в Европа, която да е празнувала и да се е радвала толкова заради завръщането на вълка в природата.  Ф.З.: Нашата организация винаги се фокусира върху възстановяването на природата, не слагаме огради, защото природата винаги е динамична, се променя, адаптира. Искаме да помагаме на природата да възстанови естествените си процеси и после да отстъпим крачка назад, няма нужда да управляваш и регулираш природата. Като собственици на тези коне, нямаме икономически интерес. Нашият единствен интерес е да възстановим естествената природа там.  Ф.З.: Коникът не е единствения вид кон, който може да живее и да оцелее в дивата природа. Но точно този вид е доказал, че e пригоден да оцелява в много сухи и горещи райони, както и в студени зони, може да плува, да се пази и защитава от вълци. С една дума този вид е много силен.  В момента над 70 коне живеят като диви коне, но все още има някои неща, които не ги прави съвсем диви.  Формално имаме задължение да ги групираме, всяко животно трябва да има чип, повече или по-малко ги третират като домашни животни. Но те живеят в дивото, те са диви, оцеляват в дивата природа, те сами си си набавят храната.  Също така имаме готовност при някакви определени наложителни ситуации, при мониторинг например – ако преценим, че трябва, можем да се намесваме в техния начин на живот. В началото - по време на адаптационния период - често го правехме, сега не ни се налага почти никога. Често изобщо не можем да ги видим... Ф.З.: Домашните получават храна всеки ден, едно и също количество през зимата и лятото.  Естественият начин на живот за дивите коне е да се хранят много през есента, за да трупат мазнина. През зимата те отслабват. В края на зимата те са много слаби и гледната точка на хората е, че те са в лошо състояние, но това не е вярно. Хората смятаме че всеки има нужда от редовно хранене, три пъти на ден. Всъщност това е съвсем нормално за тяхната природа – просто губят килограми и се пречистват от излишните неща, останали от зимата, а после на пролет отново наддават.  Ф.З.: Стремим се към поддържането на отворени пасища и ливади, защото там има повече храна за повече видове животни. Тук е ролята на едрите тревопасни и тяхната роля в системата. Пасат точно колко е необходимо на едно място храстите и дърветата, с тях има идеален баланс. В една и съща среда животните не си пречат, а се допълват: Конете предпочитат житни растения, избягват детелини, само в краен случай. Така не се конкурират с други тревопасни, а дори се допълват – например с кравите, които се хранят повече с бобови видове.  С навлизането на човека в естествената среда на дивата природа, когато той активно започва да опитомява добитък - коне, крави, кози, те продължават да пасат по същия начин в природата и да поддържат поляните и ливадите отворени. Сега обаче има тенденция хората да напускат масово селата и да продават опитомените си животни В момента има две опции - да спадне драстично броят на пасищния добитък, който яде храстите и дърветата, с това ще позволи на дърветата по поляните да пораснат толкова, че да се затворят горите, да обраснат поляните и пасищата. Не трябва да допускаме това да се случи.  Ф.З.: Алтернативата е именно като привнасяме подходящи видове коне, които заедно с дивия добитък поддържат тези зони отворени. Така се отваря и повече пространство за биоразнообразието, което подсигурява това, което ние целим. С появата на диво живеещи коне и див добитък има голямо подобрение в поддържането на природа. Поне спряхме затварянето на пасищата, на ливадите от дървета. Това може да се види лесно като се прекоси границата в Гърция.  Благодарение на възстановяването на дивите коне в Родопите една дупка в естествената верига е вече запълнена. Помагат и за развитието на туризма в региона през последното десетилетие – той е свързан с наблюдение на диви животни, сафари, кайкарство. Ф.З.: Тези животни са пригодяват лесно към дивия начин на живот, знаят какво трябва да правят и какво трябва да търсят като следват инстинктите. Тези, които първо докарахме през 2011 г. от Холандия никога не бяха виждали и подушвали вълк, но социалната структура на групата е толкова силна ,че те усещаха опасността, събираха се заедно цялата група и се биеха срещу вълка - това е в инстинкта им.  Ф.З.: Не сме ги виждали, но разбрахме след като на другия ден намерихме покосеният вълк, както и по следите от рани и ухапвания по самите коне.  Понякога губим и коне, които стават жертва на вълците, но това е нормално. В повечето случаи конете оцеляват, а вълците бягат и се хранят с някоя сърна или елен.  Ф.З.: Имаме вече позволението и подкрепата на местната власт в Момчиловград и в Крумовград - животните да живеят в дивата природа. Но се изисква и решенеи на национално ниво. Затова и сме изпратили искане до Министерство на околната среда и водите да признаят диво живеещи животно - така че те да нямат нужда от ограждения, чипове и т.н. Очакваме сега покана от Съвета по биоразнообразие, където да представим презентация и да изложим исканията си в нея. Този съвет трябва да даде своята оценка и финално министърът на екологията трябва да вземе решение. Възможно е да чакаме месеци наред. Ф.З.: На практика е възможно, но хората, които биха го направили ще имат няколко затруднения: тези коне не могат лесно да се открият в дивата природа, освен това те самите са диви и са трудни за хващане. Убиването им и ловът също е възможен. Ф.З.: Формално те все още са собственост на Приятели на родопските крави, т.е. Те все още принадлежат на някого и ако ги застреляте или вземете, това е кражба на чуждо имущество. Хр.Хр.: Ако след срещите с институции този вид коне получи статут див вероятно ще трябва да се гласува и нормативен акт, който да ги защитава от бракониери. Това ще стане ясно от разговорите с отговорните институции, ще се допитаме с експерти.  Има ли нужда от това зависи от решението на министъра, но ако получат статут на диви животни, вероятно ще е същото като да убиеш друго диво животно, когато нямаш разрешение.  Ф.З.: Конете тук идват от Холандия. През 1980-те ние привнесохме около 50 коне от вида от Полша. По произход те са полски коне. Транспортирахме ги в района, където в момента те наброяват 5 - 6 хил. броя, но все още нямат статут на диви и в Холандия.", "date": "2018.03.17", "title": "Холандският еколог Франк Зандеринк: Дивите коне ще спасят изчезващите пасища в Родопите"}
{"url": "https://www.dnevnik.bg/bulgaria/2018/03/17/3148282_policiiata_e_zadurjala_dvama_pedofili_v_dupnica/", "text": "Двама педофили от Дупница са задържани през тази седмица, съобщи комисар Явор Колев от ГДБОП, цитиран от БНР. Единият от тях с фалшив фейсбук профил примамил 13 момичета на възраст между 11 и 13 години. С няколко от тях е злоупотребявано сексуално. Профилът му е закрит, но при задържането в телефона му е открит нов профил с контакти на деца от всички краища на страната. Явор Колев участва в обучение на родители за онлайн безопасност. Пред тях той призна, че празноти в законодателството пречат педофилите да се проследяват, след като изтърпят наказанията си. Комисарят даде пример със заловен и осъден през 2004 г. педофил. Той изтърпял наказанието си, а скоро случайно се разбрало, че държи детски парти-клуб. \"Няма да казвам кой е този детски парти-център. Може да го намерите много лесно в интернет. Рекламно лице на този детски парти-център е известен български певец\", каза Колев. В България няма регистър на осъдените за педофилия. \"В други държави, когато един такъв човек се премести, той информира съответните полицейски органи и се знае къде е и с какво се занимава. Няма достъп до деца, няма право да доближава деца, няма право да се занимава с деца\", обясни комисарят. По думите му педофилът обикновено е мъж на възраст между 20 и 50 години с добро образование и начин на живот. Обикновено се стреми да работи с деца или близо до тях. Жертвите обикновено са на възраст от 8 до 16 години. Те биват набелязвани чрез социалните мрежи и платформи, ютюб, когато дават подробна информация за себе си. Стига се до примамване във видеокомуникатори, където са склонявани да осъществяват сексуални действия. После биват изнудвани, че ако не продължат да снимат, видеата ще се публикуват. Колев предупреди, че педофилите обикновено са в детските платформи: \"Това, че детето ви е в jivotno.com или в някаква друга игра, не значи, че там няма педофили. Напротив. Те са там. Педофилите няма да ги намерите в порносайтовете\". Съветът на Явор Колев е родителите да се интересуват какво правят децата им: \"Какво днес се е случило с тях в интернет, какви места посещават, какви профили са си открили, кой се е свързал с тях, за какво са си говорили\".", "date": "2018.03.17", "title": "Полицията е задържала двама педофили в Дупница"}
{"url": "https://www.dnevnik.bg/photos/2018/03/17/3148263_fotogaleriia_surf_pod_zemiata/", "text": "Състезанието Bat Race по английската дума за прилеп, се провежда на най-дългото подземно езеро в Европа - Сен Леонар в кантона Вале, Швейцария. То е част от веригата състезания Alpine Lakes Tour.", "date": "2018.03.17", "title": "Фотогалерия: Сърф в пещерата"}
{"url": "https://www.dnevnik.bg/analizi/2018/03/17/3148283_otveten_udar_za_krim_4_godini_po-kusno/", "text": "За да оправдае бавното създаване на антихитлеровата коалиция, Джордж. Ф. Кенан разсъждава, че това било поради демократичността: демокрациите бавно си изработвали позиции за нови явления, но веднъж като ги изработят, пипат точно и тежко. В момента сме изненадани от сякаш свръхреакцията на Запада по повод един опит за убийство в Солзбъри. Изнанадата изчезва, ако видим това като забавена реакция на руската анексия на Крим. Само че вместо да ни се струва свръхреакция, ще я оценим тогава като недостатъчна. Реакцията на Запада носи всички белези на импровизацията. Като начало, самите англичани изглежда се изненадваха от заеманите публично позиции, като всяка следваща се оказваше по-остра от очакваната – примерно, Великобритения изгони наведнъж 23-ма руски дипломати за шпионаж. Първият кръг приключи на 14 т.м., два дена след първоначалното обвинение на Русия от Тереза Мей, когато в Съвета за сигурност всички съюзници на Англия препотвърдиха това обвинение и солидарността си с нея; а френският представител загатна за следваща витка на ескалацията с думите си, че Франция ще подкрепи Англия \"при всякакви обстоятелства\". Ето какво последва от страна на Запада (не претендирам за изчерпателност): - В британския Парламент водачът на Партията на труда Корбин, без да се отказва от призива си за диалог с Русия, заяви три дни преди Путиновите избори, че лейбъристите \"разбира се не са поддръжници на Путиновия режим, на неговия консервативен авторитаризъм, злоупотреба с човшките права и икономическа корупция\". - САЩ обвиниха Русия, че е проникнала в компютърното управление на американски и европейски системи за производство и разпределение на електроенергия. - Президентът на Полша Дуда обяви, че ще има изменения в стратегията на националната отбрана на Полша вследствие \"непредсказуемостта на руската политика\". - Президентът на Франция Макрон отказа да посети руския щанд на парижкия панаир на книгата. - Министърът на външните работи на Великобритания Джонсън заяви, че има \"изключитилно голяма вероятност\", лично Путин да е заповядал \"разпръскване на нервнопаралитичен препарат по улиците на Обединеното кралство, по улиците на Европа, за пръв път от Втората световна война насам.\" - Същият ден, същият министър не подаде ръка на посланика на Русия във Великобритания Яковенко при служебна среща. - Германия съобщи, че възстановява контраразузнаването си, което практически не функционира след края на Студената война. - Министър-председателят на Украйна Гройсман обяви, че Украйна ще прекрати програмата за икономическо сътрудничество с Русия, договорена за периода 2011-2020 г. ... Първоначално имаше ирония и подигравки в отговор на британските обвинения. После в Съвета за сигурност руският представител отхвърли всички обвинения, като държа съзнателно грубиянски език (на два пъти каза, че британците \"мъкнат\" – а не \"поставят\", примерно - този проблем в Съвета). Накрая и Русия обяви, че ще изгони и тя 23ма британски дипломати – без обвинения към тях, просто в числено равен отговор; както и че закрива   (Британският културен институт) в Русия, \"във връзка с нерегулираността(?) на неговата дейност\". Очевидно е, че руските дийствия са по-слаби от действията на Запада и са именно ре-акции на Западните инициативи. Интуицията ми е, че засега Русия се опитва да намалява напрежението. Защото Русия, независимо от това, дали фактически е извършителят, обективно спечели от самото покушение: пред руснаците и пред целия свят държавата показа сила. Това окрилява руския избирател, а на ония, другите – \"Треперете, милорди!\" Но от нечаканите Западни действия Русия вече загуби и – поне до определена точка - ще продължава само да губи без да има адекватни отговори, така че сигурно ще гледа да съкрати загубите. Не по-малко очевидно е, че действията на Запада засега са некоординирани. За действия от такъв тип – политически мигновени, остри, рискови – е неподготвено не само общественото мнение, но комай и самите правителства. Това е нова ситуация за тези екипи, избрани във властта, за да решават на първо място партийни и икономически проблеми чрез предпазливи стъпки с чиновнически характер. Това обяснява пасивната им поза отпреди 4 години, когато предадоха Украйна. Нали можеха още тогава, примерно, да реагират като сега? Но тъкмо защото тогава не направиха нищо - предполагам, че си правят поправителен. Наистина, по-добре късно, отколкото никога. Новата ситуация е, че Русия днес вече не се чувства безнаказан злосторник. Необходимо е, обаче, импровизациите да отсътпят място на координация на ролите на демокрациите, на средствата и степента на наказанията. Засега - Западът се раздвижи, но не пипа нито премерено тежко, нито точно. Най-важното, обаче, предстои: да бъде построена преградата между двете противостоящи страни, която взаимно да ги пази от война. През Студената война тя постепенно бе издигната. Сега я няма, както я няма Берлинската стена. И вместо да спорим това Студена война ли е или обратно, по-добре да работим за издигане на такава преграда. От нея всички имаме нужда.", "date": "2018.03.17", "title": "Ответен удар за Крим – 4 години по-късно"}
{"url": "https://www.dnevnik.bg/sport/2018/03/17/3148292_mikaela_shifrin_zatvurdi_dominaciiata_si_i_i_specheli/", "text": "Микаела Шифрин разби конкуренцията си и спечели последния слалом за сезона в Световната купа по ски алпийски дисциплини. Носителката на малката купа в дисциплината за последните пет години не допусна никаква изненада, за да вземе своя успех №43 в Световната купа. Американката измина трасето в шведския зимен център Оре за 1:46.42 минути и остави на 1.58 секунди зад гърба си Венди Холденер. Шифрин стартира със 72 стотни аванс във втория манш, но направи изумително спускане, за да увеличи двойно разликата с швейцарката. Победата е 12-а за сезона за Шифрин, с което тя подобрява представянето си от миналия сезон, когато взе 11 успеха. 23-годишната американка вече е равна със сънародничката си  Линдзи Вон  (2011-12) по победи в рамките на една кампания. Пред тях е единствено Врени Шнайдер, която през сезон 1988-89 спечели 14 състезания. \"Бях много спокойна и просто се наслаждавах на спускането си. Бях концентрирана и не мислих за разлики, просто не усещах напрежение, защото си свърших всичката работа. Имам още едно състезание и вече след него ще мога да празнувам повече\", каза Шифрин след финала. Тя спечели слалом за седми път от деветте старта през сезона, като единствено Петра Влъхова победи в другите два. Словачката  беше първа в Леви , когато Шифрин остана втора, и  Ленцерхайде , където пък американката \"хвана\" врата преди финала. В историята на алпийските ски само една състезателка е печелила повече слаломи в един сезон Яница Костелич – осем през 2000-01. След Шифрин и Холденер, която се размина с първия си успех в слалома, остана Фрида Хансдотер. Местната любимка беше само с една стотна по-бавна от Холденер. Във финалното класиране в дисциплината слалом Микаела Шифрин е с 980 точки, а Холденер се изкачи с една позиция и 705 точки. Благодарение на третото си място в Оре и Хансдотер премина с една позиция напред, а Петра Влъхова, която остана едва 11-а, завършва сезона под №4. В неделя предстои стартът в гигантския слалом, където предстои да се реши развръзката за малката купа. Виктория Ребенсбург има преднина от 92 точки пред Теса Уорли. Спорът за Големия кристален глобус е решен много отдавна, като Шифрин си осигури предсрочно втори пореден триумф.", "date": "2018.03.17", "title": "Микаела Шифрин затвърди доминацията си и спечели 43-а победа в Световната купа"}
{"url": "https://www.dnevnik.bg/skorost/2018/03/17/3147939_fotogaleriia_budeshte_ot_minaloto_ili_zabravenite/", "text": "Концептуалните автомобили не представят от днес едно възможно бъдеще за автоиндурстрията. На тазгодишното издание на автосалона в Женева бяха изложени няколко интересни прототипа, от които така и не излиза сериен модел.", "date": "2018.03.17", "title": "Фотогалерия: Бъдеще от миналото или забравените концептуални модели от автосалона в Женева"}
{"url": "https://www.dnevnik.bg/sport/2018/03/17/3148294_biletite_za_finala_na_shampionskata_liga_shte_struvat/", "text": "Европейската футболна централа (УЕФА) обяви подробности за билетите за финала на  Шампионската лига  през този сезон. Последният двубой от турнира ще се играе на 26 май на олимпийския стадион в Киев. Билетите са разделени на четири категории и са на цени от 70 до 450 евро. Пропуските от първите две категории са на цени от 450 и 320 евро, като те са увеличени в сравнение с миналата година. От УЕФА обаче обясниха, че категориите 3 и 4 са с по-ниски билети – 160 и 70 евро. Капацитетът на олимпийския стадион в Киев е 63 хиляди места. Двата финалиста ще получат по 17 хиляди билета, които да разределят на своите фенове, а 6700 билета ще бъдат пуснати в свободна продажба на страницата на УЕФА. Останалите малко над 20 хиляди билета ще бъдат разпределени за партньори и спонсори на европейската централа. Тепърва в Шампионската лига предстоят четвъртфиналите,  жребият за които беше изтеглен в петък .", "date": "2018.03.17", "title": "Билетите за финала на Шампионската лига ще струват между 70 и 450 евро"}
{"url": "https://www.dnevnik.bg/kultura/2018/03/17/3147970_otkus_ot_strastite_na_razuma_na_urving_stoun/", "text": "Страстите на разума - Роман за живота на Зигмунд Фройд. През 80-те години на 19 век Виена е модерната столица на Европа. Именно в този бляскав град, Зигмунд Фройд започва дългогодишната си борба за освобождаване на обществото от слепотата, оковите и страховете... \"Страстите на разума\" е историята на един необикновен човек, който доказва, че някои от най-тежките предизвикателства не са на бойното поле или по върховете на планините, а вътре в нас, в сърцето и ума. Фройд е един от най-изтъкнатите невролози във Виена по онова време. Той се отказва от живот, изпълнен с охолство и изобилия, за да се превърне в дързък изследовател на непознатото. С новаторските си проучвания на сексуалността, Фройд рискува репутацията си, но е решителен и непреклонен в усилията си да промени завинаги разбирането ни за човешката мотивация. Ървинг Стоун се нагърбва с амбициозната задача да нарисува панорамно платно на живота на Зигмунд Фройд.  Първа част Кулата на глупците 1. Изкачваха се пъргаво, гъвкавите им младежки тела се движеха в ритмичен синхрон. От двете страни на стръмната пътека се простираха поляни с ниска трева, сред която надничаха жълти цветчета. Копринените венчелистчета на съсънките бяха увехнали още по Великден, но пиренът, игликите и дивите рози образуваха пъстроцветен килим под вековните букови дървета. Мъжът не беше висок – дори когато изпънеше рамене, бе едва метър и седемдесет на ръст. Въпреки това той смяташе, че подхожда по височина на Марта Бернайс, която грациозно пристъпваше редом с него. Погледна крадешком профила ѝ, за кой ли път възхищавайки се от изваяните брадичка, нос и чело, издаващи силна воля. Още му беше трудно да осъзнае какво му се е случило. Бе едва двайсет и шест годишен, времето му почти изцяло бе посветено на изследванията в областта на физиологията, провеждани в института на професор Брюке, което означаваше, че през следващите пет години не можеше да си позволи да се влюби, а сключването на брак се отлагаше за след поне още два пъти по толкова години. Наистина, по време на следването химията не му вървеше, но поне би трябвало да научи, че любовта и календарът не могат да се смесват. – Не може да бъде! – възкликна. – Невъзможно е да се случи! Девойката се обърна и сепнато го изгледа. В гората цареше полумрак – долните клони на брезите бяха отсечени, високите корони от зелени листа закриваха слънцето. Хрумна му, че може би деликатните сенки, властващи в гъстите гори над Мьодлинг, подсилват красотата на Марта – според него тя бе най-прелестното създание на земята. Девойката не се мислеше за красавица, но той я намираше неотразимо привлекателна; най-много харесваше големите ѝ сиво-зелени очи – чувствителни и нежни, проницателният ѝ поглед – огледало на непоклатимата ѝ самостоятелност. Гъстата ѝ кестенява коса беше разделена на прав път и вчесана зад изящните ѝ ушенца. Изваяният ѝ нос беше леко вирнат, а устните ѝ – съвършени според мнението на спътника ѝ – бяха плътни и аленочервени. Само брадичката ѝ бе прекалено волева за толкова деликатно лице. – За какво говорите? Какво е невъзможно да се случи? Тъкмо на това място пътеката завиваше и лъчите на слънцето проникваха през зеления листат покрив. – Нима казах нещо? Навярно причината е в дълбоката тишина, властваща тук. Май трябва да съм по-предпазлив, щом чувате всяка моя дума. Бяха се озовали на невисоко каменисто плато, откъдето се виждаше градът в полите на планинското възвишение. Отдалеч долиташе музика – оркестърът свиреше в Кюрпарк. Мьодлин беше очарователно провинциално градче, намиращо се на един час път с влак от Виена. С течение на времето бе станало моден курорт за жителите на австрийската столица; малко червено море от покриви, застлани с керемиди, блестеше под лъчите на топлото юнско слънце; лозови насаждения покриваха стръмните склонове в далечината, скоро сочните гроздови зърна щяха да се превърнат в младо вино, което през пролетта виенчаните ще пият във винарните – Heurigen Stuberln – в Гринцинг. Марта гостуваше на семейни приятели, които имаха къща на Грилпарцергасе в Мьодлинг. Зигмунд пък тази сутрин бе пристигнал с влак от Виена. Двамата с Марта прекосиха Кайзер Франц Йозеф Плац, по средата на който се намираше украсената със златни орнаменти Pestsaule – колона, издигната в памет на жертвите от чумна епидемия преди много години – продължиха по Хауптщрасе към бившата сграда на градския съвет, забележителна със старинния часовник и кулата, напомняща на поставени една върху друга луковици, сетне тръгнаха по Фаргасе покрай фонтана пред църквата \"Свети Отомар\", властваща над градеца. Срещу нея се издигаше цилиндрична каменна кула. – Прилича на онази част от италианска църква, в която се извършват кръщенията – отбеляза Марта, – но местните жители настояват, че това е костница. След като сте завършили медицина, ще ми обясните ли как са хвърляли там само костите и какво се е случвало с другите останки? – Нямам дори най-бегла представа – не забравяйте, че съм начинаещ лекар без никакъв опит. Знаете ли, хрумна ми нещо. Напишете дисертация на тази тема, а пък аз ще я представя във Факултета по медицина, за да ти бъде присъдена научна степен. Искате ли да станете доктор на медицинските науки? – Не. Искам да бъда съпруга и майка на половин дузина дечурлига. – Хм, планът ви не е много амбициозен. Едва ли ще се затрудните при осъществяването му – подхвърли той, мимоходом забелязвайки как в полумрака на гъстата гора очите ѝ са добили смарагдов цвят. – По-важно е да не се затрудня, след като постигна целта си. Разбирате ли, по душа съм романтичка. Мечтая да обичам съпруга си и поне половин век да живея щастливо с него. – О, сега разбирам, че всъщност сте много амбициозна, Марта. Спомняте ли си един куплет от стихотворение на Хайне, който гласи: Защо ми трябваше да се оженя – все въздишаше горкичкият Плутон. Откакто през прага младоженката пренесох, истина една разбрах: ергенският живот е бил като песен. От мига, в който Прозерпина взех за невеста, ден не минава, без да оплача съдба си злочеста. Тя вдигна вежди: – Нали не подкрепяте мнението на поета? – Аз ли? Не, разбира се. Бракът е създаден за непретенциозни хора като мен. След приключване на церемонията ще бъда обсебен от съпругата си. – Май Гьоте е казал, че хиперболата се използва от хора, които искат да скрият истинските си чувства. – Не, скъпа ми госпожице Бернайс, вие току-що измислихте този цитат. Той я познаваше прекалено отскоро, за да състави списък на качествата ѝ, заради които се бе влюбил в нея, но със сигурност знаеше, че е запленен от гласа ѝ. Марта беше родом от Хамбург – най-гордият град на Ханзата . Говореше литературен немски – чист, прецизен и толкова различен от забър¬заното и някак дружелюбно напевно произношение на виенчаните. Обяснила бе на Зигмунд каква е причината да запази прекрасната си дикция, въпреки че докато е била в долните класове, съученичките ѝ са я смятали за самонадеяна горделивка с чувство за превъзходство над другите – обвинения, отправяни от повечето виенчани по адрес на могъщите, преуспяващи жители на Хамбург, които ревностно отстояват свободата си и са непоправими буржоа. Берман Бернайс, бащата на Марта, в продължение на десет години бе незаменим асистент на прочутия икономист Лоренц фон Щайн от Виенския университет, но блестящата му кариера бе прекратена от внезапната му смърт преди трийсет месеца през 1879 година. – Когато тръгнах на училище във Виена – обясни Марта, – бях едва осемгодишна. Разбира се, бързо усвоих произношението на моите съученички и започнах да провлачвам думите. Веднъж баща ми ме заведе в кабинета си и каза: \"Малката ми, езикът, който говориш, е някаква пародия на немски. Думите \"град\" и \"Щайн\" се произнасят отсечено, не \"грааад\" и \"Щааайн\". В крайна сметка съученичките ми решиха, че начинът, по който говоря, е недъг, достоен за съжаление... например като заекването. Двамата със Зигмунд тръгнаха по друга от множеството разклоняващи се пътеки; по дънерите на дърветата край всяка имаше маркировка в различен цвят, помагаща на туристите да се ориентират сред гъстите гори, простиращи се на юг от Виена. Тъй като подметките се хлъзгаха по боровите иглички, с които беше обсипана пътеката, Зигмунд реши, че има благовидно извинение да придържа спътницата си за лакътя. Тук клоните на дърветата не образуваха непроницаем свод над пътеката и жарките слънчеви лъчи напичаха жестоко, ала от сухите иглички и смолата по стволовете на дърветата се излъчваше вълшебен аромат. Отдалеч проехтя глас: – Ехо! Ехо! Побързайте, мързеливци! И двамата се досещаха, че Ели, братът на Марта, който бе с година и половина по-голям от нея, тактично е избързал напред, за да ги остави насаме. В интерес на истината той предпочиташе заобиколните пътеки, затова бе принуден да се придвижва два пъти по-бързо от спътниците си, за да не изостане от тях. След около четвърт час се озоваха на билото, откъдето се разкриваше зашеметяваща гледка – Каленберг, наричан \"местната планина на Виена\", се извисяваше на двайсетина километра в северна посока, сякаш бдеше над големия град. Под високите дървета се бе сгушило малко кафене. Семейства, тръгнали на обичайния съботен излет, седяха на скамейки пред грубо сковани дървени маси и пиеха кафе или бира. Зигмунд намери свободна масичка с мраморен плот, около която бяха подредени столове от ракита, и поръча три бутилки газиран ягодов сок. Когато сервитьорът ги донесе, тримата младежи едновременно натиснаха стъклените топчета на запушалките, които гръмко изплющяха. Ели на две глътки пресуши студената сладка напитка, след което хукна да търси нови пътеки. Преди да се отдалечи, се обърна и извика: – Хей, да не сте посмели да изчезнете нанякъде. Ще се върна да ви взема!", "date": "2018.03.17", "title": "Откъс от \"Страстите на разума\" на Ървинг Стоун"}
{"url": "https://www.dnevnik.bg/sviat/2018/03/17/3148295_tereza_mei_shte_obmislim_zaedno_s_partnyorite_ni/", "text": "Британският премиер Тереза Мей заяви днес, че страната й \"ще обмисли в идните дни заедно със съюзниците и партньорите си следващите стъпки\" в спора с Русия за отравянето с нервнопаралитично вещество на британска земя на бившия руски разузнавач Сергей Скрипал, предаде Асошиейтед прес, цитирана от БТА. Мей окачествява извършеното на 4 март нападение срещу Скрипал като \"крещящо нарушение на международното право и конвенцията за химическите оръжия\". Тя направи своето изявление, след като по-рано днес  Русия обяви, че ще експулсира 23 британски дипломати , след като Великобритания нареди на същия брой служители на руското посолство в Лондон да напуснат страната. Мей говори на конференция на Консервативната партия в Лондон, като в речта си тя заяви, че Великобритания е очаквала предприетия от Русия ход за експулсиране на британски дипломати.  Според британския премиер руската държава е отговорна за атаката срещу Скрипал и дъщеря му Юлия. Русия отрича да е замесена в нападението.", "date": "2018.03.17", "title": "Тереза Мей: Ще обмислим заедно с партньорите ни следващите стъпки в спора с Русия"}
{"url": "https://www.dnevnik.bg/politika/2018/03/17/3146666_razgovorite_za_novo_diasno_obedinenie_napredvat_bez/", "text": "Разговорите ни напредват. Когато сме готови с конкретни решения, ще ви уведомим.\" Това каза пред \"Дневник\" председателят на ДСБ Атанас Атанасов за преговорите за ново дясно партийно обединение, които текат от известно време. Ядрото на бъдещото ново обединение се състои от \"Да, България\", \"Демократи за силна България\", ДЕОС, \"Зелените\" и БЗНС. Те все още не са обединени под формата на коалиция, но от месеци организират общи събития и успяват да се разберат по темите на деня от българската политика, по които излизат с общи декларации. \"Има нужда от концентрация на десните сили, като нова алтернатива на управлението и това ще се случи. Кои партии ще са там, ще зависи от тяхното поведение, каза Атанасов преди дни по Би Ти Ви. Лидерът на \"Да, България\" Христо Иванов припомни пред \"Дневник\", че веднага след изборите партията му има решение за курс по сближаване на позициите и последващо решение за формиране на съюз с петте партии с които имат и общи позиции по всички важни теми. Това означава че искаме да изградим общ бранд, който да привлича подкрепа, каза Иванов. Той също смята, че разговорите вървят добре, Иванов добави, че два неща са важни за новото формирование – да бъде опозиционно и да се разграничи от Реформаторския блок. Самоубийствено би било да направим трик, трябва да убедим избирателите, че втори път няма да е възможно това, което се случи с Реформаторския блок, каза Иванов. Според него петте партии трябва да създават политическото съдържание, а не кулоарни новини. Той добави, че се работи не само на ниво партийни лидери, но и на експертно ниво, като даде пример със стартирането на платформата  \"Български манифест\" . За сега разговорите се водят само в рамките на тези 5 партии, според Иванов, а идеята не е да има механично събиране, а натрупване на съвместен политически опит. Иванов не изключва възможността за разговори с други политически партии, но ще се търси подобен подход на съвместна работа преди самото коалиране. \"Нашият опонент са управляващите\", каза Иванов. Ние смятаме, че управлението е вредно, добави той. Предстои подписване на споразумение между петте партии, което да регулира отношенията в бъдещата коалиция. Целите пред новото обединение са предизвикването на предсрочни избори и да имат ясна управленска политика. Иванов се надява в обозримо бъдеще партиите да бъдат готови за парламентарни избори. \"Ако сме готови за парламентарни, сме готови за всички\", каза Иванов за това, че първите редовни избори, които предстоят са европейските през май 2019 г. Въпреки, че от ДСБ и \"Да, България\" отказват да коментират дали водят преговори и с други партии, като естествени партньори те виждат основните партии от Реформаторския блок – СДС и Движение \"България на гражданите\" (ДБГ). ДБГ  реши да замрази членството си  в Реформаторския блок на партиен форум във Хисаря преди седмица. Причината за напускането е, че не се вижда достатъчна опозиционност в действията на Блока. ДБГ ще се допитва до структурите  Председателят на ДБГ Димитър Делчев коментира пред \"Дневник\", че са си дали един месец в който няма да влизат в обединение, а ще се допитат до структурите си в страната. Ако няма изпълнение на условията към РБ, ще напуснем, каза Делчев. Условието към Блока е за незабавни действия за падане на кабинета \"Борисов 3\". Според него не е страшно ДБГ да остане известно време като самостоятелна партия. През това време партията, която беше основана от Меглена Кунева, ще развие тезите си, че този корупционен модел не може да съществува и ще пише управленска програма. Делчев не изключва преговори за коалиция с петте партии. Допускам, че може да има избори тази година, но имаме път да извървим, каза още той. Той смята, че традиционната десница трябва да се яви на избори обединена. Неформалните срещи продължават Партийните лидери са пестеливи откъм коментари и информация за течащите процеси за консолидация, но неформалните срещи между тях продължават и дори се върви към сближаване на позициите между партийни врагове. Проблем пред поредното демократично обединение са и личностните вражди. Те избуяха между лидерите на партиите в Реформаторския блок по време на коалицията с ГЕРБ и преди парламентарните избори и пречат на сближаването. Според източници на \"Дневник\" имащи пряко отношение към преговорите, неприязънта между някои от лидерите е толкова голяма, че прави невъзможно каквото и да е обединение. За това в помирителните разговори се поставя въпроса за неучастие в съвместния политически живот на определени личности. Проблемът със СДС и това, което е останало от Реформаторския блок, е паралелният им флирт, който върви с НФСБ. В началото на месеца вицепремиерът Валери Симеонов обсъди предложения за промени в Закона за енергетиката с представители на Реформаторския блок. На срещата присъстваха председателят на СДС Божидар Лукарски, както и Петър Москов и Димитър Бъчваров от Националния съвет на РБ. Някои източници смятат, че е възможно коалирането им с партията на Валери Симеонов, който не е в добри отношения със сегашните си коалиционни партньори – Волен Сидеров и Красимир Каракачанов. Други твърдят, че е възможно отиването на реформатори с висок рейтинг в ГЕРБ. Реформаторският блок остана с две партии  Партията \"Глас народен\", на пънк певеца Светослав Витков също обяви, че напуска Реформаторския блок в петък. \"Глас Народен\" влезе в коалиция с това, което беше останало от Блока, за парламентарните избори преди една година. Самият Реформаторският блок тогава представляваше съюз от четири партии – ДБГ, СДС, БЗНС и БНД, от тях сега в блока реално останаха СДС и БНД на бившия депутат от НДСВ Борислав Великов. През миналата седмица от БНД също поискаха ясно опозиционно поведение на \"Реформаторски Блок\" спрямо правителството на ГЕРБ-Обединени патриоти, но се обявиха за запазване на коалицията. Малко история Реформаторският блок беше основан на 20 декември 2013 г. от Демократи за силна България (ДСБ), Движение \"България на гражданите\" (ДБГ), Съюз на демократичните сили (СДС), Народна партия \"Свобода и достойнство\" (НПСД) и Български земеделски народен съюз (БЗНС), както и безпартийни, организирани в граждански съвети. На парламентарните избори през 2014 г. Реформаторския блок спечели 23 места в Народното събрание и подписа коалиционно споразумение с ГЕРБ, което беше подкрепено от \"Патриотичния фронт\". В края на 2015 г., след като парламентът отхвърли промени в Конституцията смятащи се за основополагащи за съдебната реформа на правосъдния министър Христо Иванов, той си подаде оставката. Лидерът на ДСБ Радан Кънев заяви, че ДСБ остава в РБ, но ще бъде опозиция на управлението. През ноември 2016 г. премиерът Бойко Борисов подаде оставката на втория си кабинет си след като Цецка Цачева не можа да стане президент. НПСД напусна РБ за да се яви на избори съвместно с ДОСТ. Христо Иванов основа партия \"Да, България\" и въпреки анонсите за коалиция с ДСБ, това не се случи. \"Да, България\" се яви на изборите със \"Зелените\" и ДЕОС. ДСБ създаде \"надпартийното обединение\" \"Нова република\". В крайна сметка нито една от партиите и коалициите не успя да премине 4% за да влезе в парламента.", "date": "2018.03.17", "title": "Разговорите за ново дясно обединение напредват \"без вадене на кухнята на балкона\""}
{"url": "https://www.dnevnik.bg/sport/2018/03/17/3148298_totnum_e_purviiat_polufinalist_v_kupata_na_angliia/", "text": "Тотнъм\" се класира безпроблемно в полуфиналите от турнира за Купата на футболната асоциация (ФА къп) след успех с 3:0 над  \"Суонзи\" . \"Шпорите\" не срещнаха никакъв проблем при гостуването си в Южен Уелс и макар, че използваха някои резервни футболисти, спечелиха лесно. \"Суонзи\", който е 14-и във Висшата лига отправи само три удара за целия мач и имаше притежание на топката 25%. Гостите от Лондон бяха без контузения  Хари Кейн , а Деле Али остана на резервната скамейка. Въпреки това в 11-ата минута Кристиан Ериксен изведе \"Тотнъм\" напред. Ерик Ламела намери датчанина, той напредна и с премерен удар с левия крак от границата на наказателното поле не остави шансове на вратаря Нордфелд. Секунди преди почивката Ламела ознаменува добрата си игра като се разписа. В идентична ситуация с първото попадение Муса Сисоко подаде на аржентинеца и той с удар с десния крак реализира. През втората част темпото спадна, като \"Тотнъм\" пестеше сили, докато футболистите на \"Суонзи\" се предадоха. В 63-ата минута Ериксен се разписа още веднъж след подаване на Лукас Моура и оформи крайния резултат. За \"Тотнъм\", който е осемкратен носител на ФА къп, това ще бъде 21-о участие на полуфиналите. По традиция двата полуфинала и двубоят за титлата се играят на стадион \"Уембли\" в Лондон. Докато пък трае строежът на новото съоръжение на \"шпорите\", те домакинстват именно в храма на английския футбол. По-късно днес предстои вторият четвъртфинал \"Манчестър юнайтед\" и \"Брайтън\", а в неделя са другите две срещи \"Уигън\" – \"Саутхемптън\" и \"Лестър\" – \"Челси\".", "date": "2018.03.17", "title": "\"Тотнъм\" е първият полуфиналист в Купата на Англия"}
{"url": "https://www.dnevnik.bg/sport/2018/03/17/3148158_fifa_okonchatelno_odobri_videopovtoreniiata_za/", "text": "Световното първенство по футбол в Русия ще е първото в историята, на което ще се използват видеоповторенията. ФИФА одобри окончателно прилагането на технологията след заседание в Богота. \"Беше одобрено и ние сме изключително щастливи\", каза президентът на международната федерация Джани Инфантино. Решението идва две седмици след  включването на технологията в правилниците на ФИФА . От организацията обясниха, че целта остава с използването на видеоповторенията съдиите да предотвратяват \"очевидни грешки\" и \"пропуски на значителни инциденти\". В основата са положения с голове, дузпи, червени картони и сбъркана самоличност на наказан футболист. Преди две седмици Инфантино каза, че технологията не е перфектна. От този сезон тя се използва в някои от водещите европейски клубни първенства. Прилагането ѝ вече предизвика много спорове. Общо 36 съдии заедно с екипите им бяха подготвяни от ФИФА за работата им на световното първенство. Голяма част от тях са от страни, в които технологията не се използва.", "date": "2018.03.17", "title": "ФИФА окончателно одобри видеоповторенията за световното в Русия"}
{"url": "https://www.dnevnik.bg/sport/2018/03/17/3143679_karlos_karvalial_-_futbolniiat_romantik_koito/", "text": "Футболен романтик и философ по душа, който обича да преодолява предизвикателствата с положителна нагласа\". Така Карлос Карвалял определи себе си при представянето си начело на \"Суонзи\" в края на декември. Вероятно малцина фенове на \"лебедите\" са вярвали, че някой може да промени минорното настроение на \"Либърти стейдиъм\". Преди идването на Карвалял \"Суонзи\" беше на дъното във Висшата лига с 13 точки след 20 кръга. По това време спасението изглеждаше по-скоро мираж, отколкото постижима цел. За по-малко от три месеца 52-годишният специалист направи чудеса със \"Суонзи\" и бързо се превърна в любимец на публиката. С отдаденост и усърдна работа португалецът преобрази \"лебедите\" до труден за побеждаване отбор. Под ръководството на Карвалял уелският тим има положителен баланс от осем победи, пет равенства и само две загуби във всички турнири. Силните игри на \"Суонзи\" изстреляха отбора до 14-о място място във Висшата лига след 18 спечелени точки в десет мача. Тимът продължава участието си за Купата на Англия, където днес приема \"Тотнъм\". \"Карлос има мечта\" Карвалял е роден в Брага в беден квартал. В миналото родителите му са изпитвали трудности да осигурят прехраната си. Майка му сама е шиела дрехите за семейството, а баща му е обикалял страната в делничните дни, за да продава кутии за боя. Карвалял разказва, че не е бил лишен от нищо в детството си. Той е благодарен на семейството си, че са го научили да не се предава пред трудностите. \"Майка ми ми показа значението на упоритата работа. Тя е имала талант в училище, но е нямала пари, за да се обучава. Напуска училище на деветгодишна възраст и започва да работи. Такъв е бил животът тогава. Трябваше да порасна бързо\". \"На една Коледа баба и дядо нямаха пари за подаръци. Баба ми отиде до дървото отвън и откъсна няколко портокала, за да не остават нейните момчета без Коледа\", разказва Карвалял. Във вътрешния джоб на саката на португалеца е изписан изразът: \"Карлос има мечта\". Карвалял обяснява, че не се опитва да проявява високомерие, като идеята е дело на неговия шивач. Харизматичният мениджър не лети в облаците, но иска футболистите му да преследват високи цели. \"Ако бяхте попитали 100 души дали \"Суонзи\" ще бъде бъде в позиция (за спасение) след осем двубоя, никой нямаше да даде положителен отговор. Те щяха да погледнат предстоящите ни мачове и да кажат: \"Изпадане\". Борим се, ще бъде трудно, но можем да го постигнем\", заяви Карвалял, чийто отбор се намира на три точки над зоната на изпадащите. Философският Моуриньо Случайно или не, съдбата свързва Карвалял и Моуриньо. Двамата са близки приятели, като получават треньорския си лиценз по едно и също време. Карвалял вярва, че неговият път е различен от този на Специалния. \"Не обичам конфронтациите. Не ми пука за тях. Ако някой опита да спори с мен, ще говори на себе си, защото не слушам. Не бъркайте това с арогантност. Просто съм уверен в работата ми. Играта се решава между четирите линии и всичко извън тях, независимо какво говорят хората, е далеч от мен\", заявява Карвалял. Португалецът се интересува от психология и философия, като прилага техники от двете науки във футбола. Карвалял смята, че е нужно да се обръща повече внимание върху психиката на футболистите и тяхната нагласа за сметка на физическата подготовка. \"В природата две страни са в противоречие и трябва да бъдат балансирани. Същото важи и за футболния отбор\", казва Карвалял.", "date": "2018.03.17", "title": "Карлос Карвалял - футболният романтик, който преобърна сезона на \"Суонзи\""}
{"url": "https://www.dnevnik.bg/intervju/2018/03/17/3144092_aleksandrina_pendachanska_karierata_i_osuznavaneto_mi/", "text": "- Защото е ретроспекция – 30 години. Това са целият ми живот, кариера и съзнателно битие на артист, които трябва да разкажа на публиката в НДК. Със сигурност мога да кажа, че продължава да ми бъде интересно да пея, да уча и да работя. Което означава – имам още време. Ще спра в момента, в който усетя, че нямам как да отивам напред. Че не мога повече да прогресирам, а регресирам. Днес си давам сметка, че съм научила много неща, имам и още какво да науча, но то е по-малко. - Действително имам силна политическа страст. В този смисъл съм политическо същество. Винаги ме е вълнувало това, което става не само в България, а и в света. Смятам, че политиката е възможност да правим живота си такъв, какъвто го искаме. Надявам се да се появят политици в България, осъзнали, че политиката е служба и работа в полза на хората и обществото, които са те избрали, а не самоцелно управление на блага или придобиване на блага. За което тук все още няма разбиране. Ако имах повече познания, свързани с финансите и икономиката, щях да се захвана. Но познавам и доста добре помня всичко, през което България премина през тези 30 години. Те съвпаднаха с живота ми на възрастен човек. Тези две неща вървят успоредно – кариерата и осъзнаването ми като гражданин, като човек, който живее в общество. - За трагичната съдба, невероятната деградация и липсата на големи личности в Музикалната академия имам много какво да кажа. Не съм забравила и няма да простя това, което се случи с майка ми Валери Попова в консерваторията. Невероятната обида и абсурд, които преживя, когато беше отхвърлена на изпита за преподавател в академията. Заедно с нея се явиха хора, неизпели и една десета от онова, което тя бе изпяла – майка ми е пяла в Миланската Скала и къде ли не. Хора, които изобщо не могат да се сравнят с нея, тогава станаха преподаватели, а днес са професори. Тя не можа да го понесе, много скоро се разболя и си отиде. Аз нямам диплома от Музикалната академия, но Слави Трифонов има и лично Георги Костов му я занесе на крака. Нямам нищо против Слави Трифонов, може би е забележителен виолист (мисля, че той свири на виола). Съмнявам се, че като певица му отстъпвам на майсторството и не смятам, че по-малко от него заслужавам да съм завършила Музикалната академия, но фактите са факти. Тогава напуснах консерваторията с ясното съзнание, че там беше загуба на време. В други условия, в други времена и на други места би било друго. Например дядо ми Саша Попов става професор в консерваторията във време, когато са преподавали хора като Любомир Пипков, Панчо Владигеров, Марин Големинов. Началото и средата на ХХ век изобщо не могат да бъдат сравнени с това, което живеем сега. Така че липсата на диплома от това учебно заведение по никакъв начин не смятам за загуба. Единствено жалко е, че това заведение, а и много други, продължава да тъне в посредствена нищета. Певците, които България вади в момента, по-скоро са самосъздадени, отколкото научени там. Не мога да разбера защо там не е Райна Кабаиванска или Александрина Милчева, защо там не беше проф. Никола Гюзелев или пък Гена Димитрова. Тези големи български певци, които заслужаваха да поведат и да проведат пресъздаването на вокалната българска школа, която вече я няма. Тя е умряла. Що се отнася какво аз съм научила – била съм с огромния късмет да имам двама големи професори в дома си: майка ми – Валери Попова, и Михаил Ангелов; да черпя от такива източници, за които за съжаление децата в консерваторията не могат изобщо да помислят. Там такива личности все по-малко има. Научила съм много от сцената, от хората, с които съм работила, от диригентите, режисьорите, от моите партньори. Всъщност човек най-много учи от сцената и от собствения си опит и факт е, че процесът никога не приключва. Не можеш да си позволиш да спреш да се учиш. - Разбира се, има значение кой откъде идва. Артистите от държави с големи оперни традиции имат по-лек път. Едно е да си любим певец във Франция или италиански, германски – до някаква степен те са облагодетелствани. Съвсем друго е да идваш от малка държава, която не е голям оперен пазар. Но пък виждаме в момента Соня Йончева от малката ни България да прави такава зашеметяваща кариера. Когато човек има качества, няма значение откъде е. Крайният резултат зависи от самия артист. - Зависи. Имало е неща, ставали случайно, друг път целенасочено съм искала и търсила роли. Като цяло съм се водила от последователността и съм се вслушвала в онова, което ми показва гласът. Това е разговор между мен и моя глас, на когото винаги съм се опитвала да отговарям адекватно, без да прибързвам. До известна степен на това се дължи и вокалното ми дълголетие. В тези 30 години видях много – дойдоха, изгряха и залязоха всякакви певци: тенори, сопрани, баритони. Дойдоха бомбастично, някои от тях имаха кариери по 4–5–7 години максимум и изчезнаха. Аз съм се опитала в цялата си кариера да вървя плавно. Смятам, че това е нещото, заради което все още съм тук. - О-о, да продължи да съществува изобщо. Защото факт е – опери много малко се пишат и се създават в момента. Ако в края на XIX и началото на XX век дори Верди е жив все още и пише, представете си какво невероятно ниво на композиторския талант е имало тогава. Няма място за сравнение. Когато едно изкуство не се възпроизвежда, не се създава нищо ново, не се актуализира, то е заплашено от изчезване. Така че основното препятствие и основният въпрос, които операта трябва да разреши, са тези за собственото си съществуване. - Да, стана режисьорска с всички добри и лоши последствия от това. Ако в момента имаше живи композитори, ролята на режисьора съвсем не би могла да бъде толкова значима. Създателят на произведението е основният и най-важен елемент в една продукция. Самата музика няма как да се самообнови и самопресъздаде. Затова трактовките на произведенията, които вече са интерпретирани музикално до максимална изчерпателност, биват пресъздавани от режисьорите. - Това е вярно. Ако аз нещо не мога да направя – казвам и точка! Въпреки че съм пяла с краката нагоре, в буквалния смисъл, и с главата надолу. Мога да направя всичко, ако режисьорът ме накара да повярвам, ако не е самоцел, има смисъл, ако е свързано с текста, либретото и трябва да го изразя на сцената. Това, което не мога да направя, дори ако е съвсем елементарно, е, ей така, просто да бъдем интересни. - Има, има много скучни роли. Обикновено те са тези, които най-много приличат на нас. Колкото по е различен един персонаж от нашия, толкова е по-интересен, защото живеем в доста шизофреничен свят, ние – артистите. Непрекъснато изживяваме няколко живота едновременно и това понякога е много уморително. . - Не мога да кажа каква е точно причината, сега пък много дълго ще отсъствам – натрупали са се няколко ангажимента един след друг. Така се случи – имаше я тази \"Тоска\", а сега концертът, който закръгля важен момент от живота и кариерата ми. Така се случи. Не мога да кажа кога ще бъде следващият път, може да минат и 10 години. - Случка е, че неочаквано имах свободен период и с Мишо (Михаил Ангелов), говорейки, се роди идеята да бъда в София и да науча с него \"Тоска\". Той даде тази идея. Предложи: Защо не се обадиш на Карталов и да я дебютираш тук? И така стана. Благодарение на Мишо и пропадането на плануван ангажимент аз имах неочаквано освободен период. За съжаление Мишо го нямаше вече. Беше ми много мъчно и тежко, щеше да бъде прекрасно, ако можех да науча \"Тоска\" с него. Но в душата си посветих тези представления на неговата памет, опитвах се да си представям какво той би изискал и какво той би направил. Така я подготвих. - Избрала съм нещата, които са имали най-голямо репертоарно значение за развитието ми в тези 30 години. И максимално представят периодите на моя много дълъг път на сцената. Основно място имат Моцарт и Верди, авторите, които най-много съм пяла.", "date": "2018.03.17", "title": "Александрина Пендачанска: Кариерата и осъзнаването ми като гражданин вървят успоредно"}
{"url": "https://www.dnevnik.bg/photos/2018/03/17/3148129_fotogaleriia_jivotut_na_semeistvo_stoianovi/", "text": "Галерията на варненския център за култура Contemporary Space представя изложбата от \"намерени фотографии\" на Тихомир Стоянов, която представя \"снимки от живота на социалистическото семийство\".", "date": "2018.03.17", "title": "Фотогалерия: Животът на \"Семейство Стоянови\""}
{"url": "https://www.dnevnik.bg/bulgaria/2018/03/17/3145692_ploshtadite_-_ranenite_surca_na_gradovete/", "text": "По време на мартенските тържества телевизионните и видеокамерите обиколиха площадите на много градове в България. Опитвах се да отлича какво е запазено от класическото им оформяне в онзи градоустройствен подем из цялата страна веднага след Освобождението, но и между, та дори и по време на балканските и Първата световна войни, чак до 1944 г., за да разбера какво се е променило – за добро или за лошо. От края на ХІХ в. е започнало оформянето на площадите като витрина на замогването на най-предприемчивите и образованите, а чрез тях и на родните им градове, на които те са подарявали общински сгради, читалища, училища, дори църкви и паметници, особено там, където даренията от гражданството не са били достатъчни. На места – в зависимост от степента на развитие на производството и търговията – е имало и съревнование между инвеститорите в отделните постройки да направят нещо по-красиво или в малко по-различен стил от другото. Но никъде не се забелязва надпревара по височина, нежели с разлика от няколко етажа. Така в традиционното за всяко селище площадно каре, образувано от обществено значими и то за всички жители сгради, реперите на многообразна дейност– било то административна или търговско-занаятчийска - са разпознаваеми в общата им ансамбловост. А в центъра обикновено е поставян паметник на загиналите – къде по-скромен, къде по-величествен, но винаги излъчващ смирение и тъга.  През втората половина на ХХ век обаче хармонията на много от тези градски площади е нарушена от арогантна, често унищожителна и винаги агресивна към заобикалящата я среда архитектурна инвазия. Не бих я нарекла и архитектурна, защото това изкуство е призвано да зачита творчеството на другите и да се съобрази със средата, в която се изявява – градска или природна. Но на много от достолепните градски площади в България са нанесени такива поражения през 50-те, 60-те, дори 80-те години на миналия век, каквито не съм виждала в други цивилизовани страни, поне колкото съм обиколила.  Най-силно ме изненада дисхармонията на видинския площад \"Бдинци\". От стари снимки знаех, че до 60-те години Видин е имал един от най-завършените и стилни площади с единство и ансамбловост на архитектурата, повлияна от европейските крайдунавски градове чрез бързо установилите се търговски и транспортни връзки с Германия, Австро-Унгария, Сърбия, Румъния. Изграден е през първата третина на ХХ век като класически площад, оформен от подобаващо внушителни сгради, две от които сключват пресичащи се улици, и с централно ситуиран паметник. Въпреки индивидуалната архитектура на всяка сграда поотделно те въздействат в хармония и носят духа на времето. Историята на града разказва за щедростта (а може би и далновидността) на значими личности, възложили на знакови архитекти с дипломи от Мюнхен, Щутгарт, Виена и Прага да пренесат в родния им град отглас от Европа. Например търговецът, индустриалец и предприемач Томо Лозанов е наел през 1898 г. немския арх. инж. Евгени Гейслер и българския му колега инж. арх. Тодор Кожухаров да проектират и построят за общината прекрасната централна барокова сграда на два етажа с търговско приземие и висок таван, а двете главни фасади са обединени от извит ъгъл, подчертан от кръгла кула с купол. Другата от четирите достолепни сгради, подарени от Томо Лозанов на съгражданите му, бил Търговският дом, проектиран от чеха арх. Тома Върхота, в неговия по-класически стил, с висок фронтон като корона над ъгловата фасада между двете симетрични странични фасади, стъпили на две улици. Тогава дарителят получил тържествена благодарност и почетното председателство на Търговското дружеството завинаги. Но тъй като понятията \"дарителство\" и \"признателност\" нямат никаква стойност за властниците в България след 1944 г., общата практика за градовете с европейски облик е била да се \"разчистват\" центровете им, за да се отвори място за партиен дом или за седалище на друга някаква тоталитарна структура. Безцеремонно се сриват архитектурни бижута, построени само няколко десетки години по-рано и то с материали да издържат векове, стига да бъдат обитавани и обгрижвани като в страните на техните първообразци. На снимки е запечатано взривяването на видинския Търговски дом през 1967 г.! Някогашната Окръжна палата, друг подарък от Лозанов на съгражданите му, е сполетяна от същата съдба. На тяхното място на града е натрапена 16-етажна властова централа в четириъгълна кула от железобетон и стъкло. Подобна има и във Варна, нещо сходно - и в Шумен, а в Сливен е по-малка, но пак върху руините на красиви стари къщи. Архитектурната конфекция на някогашните държавни проектантски организации е пълен анахронизъм спрямо формата и мисията на сътвореното от архитектите личности преди тях. Техните сгради са били предназначени за публичен достъп, за обществени дейности, а партийните кули обслужваха интересите на само една определена и ограничена част от населението. Затова днес са осъдени да стърчат нелепо, нахално и дори малко неприлично (при по-внимателно вглеждане в снимката на пл. \"Бдинци\") в несвойско обкръжение от сгради с история и слава. Така стърчи и злополучният мемориал на Бузлуджа – човешко предизвикателство към планинските върхове, изваяни от природата в пълна хармония. Като ненужни Пепеляшки след отшумели балове потъват в забрава и руини много от истинските архитектурни ценности на градовете в България. И тъй като с вдигане на рамене, оправдания и обяснения те няма да бъдат спасени, още по-малко възстановени, остава да ги заснимаме и описваме.  Във Видин най-безнадеждно е състоянието на къщата на Петракиеви, известна в миналото видинска фамилия. Проектирана е от арх. Майер Аладжемов, един от най-изявените градостроители на Видин, завършил в Мюнхен. Била е гордост на града. По оцелелите й останки, макар и обрасли с трева и клони, може да се съди за величието й. Използвана е за поща - вероятно след национализацията й. Последното й предназначение е било за банка. Докато я има, си остава забележителност на града.  Другият видински архитект, Никола Нешов, е проектирал през 1898 г. за фамилията Лилкови изключително стилна сграда в стил необарок, с изящна аркадна лоджия на етажа и богата архитектурна пластика от пиластри, капители, конзоли, гирлянди, корнизи и др. Тя също има вече призрачен вид, след като е била ползвана за районен съд, училище за медицински сестри и за туристическа спалня. Отдавна се говори за възстановяването й, та да се предостави за творчески дейности и да стане туристически обект. Още по-отчайващо е състоянието на Синагогата, построена през 1894 г. на мястото на предишен храм, разрушен по времето на Освободителната война. Тя е втората по големина след софийската и наподобява синагогата в Будапеща. Строежът е осъществен предимно с дарения на местната еврейската общност и са използвани древноеврейски и класически архитектурни форми. Навремето интериорът е впечатлявал със своя колорит и богата орнаментика. Тъй като по-голямата част на еврейската общност се изселила от Видин през 1948 г., собствеността на храма се прехвърляла от една на друга институция и никой не поемал отговорността за поддръжката й. Напоследък са направени усилия от родолюбиви българи и добронамерени администратори, така че има надежда уникалният триъгълник на толерантността, образуван от  Синагогата , Митрополията и Джамията, с който Видин се гордее, да не остане без единия си връх. Наричат града на завоя на Дунав \"портал към Европа\", но ако продължава да се руши архитектурното богатство на Видин, безличните блокове може да превземат крепостта на вековната му история.", "date": "2018.03.17", "title": "Площадите - ранените сърца на градовете"}
{"url": "https://www.dnevnik.bg/bulgaria/2018/03/17/3148013_mvr_niama_nito_edin_skljuchen_dogovor_s_chez_uveri/", "text": "От началото на миналата година нито една структура на МВР няма сключен договор с ЧЕЗ. Това се разбира от писмен отговор на вътрешния министър Валентин Радев. \"Информирам Ви, че нито една структура на Министерството на вътрешните работи няма сключен договор с \"ЧЕЗ Трейд България\" ЕАД за доставчик на активна електрическа енергия и координатор на балансираща група за средно и ниско напрежение за периода от началото на 2017 г. до февруари 2018 г.\", се казва в отговора. В него министърът уточнява, че договорите за доставка на електрическа енергия на свободния пазар се сключват от структурите на вътрешното ведомство след проведени процедури за възлагане на обществени поръчки по реда на Закона за обществените поръчки. Информацията за всички проведени търгове и сключените след това договори се съдържат в регистъра на обществените поръчки към агенцията за поръчки. Въпросът до министъра е от депутата от БСП Георги Търновалийски.", "date": "2018.03.17", "title": "МВР няма нито един сключен договор с ЧЕЗ, увери Радев"}
{"url": "https://www.dnevnik.bg/razvlechenie/2018/03/17/3148055_svetut_otbeliazva_denia_na_sv_patrik_s_paradi_bira_i/", "text": "Ирландците и техните потомци по целия свят честват на 17 март деня на свети Патрик, покровителя на Ирландия. Отбелязването му - с паради, песни, танци и много тъмна бира, привлича вниманието на милиони хора, дори на тези, които формално нямат повод да празнуват. По традиция в столицата на Ирландия - Дъблин, стотици хиляди хора шестват по улиците в изумруденозелени одежди под звуците на музика. Според легендата св. Патрик - свещеник, който в 5-ти век разпространявал в британските земи Христовата вяра, използвал растяща в Ирландия детелина като символ на Светата Троица, когато проповядвал. Затова, въпреки че се обличал предимно в синьо, хората го асоциират именно със зеления цвят. Най-големият парад обичайно е в Ню Йорк, а за Южното полукълбо - в Сидни.", "date": "2018.03.17", "title": "Светът отбелязва деня на Св. Патрик с паради, бира и зелени светлини"}
{"url": "https://www.dnevnik.bg/ot_vas/novini_ot_vas/2018/03/17/3147839_nukus_-_gradut_kudeto_sa_izpitvali_novichok/", "text": "Нукус е столица на Автономната Каракалпакстанска Република, част от днешен Узбекистан. Река Аму Даря преминава през него. В близост (около 150 км) е изчезващото Аралско море. Еко-катастрофата в региона, започнала с грандиозните планове на СССР през 1960 за използване на водите на Аралско море и на реките аму Даря и Сър Даря е подсилена с изграждането на химически изпитателен полигон в близост до града. Там се е изпитвал и нашумелият напоследък Новичок – химическо оръжие, разработвано през 90-те години на миналия век. В момента почвата наоколо макар и почистена е силно наситена с химикали и соли, освен заради полигона и заради агресивното поливане на памучни поля и използване на химически торове. Процентът на хората засегнати от респираторни заболявания е много висок, поразяват се и очите, поради силните ветрове и прашната, суха земя. На снимката е древен храм от 12 век и селище в околността му, както и гробище.", "date": "2018.03.17", "title": "Нукус - градът, където са изпитвали Новичок"}
{"url": "https://www.dnevnik.bg/bulgaria/2018/03/17/3147960_kak_edna_sedmica_stigna_da_se_deformira_debatut_za/", "text": "От  репортаж на БНР  от 14 декември 2017 г. с тези думи на Михаела Джоргова от Асоциация \"Общество и ценности\"(АОЦ) тръгва вълната от силно негативни спрямо т.нар. Истанбулска конвенция публикации в български медии, която деформира обществения дебат по този документ още преди да е започнал. В него се казва, че асоциацията събира подписи срещу конвенцията - нещо, което АОЦ обявява в открито писмо няколко дни по-късно - на 19 декември. Но още същия ден след репортажа на БНР се появяват негативни реакции от glasove.com и bultimes.com, които предупреждават, че Конвенцията била \"опит за легализирането на гей браковете\". Дори и тогава обаче повдигнатата тревога остава в ограничен кръг от сайтове, включващ kanal3.bg, blitz.bg, epicenter.bg, trud.bg. Това разказва проучване на Асоциацията на Европейските журналисти - България (АЕЖ), разпроространено тази седмица под зцаглавие \"Скандалното говорене доминира отразяването на Истанбулската конвенция в българските медии\". В него компанията за медийни анализи \"Персептика\" подробно анализира 10% почти 7400 статии по темата само за 2 месеца - от 1 декември 2017 г. до 31 януари 2018 г. Изводът от съдържанието и тона на тези 739 публикации е, че решаваща роля са изиграли две партии - ВМРО и БСП, които категорично се противопоставиха на конвенцията. Благодарение на ВМРО До декларацията на ВМРО от края на декември 2017 г. темата почти не присъства в медиите и като цяло преобладава неутралното отношение, тъй като голяма част от журналистите и обществеността все още не е формирала свое мнение. Но за броени дни в самото начало на 2018 г. започва да се налага мнението, че правителството се опитва да наложи \"третия пол\" - термин, който бързо се превърна в обобщаващ за цялата ЛГБТ общност. Достатъчно е една седмица, за да се предопредели дебата: \"Негативните мнения са толкова всеобхватно разпространени, че последвалата ги реакция в защита на Конвенцията надали постига очаквания резултат. В седмицата между 5 и 11 януари се отразяват активно протестите в защита на Конвенцията, мнения на политици (предимно от ГЕРБ), специалисти (сексолози, социолози) и представители на НПО.Обществеността обаче вече е предварително настроена, че правителството (под натиск отвън и от НПО-та) се опитва да приеме Конвенцията в ущърб на обществения интерес. След 10 публикации как документът цели да разбие българското семейство, новината, че Илияна Йотова приветства приемането на Истанбулската конвенция от кабинета по-скоро би довела до по-ниско доверие в г-жа Йотова отколкото до по-високо доверие в Конвенцията.\" Анализът обхваща 20 медии и 3 иначе не особено популярни сайтове (glasove.com, bultimes.com, skandalno.net) , но чийто статии се разпространяват активно от други медии и по социалните мрежи. Оттам нататък дебатът в медиите почти не оставя място за неутрални мнения. Медиите и публикациите им стават все по-крайни и очертават общите настроения в обществото. Под 30% от всички публикации са в защита на Конвенцията, а повече от половината (54%) са против нея, посочват авторите на изследването за АЕЖ. Проевропейски медии и фалшиви новини Описвайки наблюденията си върху конкретни медии, от \"Персептика\" казват: \"Ясно се очертава групата на про-европейските, про-западни медии като dnevnik.bg, clubz.bg, btvnovinite.bg, dnes.dir.bg и offnews.bg, които заемат и еднозначна позиция в подкрепа на документа. Въпреки че заемат приблизително еднакви позиции и при тях се открояват някои съществени разлики. Така например, dnes.dir.bg, който е един от най-популярните новинарски уебсайтове, публикува цяла поредица, посветена на жени, подложени на домашно насилие. В сравнение с мненията на политици и психолози и политици обаче, тези материали не се радват на особено голям интерес\". Сайтовете в негативния край на спектъра - skandalno.net, bultimes.com и glasove.com. - са с изключително анти-западна насоченост, като bultimes.com е настроен и против управляващите. \"Именно те предлагат и материалите, които се доближават най-силно до определението за фалшиви новини. Там става дума за  , ЕС, който ни \"ОБЕЗБЪЛГАРЯВА\" и т.н. Стига се дори до крайни цинизми, като статията на Явор Дачков за стрелба в гимназия в САЩ, в която авторът коментира, че \"това се превърна в сиво ежедневие в Америка докато хомосексуалният й елит изнася демокрация, спасявайки жените по света с истанбулски конвенции\" (bultimes.com).\" Едно силно рамо от популярни медии Съществува силно изразена динамика между тези три сайта и следващата група от негативно настроени спрямо конвенцията медии като blitz.bg, trud.bg, petel.bg. \"Те цитират много от статиите от най-крайните сайтове, но спестяват голяма част от анти-европейските и най-вече – антиправителствени – тези. Това им създава по-проевропейски образ, макар и в тях да се прокрадва тезата, че външни сили се опитват да наложат Конвенцията на българите. Също така, те са сред главните играчи, които опитват да направят връзка между поддръжниците на Конвенцията и протестиращите срещу правителствени решения, като това за Пирин. Последната група медии е тази на сайтовете, които определено са против Конвенцията, без да демонстрират анти-европейска насоченост по конкретната тема. Сред тях най-изявени за pik.bg и  . Те често цитират други сайтове, противници на Конвенцията, като особено деен в тази си роля е  .   Реално сайтът събира всичко казано някъде по темата, особено ако то е негативно. Тази група е настроена положително към управляващите (а в случая с news.bg конкретно към ВМРО) и се опитва да бъде критична към БСП, въпреки че социалистите на свой ред също са срещу конвенцията. Именно тези сайтове са най-активни в експлоатирането на темата за двуличността на БСП, която е \"за\" конвенцията в Европа, но \"против\" нея в България. Като цяло управляващите често са представяни и като жертви, на които се оказва натиск от страна на \"гей лобито\" и на \"рекетьори, готвещи пуч\" (Последната фраза от заглавие в pik.bg в последствие е заменена с \"над 5000 излязоха срещу екорекетьорите!\").", "date": "2018.03.17", "title": "Как една седмица стигна да се деформира дебатът за Истанбулската конвенция"}
{"url": "https://www.dnevnik.bg/zelen/2018/03/17/3147854_koloniia_ot_70_kudroglavi_pelikani_otnovo_gnezi_v/", "text": "Колонията на къдроглавите пеликани в резервата \"Сребърна\" постепенно възобновява гнездовия си период, информират от министерство на околната среда и водите. С повишаване на температурите ледената покривка на водата се разтопи и птиците започнаха да се завръщат, след като дребни хищници ги подплашиха в началото на месеца. В момента на трите наколни платформи и прилежащите терени около тях се наблюдават около 70 екземпляра от защитения вид. В момента птиците са със зачервени гуши и строят гнезда наново. Наблюдава се и активна копулация. Охраната на резервата навлезе в колонията в края на миналата седмица, за да оцени щетите и рестартира камерите за видеонаблюдение. При огледа на място са констатирани 8 мъртви малки екземпляра в гнездата на наколните платформи. В наземните площи не са открити новоизлюпени. Въпреки неблагоприятното развитие на първото люпило едно новоизлюпено е оцеляло благодарение на старателните грижи на родителите си. Нивата във водното огледало са стабилни. В момента се отчитат високи водни нива на река Дунав. Отворени са двата шлюза, което ще позволи навлизането на свежи води от реката в езерото.", "date": "2018.03.17", "title": "Колония къдроглави пеликани отново гнезди в резервата \"Сребърна\""}
{"url": "https://www.dnevnik.bg/sviat/2018/03/17/3147870_kak_shte_glasuva_pokolenieto_putin/", "text": "Кремъл има един проблем: студентите. Много млади руснаци са  недоволни от президента Путин , който е бил на власт през по-голямата част от живота им. Сега руското ръководство се опитва да спечели гласовете им. Как гласуващите за първи път виждат бъдещето на страната? Тълпата крещи, ръкопляска и припява, като че ли е на рок концерт. Руският президент Владимир Путин ентусиазира младите гласоподаватели на предизборна среща в Москва. Когато той говори, 20-годишната Елена почти обезумява. \"Не го ли обичате?\", възкликва тя. Държи плакат с надпис \"Путин е най-добрият\" в рамка от бяло-синьо-червено сърце, цветовете на руското знаме. Заедно с хиляди други млади руснаци, тя гордо пее националния химн. Тези студенти, тийнейджъри и младежи са \"поколението Путин\" - израснали са, докато той е бил на власт. Путин е президент или премиер на Русия от близо две десетилетия. \"Путин ми дава сигурност. Той прави страната ни силна\", заявява Елена, която е пристигнала от Курск, намиращ се на около 500 км южно от Москва, за да присъства на събитието. Много други млади гласоподаватели са съгласни с Елена. През последните години Путин запазва рейтинг на популярност в страната от около 70 на сто. Но има и скрита тенденция на съпротива срещу дългото управление на Путин. Хиляди младежи подкрепят един от най-острите му критици, политическия активист Алексей Навални. Той не беше допуснат до участие на изборите в неделя заради присъда за финансови измами, която според него е произнесена по изфабрикувани обвинения. Той беше арестуван няколко пъти и за организиране на неразрешени митинги. \"Само там, където имат конкуренти\" Путин стана президент за първи път през 2000-та година. Родените през тази година руснаци вече могат да гласуват.  Такъв гласоподавател е 18-годишният Михаил, който иска да направи кариера като дизайнер или илюстратор. Според него перспективите пред страната му са \"и вълнуващи,  и плашещи\" . \"Искам да оставя следа в страната си, но нищо не се движи напред\", казва по телефона младият московчанин. Руснаците просто искат да печелят достатъчно и да живеят спокойно\", обяснява той. \"Държим на тази стабилност и не осъзнаваме колко сме парализирани\". Тийнейджърът е посетил  две от демонстрациите на Навални , където е видял как полицаи задържат протестиращи и ги прибират в камионетки. \"Тогава ми стана ясно: истинската демокрация работи само там, където президентите имат конкуренти\", казва той. Той обмисля да бойкотира гласуването, както посъветва Навални. \"Гласът ми се чува само на улицата\". \"Да отнеме гласове от Путин\" Младата фотографка Даря казва, че \"политиците са проблемът. Те не обясняват значението на своите закони. Те не ни представляват\". Никой от кандидатите за президент \"не казва нещата, които биха били от значение за младите хора\", заявява 22-годишната, отпивайки от капучиното си в кафене в центъра на Москва. Достъпът до добро и достъпно образование е рядкост, както и работните места за млади научни работници, а държавната здравна система е съсипана, казва Даря.  \"Ако имате пари, в Москва можете да си купите всичко сами. Но държавните услуги като цяло не са на ниво\", заявява тя. Мислила е дълго кого да избере в кабината за гласуване. \"Ще гласувам за кандидата на комунистите\", казва младата жена. \"Той има най-добри шансове да отнеме гласове от Путин\". Изборите в неделя ще бъдат възможност \"да покажем на Путин силата на опозицията\", казва Даря. \"Ако хората са открити и смели, ще има промяна и истинска стабилност за всички\". /БТА", "date": "2018.03.17", "title": "Как ще гласува \"поколението Путин\""}
{"url": "https://www.dnevnik.bg/evropa/2018/03/17/3147859_politicheskata_neiasnota_v_italiia_produljava_i_niama/", "text": "Повече от седмица след парламентарните избори, завършили без категоричен победител, италианците нямат представа как ще изглежда бъдещото им правителство и вероятно така ще е още много седмици. Изборите от 4 март  доведоха до парламент, в който никоя партия не разполага с абсолютно мнозинство. Дясната коалиция получи общо 37 процента от гласовете, а антисистемното Движение \"Пет звезди\" се очерта засега като най-голямата политическа партия в парламента с 32 процента от гласовете. Това означава, че и двете политически сили не успяха да си осигурят работещо мнозинство в двете камари на италианския парламент и оставиха на победената левоцентристка Демократическа партия възможността да играе важна роля при съставянето на новото правителство. Въпреки това Демократическата партия обяви, че иска да излезе в опозиция, а и няма никакви признаци за затопляне на отношенията между Движението \"Пет звезди\" и най-голямата партия в консервативния блок,  крайнодясната Лига , смятани от мнозина като двамата ясни победители на тези избори. Парламентът започва работа Следващият важен етап ще бъде 23 март, когато новият парламент ще се събере на първото си заседание и веднага ще премине към избор на председатели на горната и долната камари, защото това ще покаже кои партии работят заедно. Ако не се стигне до сделки, вотът за председател на долната камара може да се проточи с дни, защото победителят в това гласуване трябва да си осигури абсолютно мнозинство. В Сената, напротив, при три тура без победител с абсолютно мнозинство, се преминава към балотаж. \"Пет звезди\" и Лигата заявиха, че очакват всяка от тях да получи председателското място в една от камарите. Медиите съобщават, че бившият премиер Силвио Берлускони е заплашил да развали съюза си с Лигата, ако тя сключи сделка по този въпрос с \"Пет звезди\". Но ако двете партии гласуват заедно, за да си осигурят тези престижни постове, това не означава автоматично, че са готови да минат на следващия етап и да съставят правителство. Щом бъдат избрани двамата председатели на камарите, ще може да бъдат съставени парламентарните групи и това ще отвори пътя към консултациите на президента. Президентът Президентът Серджо Матарела  ще играе ключова роля  в опитите за намиране на изход от политическия застой. Ако председателите на двете камари бъдат избрани бързо, той ще започне консултации с партийните лидери веднага след католическия Великден, който е на 1 април. Той ще се срещне с всяка от групите поотделно и ще изслуша техните виждания как да се излезе от безизходицата. Държавен служител, пожелал анонимност, заяви, че президентството няма краен срок за постигане на споразумение и че оттам са готови да проведат два или дори три кръга преговори, за да се намери изход от безизходицата. След изборите през 2013 година, които доведоха до подобна ситуация без ясен победител, но само в Сената, бе необходимо да минат 40 дни от откриването на парламента, за бъде образувана коалиция. Политическо решение Президентът първоначално ще търси \"политическо решение\", с три възможни резултата - съюз между Демократическата партия и десницата, между Демократическата партия и Движението \"Пет звезди\" или между Движението \"Пет звезди\" и Лигата. Ако никой от тази сценарии не се реализира, според някои анализатори може да се върви към правителство на малцинството, в което една партия или група ще сформира правителство, което ще бъде поддържано живо в парламента благодарение на външната подкрепа на друг политически блок или партия. Италия е имала само две такива правителства в историята, през 1963 г. и през 1976 г., но и двете просъществуваха само няколко седмици. Матарела почти със сигурност ще търси сериозни гаранции, че подобно правителство би могло да оцелее този път поне година. \"Правителство за всички\" Ако не бъде намерено политическо решение, Матарела би опитал да установи дали той ще намери подкрепа за сформиране на \"правителство за всеки\" или за \"президентско правителство\", надявайки се, че всички партии биха подкрепили правителство, съставено от технократи с ограничен дневен ред - например, съставянето на бюджета за 2019 година -,и организиране на нови избори следващата година. И Движението \"Пет звезди\", и Лигата изключиха възможността да подкрепят подобен вариант. Предсрочни избори Цитираният по-горе държавен служител каза, че Матарела няма да бърза и отхвърли възможността за предсрочни избори преди летните месеци юли и август. Така че, ако се стигне до задънена улица, най-ранната дата за нови избори би била през октомври тази година. В съвременната италианска история никога не се е случвало предсрочни избори да са се провеждали веднага след вот без категоричен победител. От 1946 година насам най-краткият мандат на италиански парламент е бил 20 месеца - в периода 2006-2008 година. Кой управлява междувременно Отиващият си министър-председател, лявоцентристът Паоло Джентилони трябва официално да подаде оставка, преди да се събере новият парламент. Той ще продължи да изпълнява функциите на премиер до съставянето на ново правителство. /БТА/", "date": "2018.03.17", "title": "Политическото бъдеще на Италия скоро няма да се изясни"}
{"url": "https://www.dnevnik.bg/sport/2018/03/17/3148160_bulgarskiiat_paraolimpiec_ostana_v_dunoto_na_10_km_v/", "text": "Българският  участник в параолимпийските игри Светослав  Георгиев завърши на 16-ото място от 17 стартирали на 10 км в ски бягането за хора с нарушено зрение в Пьонгчанг. Той финишира за 32:01,8 мин и остана на 8:24,8 зад шампиона Брайън Макийвър от Канада. Среброто взе Джейк Адикоф от САЩ, а Юри Холуб от Беларус заслужи бронза. Седемнадесетият стартирал Зебастиан Модин от Швеция не завърши. В първия си старт в Пьонгчанг  Георгиев стана 18-и в спринта на 1.5 км . За българина и водача му Иван Бирников това беше второ участие в параолимпийски игри. В Сочи 2014 Георгиев стана 16-и в квалификациите в спринта на 1 км и зае последната 19-а позиция на 10 км свободен стил. Параолимпийските игри продължават до 18 март. България е една от малко повече от 50 страни участници, а общият брой на спортистите е около 700. В параолимпийските игри България има общо 15 медала, от които пет златни, но всичките са от летните състезания. В Рио 2016 Ружди Ружди стана шампион.", "date": "2018.03.17", "title": "Българският параолимпиец остана в дъното на 10 км в ски бягането"}
{"url": "https://www.dnevnik.bg/sport/2018/03/17/3148202_opasnostta_ot_prerazhod_v_bjudjeta_otrano_nadvisva_nad/", "text": "Само шест месеца след като  Париж беше обявен за домакин на летните олимпийски игри през 2024 г. , френската столица вече е изправена пред обичайните финансови предупреждения, свързани с модификацията на състезателните обекти. Френският вестник \"Паризен\" обяви, че разполага с \"междинна бележка\" на доклад на висши държавни служители за олимпийския и параолимпийския проект за 2024 г. Според него са налице три области, които са оценени като рискови от министерствата на финансите и спорта. Новият център за плувни спортове, който трябва да бъде изграден в Сен Дени, ще струва 137.5 милиона долара (111 млн. евро). Според инспекторите проектът вече е застрашен от превишаване на предвидените разходи, тъй като с обекта са свързани твърде много организации. Мястото е собственост на градската управа на Париж. Друга административна структура - Metropole du Grand, отговаря за строителните работи, а изпълнителният орган - \"Солидео\", ще управлява финансирането. Според публикацията на вестник \"Паризен\" крайната цена на проекта може да е два пъти по-голяма от предвидената. Инспекторите са препоръчали прехвърляне на отговорността за строителните работи към \"Солидео\", за да се намали максимално рискът от подобен преразход. Друго от очертаващите се като проблемни съоръжения е медийното село в Бурже. То трябва да бъде с 400 стаи и по план ще струва 416 милиона долара. Те ще бъдат събрани основно с частно финансиране, като според инспекторите има потенциал цената да бъде намалена. Те са предупредили още, че предложеното временно съоръжение за волейбол би изисквало \"необичайно скъпи\" ремонтни дейности, в това число за пешеходна зона и тоалетна система. Като проблем се очертава и изграждането на олимпийското село, което по план трябва да изразходи 1.62 от предвидените 3.56 милиона долара за инвестиции за домакинството на игрите. То също ще бъде финансирано основно с частни средства, но се оказва, че трябва да бъде направена промяна в проектирането, тъй като се намира в близост до зона с потенциален археологически интерес. \"Подобно на прегледите на концепцията, които правим заедно с Международния олимпийски комитет (МОК), работата на министъра на финансите допринася за идентифицирането на потенциално чувствителните области на нашия проект и за намирането на решения много преди реалното строителство да започне\", заявиха от организационния комитет на Париж 2024 пред insidethegames.biz. \"Това изследване демонстрира ангажимента на всички партньори за спазване на обявения бюджет за игрите,  както беше обещано по време на нашата кандидатура . Това наистина е подход, който отговаря на новата стратегия на МОК за отговорни във финансово отношение игри, които предлагат устойчиво наследство за местните общности\", допълват организаторите. Очаква се организационният комитет да не коментира директно препоръките в доклада до юни, когато комисията по координация на МОК планира да посети Париж.", "date": "2018.03.17", "title": "Опасността от преразход в бюджета отрано надвисва над олимпийските игри в Париж"}
{"url": "https://www.dnevnik.bg/sviat/2018/03/17/3148218_si_czinpin_se_zakle_da_raboti_za_socialisticheska/", "text": "Китайският президент Си Цзинпин афишира могъществото си, след като парламентът го преизбра единодушно за втори петгодишен мандат и избра негов близък съюзник за вицепрезидент, предаде Франс прес, цитирана от БТА. С вдигната лява ръка 64-годишният Си се закле да спазва конституцията на безпрецедентна церемония в Големия народен дворец в Пекин. Заклевам се да работя за изграждането на велика социалистическа модерна страна, заяви той пред депутатите, положил лявата си ръка върху конституцията, която преди по-малко от седмица беше променена, за да даде на президента право на неограничен брой мандати. Нито един от 2970-те депутати не гласува \"против\" или \"въздържал се\". Действащият президент, който беше единственият кандидат, подобри резултата от първото си избиране през 2013 г., когато един депутат гласува против и трима се въздържаха (сиреч одобрение от \"едва 99.88 процента\"), отбелязва АФП. Новият вицепрезидент, 69-годишният Ван Цишан, се представи малко по-зле - с един глас \"против\". Той си спечели някои врагове, когато бе начело на службата за борба с корупцията. Освен с чисто почетните функции на вицепрезидент, Ван, който е добър англофон, може би ще бъде натоварен с трудните отношения с Америка на Доналд Тръмп. \"Отличен икономист, той ще сформира отбор-мечта с изгряващата звезда на Комунистическата партия, вицепремиера Ван Ян, за справяне със зараждащата се гигантска буря около митата, които заплашва да наложи американският президент\", твърди експертът Кери Браун от лондонския Кингс Колидж.", "date": "2018.03.17", "title": "Си Цзинпин се закле да работи за социалистическа модерна страна"}
{"url": "https://www.dnevnik.bg/kultura/2018/03/17/3146601_amerika_pod_svetlinite_na_projektorite_v_plovdiv/", "text": "Протестна салса и хип-хоп, модерен балет под съпровода на индъстриъл музика, съживени митове от Карпатите, мултимедиен солов пърформанс по Ницше и още танцови спектакли, заедно с отворени  класове  за професионалисти и любители - всичко това събира \"SPOTLIGHT: USA\". Събитието ще бъде между 26 и 28 март в Пловдив и се организира от  American Dance Abroad  и  One Dance Week. \"Националната платформа на САЩ за съвременен танц не е просто първото мащабно културно събитие за годината в Пловдив, а безпрецедентна представителна селекция зад граница на най-доброто от американската танцова сцена и то в България. Девет разнолики по стил и каузи танцови компании, избрани от международно жури, ще превърнат Пловдив в горещата точка на съвременните изпълнителски изкуства в Европа. Трупите и хореографите ще се представят не само пред българска публика, но и пред международни гости от повече от 30 държави по света - директори на театри, фестивали и културни институти от Европа, Азия и Латинска Америка, пристигащи за събитието\", обясняват организаторите на \"SPOTLIGHT: USA\". Официалното откриване на 26 март (20 часа) е с \" Буйна вода \" на компанията от Лос Анджелис Contra-Tiempo. Трупата връща салсата към нейните корени като социален танц и използва хип-хоп, вокали на живо и препратки към пиесата на Шекспир \"Бурята\", за да прикове вниманието към някои от най-големите световни проблеми.  На 27 март от 20 часа пак в Дом на културата \"Борис Христов\" е \" Индустриален балет \" от Сиатъл, вдъхновен от ранните Nine Inch Nail и младежкия порив към свобода и независимост. Организаторите го представят като \"дръзко съчетание от модерен балет и индъстриъл концерт на живо, мащабната продукция на хореографа Кейт и музикантите на Джони Гос е широко аплодирана от критиците и заслужава да се види най-малкото, за да ни зареди с бунтарска енергия\".  На Голяма сцена в  Драматичния театър  в три поредни дни (от 17 часа) ще се състоят три спектакъла – шест жени от различни поколения ще съборят масовите стандарти за женското тяло в \"Усещане/Объркване\" (26 март); трима танцьори ще се превърнат в \"Пазители на красотата\" (27 март); преди на 28 март хореографът Кристин Бонанси да изобрази със солов танц и мултимедия разрушителната страна на човека по Ницше в \"Толкова човешко\".  Камерната зала на Драматичния театър приема \"една приказна лична история, разказана с впечатляващи визуални ефекти и костюми\" в \"Цвете скелет\" (27 март, 15:30). Преди това там ще се представи спектакъла \"Заден двор\", създаден в сътрудничество с култовия американски хореограф – импровизатор Стив Пакстън. В следобедните часове на 26 март пред Дома на културата \"Борис Христов\" с вход свободен са възродените карпатски \"Други митове\" на Джона Бокеер.", "date": "2018.03.17", "title": "Америка под светлините на прожекторите в Пловдив"}
{"url": "https://www.dnevnik.bg/politika/2018/03/17/3148226_spored_tomislav_donchev_nai-logichno_e_bulgariia_da_se/", "text": "Вицепремиерът Томислав Дончев смята, че е най-логично България да се дели на четири административни региона на планиране. Това се разбра от думите му в предаването \"Седмицата\" на Дарик радио. В края на януари министърът на регионалното развитие Николай Нанков обяви по време на праламентарния контрол, че предстои да се направи ново райониране на страната за нуждите на европейското финансиране. Като мотив той посочи обезлюдяването на Северозападна България. Дончев обясни, че в момента няма готово решение, то трябва да се вземе в близките години. Обясни, че в момента делението в България е такова, че може един път да остане частично ремонтиран, защото е в приоритетите само на един от общо трима кметове, в чиито правомощия попада. Сега целта е да се укрепят районите, посочи той като подчерта, че няма да се създават нови административни структури. Според него е добре да се създаде съвещателна структура в отделните региони, която да взима решенията за развитие на целите региони и в която да се съгасуват предварително всички проекти. В отговор на въпрос посочи, че до момента са усвоени 3.2 млрд. лв. или 19.8% от европейските субсидии, които могат да бъдат ползвани до 2023 г. По този критерий България се нареждала между 4 и 7 място сред другите в ЕС. Около 62% от средствата пък са договорени. Изрази надежда, че България най-сетне ще се присъедини към Шенген до края на годината като посочи, че политическата интрига по темата била извън България. Посочи, че България не може да си позволи втора или трета категория членство и трябва да се стреми към политическото ядро на Евросъюза. За никого не е лесно да прави бизнес в такива условия - така вицепремиерът отговори на въпрос защо инвеститои като ЧЕЗ си тръгват, а на тяхно място не идват също така големи стратегически инвеститори. Припомни за политическото напрежение преди няколко години заради сметките за ток, което се е отразило на работата на компанията. В отговор на въпрос коментира, че според него АЕЦ \"Белене\" трябва да се строи на пазарен принцип - не само по отношение на финансирането на строежа, но и от гледна точка на това да се самофинансира във времето напред.", "date": "2018.03.17", "title": "Според Томислав Дончев най-логично е България да се дели на 4 региона"}
{"url": "https://www.dnevnik.bg/bulgaria/2018/03/18/3147880_kandidatstudentskite_izpiti_v_sofiiskiia_universitet/", "text": "Кандидатстудентската сесия за учебната 2018/2019 година на Софийския университет \"Св. Климент Охридски\" започва утре с изпити по български език и литература и по физика. Първият започва в 9.00 часа и продължава 4 часа, а вторият започва в 14.00 часа и също продължава 4 часа. Кандидатстудентският изпит по български език и литература се състои от две части: тест с 50 въпроса (70 точки) и задача за изграждане на аргументативен тип текст по даден проблем - есе (30 точки). Максималният брой точки на изпита е 100, но ако кандидатът не е предал текст, няма да получава точки и за отговорите си на теста.  Изпитът по физика се състои от тест и една задача върху материали по физика за средните общообразователни училища. Тестът е съставен от 20 въпроса, а задачата има за цел да провери умението на кандидатите да прилагат знанията си за решаване на конкретен физически проблем. Кога са изпитите Следващите изпити са на 25 март - по математика и химия, на 1 април - по история на България и журналистика (писмен), на 15 април по биология и география и т.н. (графикът на изпитите можете да намерите  тук ). След това предстои втора кандидатстудентска изпитна сесия, документи за която се приемат до 18 май. Изпитите ще се проведат в съботните и неделните дни от 27 май до 24 юни. Таксата за явяване на изпит е 30 лв. Първият етап на класирането ще бъде обявен на 10 юли, вторият етап – на 17 юли, а третият етап – на 24 юли. Къде приемат с оценки от матура В пет от общо 117 специалности не може да се кандидатства с оценките от матурите и кандидатите трябва да положат съответните изпити. Това са регулираните специалности \"Право\", \"Медицина\" и \"Фармация\" и две от специалностите във Факултета по журналистика и масова комуникация – \"Журналистика\" и \"Връзки с обществеността\". За специалността \"Книгоиздаване\" от тази година приемът е по избор - или с изпит по журналистика (писмен) и журналистика (устен), или с оценките от матурите по български език и литература; история и цивилизация; философски цикъл или чужд език. Най-актуалната информация за кандидатстудентската кампания на Софийския университет може да бъде намерена на  страницата  на университета и в  страницата  във фейсбук \"Кандидат-студенти 2018\" .", "date": "2018.03.17", "title": "Кандидатстудентската кампания на Софийския университет: какво предстои"}
{"url": "https://www.dnevnik.bg/sport/2018/03/17/3148260_sigurnostta_na_angliiskite_fenove_v_rusiia_e/", "text": "Феновете на \"Арсенал\", които желаят да посетят четвъртфинала в Лига Европа срещу ЦСКА (Москва) не трябва да се притесняват за безопаността си. Това каза членът на ФИФА и генерален директор на организационния комитет на световното първенство Алексей Сорокин.  Жребият изправи представителите на Англия и Русия  един срещу друг в турнира, в разкара на международната криза между двете страни. Външното министерство на Великобритания предупреди привържениците за опасност от \"антибританско настроение\", след като по-рано  обвини Русия за покушението  на бившият двоен агент Сергей Скрипал. Министрите и кралското семейство  обявиха бойкот на световното първенство по футбол през лятото , а междувременно вървят призиви на високо ниво английският национален отбор да откаже участие. \"Жалко е, че мачовете ще се проведат в такава обстановка. Ние обаче ще гарантираме сигурността на всички. Нито официалните лица, нито феновете трябва да се притесняват за нещо. Това все пак е спорт\", каза Сорокин. Първият мач между \"Арсенал\" и ЦСКА е на 5 април в Лондон, а седмица по-късно е реваншът в Москва.", "date": "2018.03.17", "title": "Сигурността на английските фенове в Русия е гарантирана, твърдят в Москва"}
{"url": "https://www.dnevnik.bg/biznes/2018/03/17/3148259_komisiiata_e_sezirala_niakolko_puti_ministerstvoto_na/", "text": "Комисията за защита на потребителите (КЗП) е изпращала неколкократно документи от 2015 г. за нередности в хотел \"Чифлика Палас Ризорт и СПА\" до министъра на туризма. Това заяви председателят на комисията Димитър Маргаритов, цитиран от пресцентъра си. За този хотел  вчера в парламента Николина Ангелкова съобщи , че ще му бъде отнета категоризацията след оплаквания на клиенти. Ангелкова съобщи в петък и че ще изиска документи по случая от комисията. В съобщение до медиите комисията прилага два официална документа, изпратени на министерството през 2015 и 2016 г., от които се вижда, че при проверка в хотела са установени редица нарушения на дадената му категория. \"Ние сме извършвали много проверки в хотела и сме установявали редица несъответствия при категоризацията му, като сме налагали санкции\", допълва Маргаритов. Той уточнява, че за тях Комисията е информирала министъра на туризма, която е категоризиращ орган и има право да понижава или отнема категория. \"Нашата работа е да установяваме нарушения в категоризацията на хотели, като сме уведомили министъра на туризма и в документите сме описали нарушенията\", казва още Маргаритов. Хотелът има 12 акта, като общата им стойност е 10 хил. лв. след проверките през 2015 г. и 2016 г. Сред нарушенията, описани в актовете, са липса на заведение за хранене и лоби бар, фризьорски салон, детска площадка и други, които трябва да се предоставят при категорията му.", "date": "2018.03.17", "title": "Комисията е сезирала няколко пъти Министерството на туризма за нередности в хотел в Чифлик"}
{"url": "https://www.dnevnik.bg/sviat/2018/03/17/3148265_rusiia_goni_23_britanski_diplomati_i_zakriva/", "text": "Русия обяви за персона нон грата 23 британски дипломати, които в срок от една седмица трябва да напуснат страната, съобщи, че закрива генералното консулство на Великобритания в Санкт Петербург и прекратява дейността на Британския съвет в Русия, предаде ТАСС, цитирана от БТА.  Агенцията се позовава на изявление на министерството на външните работи на Русия, разпространено след привикването на посланика на Великобритания в Русия Лори Бристоу в руското външно министерство.  Русия си запазва правото да вземе и други ответни мерки срещу Лондон, се казва още в съобщението на министерството.  Изгонването на британските дипломати е в отговор на  решението на британския премиер Тереза Мей да експулсира от Обединеното кралство 23 руски дипломати  във връзка със отравянето в Англия на бивш руски шпионин и дъщеря му. Лондон обвини Москва, че стои зад покушението срещу Сергей Скрипал и Юлия Скрипал, извършено с бойно отровно вещество, създадено в бившия Съветски съюз. Москва категорично отрече да има нещо общо.  \"На 17 март в министерството на външните работи на Русия беше извикан посланикът на Великобритания в Москва Лори Бристоу, на когото беше връчена нота за това, че в отговор на провокативните действия на британската страна и лишените от доказателства обвинения срещу Руската федерация във връзка с произшествието в град Солсбъри на 4 март тази година руската страна взема следните решения. Обявяват се за персона нон грата и се изгонват в едноседмичен срок 23 дипломатически сътрудници на Великобритания в Москва. Отчитайки несъразмерността в броя на консулските учреждения на двете страни, се оттегля съгласието на Руската федерация за откриване и функциониране на генерално консулство на Великобритания в Санкт Петербург. Съответните процедури ще бъдат осъществени съгласно международноправната практика. Във връзка с неуредения статут на Британския съвет в Руската федерация се прекратява неговата дейност\", заяви министерството. \"Британската страна е предупредена, че ако бъдат предприети други неприятелски действия срещу Русия, руската страна си запазва правото да предприеме още ответни мерки\", каза ведомството. Британският съвет е международна организация, представляваща Великобритания в областта на културата и образованието и действаща в над 100 страни. Първият офис на Британския съвет в Русия е открит през 1992 г. в Москва, а после започват да действат филиали на организацията и в други руски градове. На 1 януари 2008 г. е прекратено функционирането на всички регионални отделения на Британския съвет в Русия, с изключение на централния офис, заради несъответствие с руското законодателство, отбелязва ТАСС.", "date": "2018.03.17", "title": "Русия гони 23 британски дипломати и закрива консулството в Санкт Петербург"}
{"url": "https://www.dnevnik.bg/politika/2018/03/17/3148267_boiko_borisov_stoi_zad_sdelkata_za_chez_spored_stoian/", "text": "Вече не сянката, а телосложението на Борисов се вижда зад \"Инерком\", каза пред \"Дарик\" депутатът от БСП Стоян Мирчев за българската фирма, която е пред придобиване на енергоразпределителното (ЕРП) дружество ЧЕЗ. Според Мирчев самите финансови капитали, които стоят зад сделката не са ясни, а \"Инерком\" няма собствен капитал и възможности да управлява компанията. Безумие е държавата да стане съдружник с Гинка Върбаков в ЧЕЗ, смята Мирчев, тъй като в момента ЧЕЗ съди държавата и е невъзможно ЧЕЗ да вкарат, и държавата в сделката. ЧЕЗ - България е собственост на едноименното чешко дружество, което е контролирано от държавата. Според Мирчев държавата трябва да изкупи активите на ЧЕЗ и да управлява това електроразпределително дружество. От България си тръгват инвеститори, които твърдят, че си тръгват заради правителството, посочи още Стоян Мирчев. Той заяви, че БСП искат да има повече държавно участие в икономиката, особено в сектори със стратегическа важност, като енергетиката. За това, ако другите две ЕРП-та решат да продават бизнеса си, би било добре държавата да участва. Премиерът Бойко Борисов е възложил на юристите от три министерства да изготвят правен анализ как държавата може да се включи в сделката за придобиването на активите на ЧЕЗ,  обяви в сряда  министърът на енергетиката Теменужка Петкова пред \"Нова телевизия\". Тя определи целия скандал около ЧЕЗ като \"изкуствена ескалация на напрежение\". Нападна и председателя на надзорния съвет на чешкото дружество Вацлав Пачеш, който преди дни заяви, че  държавата трудно ще влезе в сделката , тъй като в момента компанията има арбитраж с България.", "date": "2018.03.17", "title": "Бойко Борисов стои зад сделката за ЧЕЗ, според Стоян Мирчев от БСП"}
{"url": "https://www.dnevnik.bg/sport/2018/03/17/3148270_sportnata_televiziia_bein_podgotvia_film_za_ludogorec/", "text": "Телевизионният спортен канал beIN е направил интервю със собственика на \"Лудогорец\" Кирил Домусчиев, по повод подготвян филм за българския шампион. Това съобщиха от клуба на официалната си страница. Филмът е 45-минутен и е направен от испанския филиал на beIN Sport. Иначе телевизията е собственост на beIN Media Group, която се ръководи от президента на ПСЖ  Насер Ал-Хелайфи  и е на катарската кралска фамилия. beIN Sport има 17 канала, които излъчват разнообразно съдържание от футбол до НБА и бойни спортове. \"Собственикът на шесткратния шампион прие екипа на beIN, воден от репортера Бруно Санс, в своя офис и проведе разговора с журналистите от Барселона на перфектен испански\", пише сайтът на  \"Лудогорец\" . Ден по-рано екипът на телевизията е бил и в Разград, където да снима стадион \"Лудогорец арена\", клубната база и е направил интервюта с изпълнителния директор Ангел Петричев, треньори и играчи.", "date": "2018.03.17", "title": "Спортната телевизия beIN подготвя филм за \"Лудогорец\""}
{"url": "https://www.dnevnik.bg/sviat/2018/03/17/3148273_zam-shefut_na_fbr_e_uvolnen_2_dni_predi_da_se/", "text": "Министърът на правосъдието на САЩ (главният прокурор) Джеф Сешънс уволни вчера заместник-директора на ФБР в оставка Андрю Маккейб, честа мишена за гнева на президента Тръмп през последната година, само два дни преди пенсионирането му, предадоха \"Асошиейтед прес\" и \"Ройтерс\". Сешънс заяви, че е взел решението, влизащо в сила незабавно, по препоръка на дисциплинарния орган на Бюрото (отдела за професионална отговорност) и въз основа на доклад на главния инспектор, според който Маккейб е разрешил изтичането на информация на медиите и не е бил откровен, дори под клетва, пред контролния орган относно разследването за имейлите на Хилари Клинтън. ФБР очаква всеки служител да отговаря на най-високи стандарти за честност и почтеност, заяви Сешънс.  Уволнението всъщност е формално - Маккейб, който е служил над 20 години във ФБР, бе в отпуск от януари, когато доброволно подаде оставка след месеци натиск от президента Тръмп и други републиканци. Но то става само два дни преди 50-ия му рожден ден, когато щеше да добие право да излезе в пенсия с пълен размер. Сега това е под въпрос. Уволнението вероятно ще повдигне въпроси дали Маккейб е наказан прекалено сурово поради политически натиск от президента Тръмп, който яростно го критикуваше в Туитър и призоваваше за оставката му, отбелязва \"Ройтерс\". По-късно президентът Доналд Тръмп приветства уволнението с пост в \"Туитър\".  Аз съм нарочен и третиран по този начин заради ролята, която играех, действията които предприех, и събитията, на които станах свидетел след уволнението на Джеймс Коми (бившия директор на ФБР), заяви Маккейб веднага след съобщението на министъра за уволнението му. Това посегателство срещу моя авторитет е част от по-голямото усилие да се опетни ФБР и изобщо професионалистите от правоприлагащите органи. Това е част от продължаващата до ден днешен война на администрацията срещу ФБР и срещу разследването на специалния прокурор, добави той, имайки предвид разследването на Робърт Мълър за потенциална координация между Русия и предизборната кампания на Тръмп.  Президентът многократно го критикуваше през последната година като емблематичен за ръководството на ФБР, което според Тръмп е партийно предубедено спрямо администрацията му. Маккейб бе и.д. директгор на ФБР след уволнението на Коми през май. В края на януари той доброволно подаде оставка, при условие, че остане служител на ФБР до средата на март. Той трябваше да се пенсионира утре.  Препоръката за уволнението му бе поставила министерството на правосъдието в неловка позиция - Сешънс, чиято собствена позиция месеци наред изглеждаше разклатена, подложен на яростни критики от Тръмп заради неохотата да уволни Маккейб, рискуваше да разгневи Белия дом, ако не го направи. От друга страна решението да го уволни само два дни преди излизането му в пенсия крие риск да разгневи редовите му поддръжници сред служителите на ФБР.  Според Маккейб разследването на главния инспектор било ускорено, след като заявил пред разследващите в Конгреса, че може да потвърди версията на директор Коми, уволнен миналия май, за разговорите му с Тръмп.  Маккейб се оказа замесен в междупартийните вражди през 2016 г., котато се разкри, че съпругата му по време на неуспешно кандидатиране за Сената на Вирджиния е получила дарения от екипа на тогавашния губернатор на щата Тери Макалиф, близък съюзник на Клинтън. ", "date": "2018.03.17", "title": "Зам.-шефът на ФБР е уволнен 2 дни преди да се пенсионира"}
{"url": "https://www.dnevnik.bg/sviat/2018/03/17/3148299_zapadut_otvlichal_vnimanieto_ot_deistviiata_si_v/", "text": "Говорителят на руското министерство на външните работи Мария Захарова направи връзка между случая Скрипал и сирийския въпрос, предаде ТАСС, цитирана от БТА. Западът се опитва да направи хората на глупаци, за да отвлече вниманието от своите действия в Сирия и Ирак, се аргументира тя в ефира на телевизия \"Россия 24\". Захарова отбеляза, че за никого вече не е тайна, че в Сирия се намират американски и британски командоси, които действат в тясна координация с въоръжената опозиция. Всички са наясно и че целта на това присъствие е подялба на интереси, допълни тя. Захарова изрази съжаление, че Лондон не е предоставил на Москва никакви данни във връзка с разследването на отравянето на бившия руски разузнавач, предавал информация на Великобритания, Сергей Скрипал и дъщеря му Юлия. Захарова увери, че в Съветския съюз или в Русия никога не са били правени разработки на химическо вещество под кодово название \"Новичок\". Великобритания нарочно използва това име, за да дискредитира Русия, подчерта тя. Захарова спомена изрично от кои страни може да е дошло използваното при атаката химическо вещество - Великобритания, Словакия, Чехия, Швеция и, под въпрос, Съединените щати. Тези държави от края на 90-те години на миналия век провеждат интензивни изследвания на вещества от проекта \"Новичок\", посочи тя.", "date": "2018.03.17", "title": "Западът отвличал вниманието от действията си в Сирия с обвиненията към Русия за отровения агент"}
{"url": "https://www.dnevnik.bg/bulgaria/2018/03/17/3148304_viaturut_subaria_durveta_v_sofiia_oranjev_kod_za/", "text": "Около 40 сигнала за паднали от силния вятър предмети са подадени на телефон 112 до около 16 часа. В София покрив на магазин се срути върху паркирана кола в квартал \"Младост 4\". При инцидента няма пострадали, съобщи БНР. Има и паднал билборд Повечето от половината сигнали, подадени на спешния телефон 112, вече са обработени от екипите на пожарната, обясниха от МВР. Най-сериозните от тях са в София. В София на над 26 сигнала за паднали клони и дървета са се отзовали екипите на дирекция \"Аварийна помощ и превенция\" на Столична община, по данни към 17.30 ч. Отстранявани са клони от улични платна, паркове, обезопасени са наклонени дървета в зелени площи като парк \"Заимов\", Княжевска градина, парк Банкя. Аварийните екипи са се отзовали и на сигнали за надвиснали ламарини от строителни обекти. На над десет сигнала за паднали дървета и клони от силния вятър са реагирали екипи на \"Пожарна безопасност и защита на населението\" – Кюстендил. До момента в МВР няма информация за пострадали хора. Оттам призовават хората да бъдат внимателни, когато минават покрай високи сгради, както и да приберат от терасите си всички предмети, които могат да паднат и да предизвикат инцидент. Същото се отнася и за собствениците на магазини и складове. От Столична община напомнят на изпълнителите на строителни обекти да проверят състоянието на оградите, крановете, скелета и да предприемат действия по обезопасяването им, както собствениците на търговски и рекламно-информационни елементи. Оранжев код за силен вятър е обявен за цялата страна за неделя 18 март от метеорологичния институт към БАН. В повечето области освен за вятър има оранжев код и за обилни валежи. В Североизточна България, в областите Русе, Разград, Силистра и Добрич, освен вятър ще има опасност от образуване на поледици.", "date": "2018.03.17", "title": "Вятърът събаря дървета и предмети, оранжев код за цялата страна в неделя (обновена)"}
{"url": "https://www.dnevnik.bg/sport/2018/03/17/3148310_marten_furkad_specheli_presledvaneto_v_oslo/", "text": "Носителят на Големия кристален глобус в биатлона за последните шест сезона Мартен Фуркад спечели преследването в норвежкия зимен център Осло Холменколен. Френският състезател триумфира в седми старт през сезона и за трети път печели в преследване. Фуркад направи две грешки в стрелбата на първото и третото минаване през огневия рубеж и изпревари с 18 секунди Лукас Хофер от Италия. Представителят на Скуадра адзура направи само една грешка при първата си стрелба, но беше по-бавен в бягането от Фуркад. Подиумът допълни Йоханес Тингнес Бьо, който направи четири грешки в стрелбата. Норвежецът остана на 32.5 секунди зад победителя. В първите десет влязоха двама руски биатлонисти – Максим Цветков стана четвърти, а Антон Шипулин седми. Останалите бяха Хенрик Л’Абе-Лунд, Симон Едер, Бенедикт Дол, Бенямин Вегер и Арнд Пайфер. Двамата българи  Красимир Анев  и Владимир Илиев завършиха 33-и и 41-и. Анев направи две грешки в стрелбата и финишира с 2:37 минути след Фуркад, докато Илиев бягаше още по-слабо. Той също направи две грешки, но изостана с 3:19 минути. Триумф за Франция в дамската щафета Денят се оказа още по-добър за Франция, след като малко преди победата на Фуркад и женската щафета триумфира в Осло Холменколен. Четворката в състав Ане Шевалие, Селия Аймоние, Марин Дорен Обер и Ане Бескон завърши за 1:10.58 часа като използва шест допълнителни патрона, но не завъртя нито една наказателна обиколка. За французойките това е втора победа в щафетите, след като тимът триумфира и в Оберхоф на 7 януари. Тогава Франция беше в състав Бескон, Шевалие, Аймоние и Жюстин Бреза. Силното представяне на този отбор в дисциплината се доказва и от трето място в Хохфилцен през декември, а освен това преди седмица Франция спечели в единичната смесена щафета в Контиолахти. В Осло Холменколен зад четворката на Франция останаха германките. Марен Хамершмид, Денизе Херман, Франциска Пройс и Лаура Далмайер изостанаха с 14.4 секунди. На последен пост Далмайер даде всичко от себе си, стреля без грешка и навакса близо 15 секунди, след като пое с изоставане от близо 30 от Пройс. Слабият пост на Германия беше Херман, която използва три от общо седемте допълнителни патрона за отбора. Третото място беше за италианките. Представителките на Скуадра адзура Лиза Витоци, Доротея Вирер, Никол Гонтие и Федерика Санфилипо финишираха с 33.2 секунди изоставане. Първите два поста на Италия бяха отлични като Витоци и Доротея Вирер не направиха нито една грешка в стрелбата и се държаха наравно с Германия. След това на трети пост Гонтие направи две грешки, а Санфилипо – три. Десятката допълниха Норвегия, Швейцария, Швеция, Полша, Украйна, Русия и Беларус. Българската щафета в състав Емилия Йорданова, Даниела Кадева, Стефани Попова и Десислава Стоянова завърши 20-а от общо 21 тима, стигнали до финала. Четворката на Китай беше дисквалифицирана, а зад България беше само Литва. Българките започнаха с четири допълнителни патрона на Йорданова, а след това три използва и Даниела Кадева. На трети пост много слабо стреляше Стефани Попова, която използва шест патрона и направи две наказателни обиколки, след което беше затворена от лидерките. В неделя предстои преследване 10 км за дамите и мъжка щафета.", "date": "2018.03.17", "title": "Мартен Фуркад спечели преследването в Осло Холменколен, българите останаха извън първите 30"}
{"url": "https://www.dnevnik.bg/bulgaria/2018/03/17/3148335_protest_v_burgas_sreshtu_mrusniia_vuzduh/", "text": "В Бургас близо 50 души, с маски и плакати, протестираха срещу мръсния въздух пред сградата на общината, съобщи БНР. Това е втори протест от началото на годината, а хората настояват отговорните институции да вземат мерки срещу замърсителите на въздуха. Повечето протестиращи са убедени, че основните източници на неприятни миризми са завода \"Кроношпан\" и рафинерията\"Лукойл\". Протестиращите издигнаха плакати \"Здравето е избор. Имаме право на него\", \"Бургас има право да диша\" и рисунки с пушещи комини на заводи. Сред протестиращите бяха и майки, които смятат, че мръсният въздух е причина за алергиите на децата им. Протестиращите поискаха оставката на директорът на Регионалната екоинспекция инж.Тонка Атанасова заради несправяне с проблема. Според тях регионалната екоинспекция умишлено не посочва основните замърсители, а глобите на рафинерията и дървообработващата фабрика не са променили състоянието на атмосферния въздух. Зам.кметът на община Бургас Руска Бояджиева обеща да бъде изготвена карта на потенциалните източници на замърсяване на въздуха. Тя се е срещнала преди два дни с протестиращите, с РИОСВ и с представители на основните замърсители - дървопреработващото предприятие \"Кроношпан\" и рафинерията \"Лукойл\". От \"Кроношпан\" са поели ангажимент да закупят и монтират измервателна станция за въздуха на територията на комплекс \"Славейков\", която да позволява мониторинг в реално време.", "date": "2018.03.17", "title": "Протест в Бургас срещу мръсния въздух"}
{"url": "https://www.dnevnik.bg/bulgaria/2018/03/17/3148306_vodata_vuv_starozagorskoto_selo_kazanka_e_negodna_za/", "text": "Регионална здравна инспекция (РЗИ) – Стара Загора забранява временно употребата на питейната вода в село Казанка за пиене и за приготвяне на храна. При мониторинг на водата, извършен на централен водоизточник в селото е установено отклонение в химичните показатели на водата за питейно-битови цели. Направени анализи в лаборатория на Институт за ядрени изследвания и ядрена енергетика към Българска академия на науките - София от два водоизточника показват концентрации 0,055 mg/l за ниска зона и резултат 0,045 mg/l за висока зона, които стойности са над максималната от 0,03 mg/l на естествен уран в питейна вода в село Казанка. Заради резултатите РЗИ – Стара Загора е направила предписание за временно ограничаване на ползването на водата за питейни нужди и за готвене, което влиза в сила веднага. ВиК – Стара Загора трябва да достави на населението в село Казанка вода за питейно-битови цели и да уведоми хората за временното ограничение. Нови проби от два водоизточника и взети от домакинства ще бъдат изпратени в Национален център по радиобиология и радиационна защита, за да бъде изследвана отново концентрацията на естествен уран, съобщиха от РЗИ – Стара Загора.", "date": "2018.03.17", "title": "Водата в старозагорското село Казанка е негодна за пиене заради уран"}
{"url": "https://www.dnevnik.bg/sport/2018/03/17/3148337_botev_plovdiv_zavurshi_redovniia_sezon_s_ubeditelna/", "text": "Ботев\" (Пловдив) постигна трета поредна победа в Първа лига и приключва редовния сезон в шампионата в добра форма. Жълто-черните надделяха с 3:0 над \"Дунав\", като и трите попадения паднаха в заключителните 25 минути. Жоао Пауло се разписа два пъти, а един гол вкара и звездата на пловдивчани Тодор Неделев. След спечелените три точки \"Ботев\" влиза в плейофите като пети в класирането, а \"Дунав\" остава 12-и, но има равен брой точки с 13-ия \"Етър\", макар че великотърновци са с мач по-малко. Първата част в Коматево премина при нулево равенство, като домакините изпуснаха няколко изгодни положения да се разпишат. Единственият момент, в който гостите от Русе застрашиха Иван Чворович беше в осмата минута, но тогава вратарят се намеси добре при изстрел на Карагарен. След почивката мачът вървеше в бавно темпо без много опасни положения, но по-опитният отбор на \"Ботев\" успя да надделее. Ключова се оказа рокадата на треньора Николай Киров, който смени местата на Густаво Афонсо и Тодор Неделев след 60-ата минута. Осем минути по-късно Жоао Пауло отбеляза първия гол в мача. Той беше изведен от Афонсо и с изстрел по диагонала не остави шансове на Мартин Луков – 1:0. В рамките на пет минути между 74-ата и 79-ата минута домакините нанесоха още по-сериозен удар, вкарвайки два нови гола. Първо Неделев вкара отблизко, а след него Жоао Пауло отбеляза втория си гол в срещата. За бразилеца това беше трети пореден двубой, в който се разписа. Преди това Пауло вкара веднъж на  \"Витоша\"  и  \"Верея\"  при победите на тима си. В друг мач от програмата на Първа лига, игран по-рано днес, \"Берое\" изненадващо завърши 0:0 като домакин на \"Витоша\" (Бистрица). Тимът от Стара Загора остава четвърти с 45 точки, а \"Витоша\" е на дъното с едва осем от 26 мача.", "date": "2018.03.17", "title": "\"Ботев\" (Пловдив) завърши редовния сезон с убедителна победа над \"Дунав\""}
{"url": "https://www.dnevnik.bg/photos/2018/03/17/3148311_fotogaleriia_deniat_na_sveti_patrik/", "text": "Ирландците и техните потомци по целия свят честват на 17 март деня на свети Патрик, покровителя на Ирландия. Младежи в Дъблин са избрали тази гледна точка към парада.", "date": "2018.03.17", "title": "Фотогалерия: Денят на Свети Патрик"}
{"url": "https://www.dnevnik.bg/sport/2018/03/17/3148357_katrin_taseva_vze_srebro_v_mnogoboia_v_gran_pri_kiev/", "text": "Българската гимнастичка Катрин Тасева постигна голям успех и взе сребърен медал в многобоя от състезанието Гран при в Киев. 20-годишната състезателка, която е основната българска надежда при контузията на  Невяна Владинова , получи общ сбор на четирите уреда 68.550. На обръч Тасева беше със 17.950, на топка – 17.650, на бухалки – 16.650 и на лента – 16.400. Тя остана зад рускинята Екатерина Селезньова (72.350), а трета се класира друга рускиня – Мария Сергеева (68.400). Тасева ще участва и във финалите на четирите уреда в неделя. В началото на годината тя беше отстранена от състезания, заради проблеми с дисциплината. \"Ако не се справи, няма да види състезание в чужбина – голямо и отговорно\", каза тогава президентът на федерацията  Илиана Раева .", "date": "2018.03.17", "title": "Катрин Тасева взе сребро в многобоя в Гран при Киев"}
{"url": "https://www.dnevnik.bg/sport/2018/03/17/3148362_livurpul_razgromi_uotford_s_chetiri_gola_na_salah/", "text": "Ливърпул\" се върна на победния път във Висшата лига след загубата от \"Манчестър юнайтед\" преди седмица и надви с 5:0 \"Уотфорд\" на своя \"Анфийлд\". \"Стършелите\" не оказаха почти никакъв отпор, след като изоставаха в резултата още в 4-ата минута. Мохамед Салах беше над всички, вкарвайки четири гола, а петият гол беше дело на Роберто Фирмино. Нападателят на червените излезе начело в голмайсторската листа на Висшата лига с 28 попадения, с четири повече от Хари Кейн. С трите точки червените се доближиха на две от \"Манчестър юнайтед\", който е втори в класирането, но и с мач по-малко. \"Уотфорд\" остава 11-и с 36 точки. Египтянинът показа гения си още в четвъртата минута, с което изведе тима си напред в резултата. Салах се разходи между трима защитници и от малък ъгъл прониза Орнестис Карнезис. До края на първата част нямаше почти никакви интересни моменти, като \"Уотфорд\" успя да отправи само един изстрел. За \"Ливърпул\" ситуацията се влоши след принудителната смяна на Емре Джан, който получи контузия. Все пак в 43-ата минута червените вкараха втори гол, който отново беше дело на Салах. Левият бек Андрю Робъртсън нахлу по крилото и достави перфектна топка на египетския нападател, който нямаше как да сгреши от четири метра. Второто полувреме започна по същия начин, както завърши първото. Този път Салах влезе в ролята на асистент и подаде на Фирмино в 50-ата минута. Египтянинът центрира, а бразилецът вкара с пета след атрактивен изстрел. До края на срещата остана време за още две попадения, които отново бяха вкарани от Салах. В 77-ата минута нападателят буквално се подигра със защитата, на два пъти финтира трима в жълто и с премерен удар прати топката зад вратаря. Салах стана първият египетски футболист, който вкарва хеттрик във Висшата лига. С постижението му Египет вече е 43-ата нация и десета от Африка, която има играч, реализира три попадения в един мач. Пет минути преди края на мача Салах се разписа още веднъж. Той се възползва едно разбъркване и слаба намеса на вратаря Карнезис след удар на Дани Ингс. С това си постижение Салах стана първият футболист на червените вкарал четири гола в един мач от Луис Суарес насам. Уругваецът го направи през декември 2013 г. Освен това Салах вкара четири гола само с четири удара в срещата, подобно нещо за последно направи Андрей Аршавин срещу \"Ливърпул\", докато играеше за \"Арсенал\".", "date": "2018.03.17", "title": "\"Ливърпул\" разгроми \"Уотфорд\" с четири гола на Салах"}
{"url": "https://www.dnevnik.bg/photos/2018/03/17/3148354_fotogaleriia_irlandska_pobeda_v_surceto_na_london_v/", "text": "Ирландия спечели за 14-и път турнира на Шестте нации – най-ценното отличие в ръгбито в Европа. Ирландците надделяха над Англия с 24:15 на своя най-голям празник –  . Хиляди ирландци се стекоха в Лондон, където изгледаха победата на своите любимци в храма на английското ръгби – стадион \"Туикънъм\".", "date": "2018.03.17", "title": "Фотогалерия: Ирландска победа в сърцето на Лондон в деня на Свети Патрик"}
{"url": "https://www.dnevnik.bg/sport/2018/03/17/3148424_novak_v_seriia_a_spria_juventus_i_vurna_intrigata_v/", "text": "Шампионът на Италия \"Ювентус\" допусна малко очаквана грешна стъпка и не успя да победи новака в елита \"Спал\". \"Бианконерите\" стигнаха само нулево равенство при гостуването си на \"Стадио Паоло Маца\" във Ферара. Тимът на Масимилиано Алегри, който  през седмицата спечели отложения мач с \"Аталанта\"  и се откъсна с четири точки на върха, този път не беше на висота. \"Ювентус\" пропусна куп положения и не успя да покаже типичната си играя, с която успява да взима мачовете икономично. \"Бианконерите\" бяха с всичките си звезди, като атаката водеха Игуаин, Пауло Дибала и Дъглас Коста. След почивката на терена се появи и Марио Манджукич, но и това не помогна на тима от Торино. Въпреки, че не спечели \"Ювентус\", увеличи серията си без загуби на 16 поредни срещи. \"Бианконерите\" все още не са получили гол през 2018 г. и вече запазват мрежата си суха от 931 минути. При оставащи девет срещи, \"Ювентус\" води с пет точки пред \"Наполи\". Неаполитанците обаче играят в неделя вечер с \"Дженоа\" на своя \"Сан Паоло\".", "date": "2018.03.17", "title": "Новак в Серия А спря \"Ювентус\" и върна интригата в битката за титлата"}
