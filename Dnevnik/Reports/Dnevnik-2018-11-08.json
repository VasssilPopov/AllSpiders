{"url": "https://www.dnevnik.bg/sport/2018/11/08/3342526_vlastite_v_italiia_promeniat_kursa_i_shte_podkrepiat/", "text": "Италианското правителство ще застане зад кандидатурата на Милано и Кортина д'Ампецо за зимните игри през 2026 г., заяви президентът на Международния олимпийски комитет (МОК) Томас Бах. Германецът съобщи, че е получил уверение от министъра на спорта Джанкарло Джорджети. \"Тръгваме си от Рим и Италия с увереност за тази кандидатура, защото наистина виждаме как нещата си идват на мястото\", каза Бах след посещението си в централата на Италианския олимпийски комитет. Информацията идва месец, след като  и талианското правителство обяви, че няма да осигури финансова подкрепа за кандидатурата  заради  провала на тройното предложение с Торино, Милано и Кортина д'Ампецо . Проблемите по кандидатурата дойдоха след напрежение между кметовете на Милано и Торино - Джузепе Сала и Киара Апендино, които са представители на две различни политически партии. Сала настояваше Милано да кандидатства самостоятелно за домакинство на игрите през 2026 г. или градът да има водеща роля при общо предложение. В отсъствието на Торино  Милано и Кортина продължиха опитите си да издигнат кандидатура , за да \"не бъде прахосана свършената работа до момента\". Първоначално кандидатите за домакинство на игрите през 2026 г. бяха седем. В последните месеци обаче последователно се оттеглиха  Сион ,  Грац  и  Сапоро . Турският град Ерзурум пък остана извън одобрените кандидати. В надпреварата засега остават Калгари, Стокхолм и обединената италианска кандидатура между Милано и Кортина д'Ампецо. ", "date": "2018.11.08", "title": "Властите в Италия променят курса и ще подкрепят кандидатурата за игрите през 2026 г."}
{"url": "https://www.dnevnik.bg/sport/2018/11/08/3342532_ronaldo_otnovo_ostana_izvun_sustava_na_portugaliia_za/", "text": "Звездата на \"Ювентус\" Кристиано Роналдо не получи повиквателна за мачовете на Португалия срещу Италия и Полша. Европейският шампион ще е без водещия си голмайстор за гостуването в Милано на 17 ноември и при домакинството на поляците три дни по-късно. Роналдо беше оставен извън състава и за мачовете на отбора през септември и октомври. Тогава селекционерът на Португалия Фернандо Сантош заяви, че решението е взаимно и 33-годишният играч се нуждае от време за адаптация в новия си отбор \"Ювентус\". \"Въпросът не опира само до Роналдо. Никой не е изключен от състава и не си заслужава да се създава голяма врява около това. Единственото нещо, което ще кажа за Роналдо, е, че се надявам да спечели \"Златната топка\". Той го заслужава и ще бъде несправедливо, ако не я спечели\", каза Сантош. Португалия оглавява своята група с шест точки след две победи от два мача. Италия е втора с четири, а Полша има една, като и двата отбора са изиграли по три двубоя досега в турнира.", "date": "2018.11.08", "title": "Роналдо отново е извън състава на Португалия за Лигата на нациите"}
{"url": "https://www.dnevnik.bg/evropa/2018/11/08/3342348_kak_edin_vagon_v_kompienskata_gora_vleze_v_istoriiata/", "text": "Адолф Хитлер отиде там по време на война, за да си отмъсти. Ангела Меркел има намерение да отиде там в името на мира. Двама германски канцлери с противоположни цели и една и съща дестинация: един вагон във френска гора. Хитлер буквално се опита да пренапише историята през 1940 г., когато сложи ръка върху един вагон-ресторант, за да унижи Франция по същия начин, по който бе унижена Германия в последния ден на Първата световна война. Този път Ангела Меркел ще бъде заедно с френския президент Еманюел Макрон, когато посети това, което е останало от вагона от Компиен - превърнатия в кабинет вагон, където съюзниците и Германия подписват примирието на 11 ноември 1918 г. Вагон 2419Д на компанията \"Вагон-Ли\" изминава един необикновен път - от сервиране на задушено телешко и бийф бургиньон на пътниците си в крайморския град Довил до превръщането си, спрян в Компиенската гора, в Учудени туристи често питат куратора на Музея на примирието Бернар Льотам защо съюзниците са подписали споразумението за примирие, сложило край на бойните действия на Западния фронт, в тази скромна обстановка, а не в някоя голяма военна сграда или бляскав дворец. По онова време генералният щаб на командира на съюзниците, френския маршал Фердинанд Фош, е бил в Санлис и е логично да се предположи, че примирието ще бъде подписано там. Градът обаче бил преживял жестока германска офанзива. Жителите му са взети за заложници, а кметът му е разстрелян през септември 1914 г. преди първата битка при Марна. Затова имало сериозни притеснения как изтерзаното население на Санлис би реагирало на присъствието на германска делегация, нищо че е дошла, за да сключи мир. \"Било е немислимо упълномощените германски представители да бъдат приети в този град\", посочва Льотам. Решили, че един вагон в близката Компиенска гора е идеален за тази цел: намирал се на изолирано място и това щяло да спре евентуални натрапници, а спокойствието и дискретността, които предлагал, щели да са проява на уважение към победените германци. По стечение на обстоятелствата месец преди това Фош бил превърнал в свой подвижен кабинет един произволно избран вагон-ресторант от френските пътнически влакове. Така 2419Д станал \"вагонът от Компиен\". Примирието е подписано малко след пет часа сутринта, но официалните представители, обзети от някакво поетично чувство, отложили влизането му в сила с шест часа, за да може това да стане в единадесетия час от единадесетия ден на единадесетия месец на 1918 г. Но това забавяне всъщност по доста непоетичен начин коствало живота на войници и от двете страни в края на тази война, в която и без това вече били загинали 17 милиона души. \"Вагонът когато хората постигнали мир\", казва Льотам и добавя с усмивка: \"Преди да стане известен, вече бил изпълнил предназначението си като вагон-ресторант\". Музеят на примирието е разположен върху релсовия път на мястото в гората, където е подписано примирието. Маршал Фош е обезсмъртен в издигнати в цяла Франция паметници и е дал името си на един от широките зелени булеварди, които започват от Триумфалната арка. В загубилата страна положението е друго: един от подписалите примирието германци Матиас Ерцбергер е представен като злодей заради участието си в предаването на армията и е убит през 1921 г. Историята на вагон-ресторанта 29419Д не приключва с войната. За многото французи, изгубили близките си, в следвоенните години той се превръща в храм на мира и катарзиса. Вагонът е откаран в Париж, поставен е на Площада на инвалидите, където е погребан Наполеон, а през 1927 г. е върнат в Компиен и изложен в специално построен мемориал, където се намира и днешният музей. Според Льотам през 30-те години вагонът само за една година е бил посетен от над 190 хил. души и се е превърнал в център за оплакване на един милион и 400-те хиляди убити френски войници. По същото това време който е в политически възход и използва недоволството на германското общество от наказателния характер на условията на примирието. Нацисткият лидер посетил мястото през 1940 г., когато армиите му превзели Франция. Фюрерът наредил вагон-ресторантът да бъде изваден от мемориала и върнат на релсите в гората, където бил през 1918 г. Последвала сюрреалистичната театрална възстановка на примирието от 1918 г., едно от най-известните исторически събития, но буквално с размяна на местата. Сключеното през 1940 г. във вагона примирие било наложено от Германия като победител, а Франция била победената. \"Генерал (Вилхелм) Кайтел прочел условията на примирието във вагона, докато канцлерът Хитлер седял на мястото на маршал Фош\", разказва Льотам. Хитлер наредил след това вагонът да бъде закаран в Германия и да бъде изложен като известен военнопленник в катедралата на Берлин. Вагон-ресторантът е макар че не се знае как точно. Някои хвърлят вината върху членове на СС, а според други става дума за случаен въздушен удар. През 1950 г. френската компания \"Вагон-ли\", която е оператор и на \"Ориент Експрес\", дарява на музея вагон от същата серия - 2439Д е идентичен с унищожения си близнак, като се започне от полираните му дървени плоскости и се стигне до елегантните му кожени седалки. Поставен е до някои неща, останали от първоначалния вагон: фрагменти от бронзовата му украса и две рампи за качване и слизане от влака. В събота Ангела Меркел ще стане първият германски канцлер от 78 години, който ще посети мястото в гората, където е подписано споразумението за слагане на края на Първата световна война. Тя ще бъде в компанията на френския президент Еманюел Макрон. Това ще напомни за 1984 г., когато канцлерът Хелмут Кол, развълнуван, е хванал ръката на президента Франсоа Митеран в костница близо до Вердюн. На стогодишнината от края на конфликта по време на тази визита също ще има вълнуващи картини. /БТА", "date": "2018.11.08", "title": "Как един вагон в Компиенската гора влезе в историята"}
{"url": "https://www.dnevnik.bg/sport/2018/11/08/3342122_rusiia_ostava_bez_golemi_domakinstva_v_biatlona_pone/", "text": "Русия няма да организира стартове от Световната купа по биатлон в следващите четири сезона. Страната не е част от домакините при публикуването на предварителния календар със състезанията за 2020-21 и 2021-22 от Международния съюз по биатлон (IBU). По-рано през годината Русия не попадна в списъка сред  организаторите на стартове за сезони 2018-19 и 2019-20 . Страната не получава домакинства и във втората по сила надпревара в биатлона – Купата на IBU, както и в шампионатите при юношите и девойките. За последно в Тюмен се проведоха заключителните стартове от Световната купа през миналия сезон. Обикновено състезанията в Русия се провеждат в края на шампионата, което най-вероятно ще остави страната без домакинство поне до края на 2022 г., дори и да получи правото да организира надпревара през 2022-23. Руската федерация по биатлон продължава да има статут на непълноправен член на IBU. В началото на септември  Международният съюз отказа да възстанови пълните й права  след конгрес на организацията.  Руската федерация беше наказана в края на 2017 г.  заради многобройни допинг нарушения. Първоначално санкцията беше до края на сезон 2017-18, като се чакаше решението на МОК за Русия след края на зимните олимпийски игри в Пьонгчанг. В крайна сметка олимпийската забрана на Русия беше отменена след игрите в Южна Корея, но IBU не възстанови правата на федерацията по биатлон.", "date": "2018.11.08", "title": "Русия остава без големи домакинства в биатлона поне до 2022 г."}
{"url": "https://www.dnevnik.bg/ot_vas/novini_ot_vas/2018/11/08/3341605_pokrai_rekata/", "text": "Бистришка река придава неповторимото очарование на квартал Панчарево. С обща дължина 12 км в миналото е била основен водоизточник за района. Реката извира от най-високите части на Витоша, от резерват \"Бистришко бранище\" и се влива в р.Искър при езерото Панчарево. Покрай нея минава асфалтиран общински път, с няколко моста.", "date": "2018.11.08", "title": "Пoкрай реката"}
{"url": "https://www.dnevnik.bg/sport/2018/11/08/3342587_bulgariia_otnovo_shte_kandidatstva_za_svetovno_po/", "text": "По-малко от два месеца след края на световното първенство по художествена гимнастика, на което беше домакин, България ще кандидатства за ново световно, обяви министърът на спорта Красен Кралев. Той награди с почетни плакети националните състезателки, техните треньори, съдии и президента на българската федерация Илиана Раева за постигнатите успехи през годината. От своя страна, гимнастичките връчиха на Кралев златен медал от световното първенство в София и топка с автографи. А в публикация във \"Фейсбук\" Раева сподели новината, като написа за Кралев, че е \"най-готиният министър\". България ще поиска да бъде домакин на световното през 2022 г. Документите за кандидатурата ще бъдат подадени в петък. Още по време на световното в София през септември  беше съобщено, че страната проявява интерес към две нови значими домакинства . През 2018 г. ансамбълът спечели от световното бронзов медал в многобоя, който им осигури квота за олимпийските игри в Токио 2020 г. Българките станаха и шампионки на пет обръча. От европейското ансамбълът взе злато на 3 топки и 2 въжета и бронзови отличия в многобоя и отборното класиране заедно с девойките индивидуално.  Състезаващите се индивидуално Невяна Владинова, Катрин Тасева и Боряна Калейн спечелиха сребро в отборната надпревара на световното. Това е първо отличие за страната в отборното състезание на световно първенство от 17 години. \"Благодаря Ви за всичко, което направихте през годината. Изпращаме една добра 2018 г., през която постигнахте успехи не само на световното и европейското първенства, но и на много Световни купи. Поздравления за страхотния екип, в който има хармония и разбирателство и който трябва да бъде пример за много федерации\", заяви Кралев.  \"Благодаря ви от името на целия отбор за всичко, което правите за художествената гимнастика и за цялата подкрепа, която получихме по време на световното първенство в София, дори в моменти, когато самите ние не бяхме доволни от себе си\", каза капитанът на ансамбъла Симона Дянкова към Кралев. Наскоро министерството  отпусна 200 хил. лева за ремонт на залата по художествена гимнастика на стадион \"Раковски\" . ", "date": "2018.11.08", "title": "България отново ще кандидатства за световно по художествена гимнастика"}
{"url": "https://www.dnevnik.bg/sport/2018/11/08/3342344_na_jivo_ludogorec_tursi_purva_pobeda_v_liga_evropa/", "text": "Лудогорец\" остана без шансове за излизане от групата си в Лига Европа след ново равенство с АЕК (Ларнака). В Разград българският шампион завърши при 0:0 с кипърския си съперник. В другия мач от групата \"Байер\" (Леверкузен) спечели с 1:0 срещу \"Цюрих\". Германците и швейцарците вече са сигурни за плейофите в Лига Европа, след като след четири кръга имат по девет точки. \"Лудогорец\" и \"Цюрих\" са с по две. \"Лудогорец\" отново изигра неубедителен мач. Пред около 2500 зрители на своя стадион българският отбор остана далеч от най-добрите си европейски вечери. Воденият от Антони Здравков отбор имаше малко възможности в оспорвания мач с АЕК. Шампионите често стреляха, но завършиха само с три точни удара. Мачът започна с бърз футбол и разменени атаки към двете врати. Първата опасност дойде в 13-ата минута, когато Иван Тричковски стреля от фаул под построената стена, но топката мина покрай гредата. \"Лудогорец\" отговори с отлична атака, която не беше завършена добре. Клаудиу Кешеру изведе Марселиньо на скорост, но бразилецът стреля много лошо встрани. Малко по-късно Джоди Лукоки не можа да засече подаване. В последните минути преди почивката и Кешеру не съумя да вкара. След почивката темпото беше по-бавно. Постепенно \"Лудогорец\" пое контрол над играта, но не успяваше да стигне до чисти положения. В последните 15 минути българският отбор заигра по-добре и се впусна в атаки. Най-напред Марселиньо стреля и след рикошет топката се насочи в долния ляв ъгъл, но вратарят на АЕК Рамирес спаси. След изпълнението на ъгловия удар Козмин Моци игра с глава, но улучи греда. Малко по-късно Сисиньо напредна на скорост от дясно, но играч на съперника го изблъска с тяло. Домакините поискаха дузпа, но съдията прецени, че такава няма. В оставащото време \"Лудогорец\" опита още няколко удара, без обаче да затрудни АЕК. В следващия си мач на 29 ноември \"Лудогорец\" гостува на \"Байер\".", "date": "2018.11.08", "title": "\"Лудогорец\" се прости с надеждите за европейска пролет след равен с АЕК (хронология)"}
{"url": "https://www.dnevnik.bg/photos/2018/11/08/3342480_fotogaleriia_svetovnite_snimki_na_denia_-_8_noemvri/", "text": "Октопод в аквариума на зоопарка в Йерусалим.", "date": "2018.11.08", "title": "Фотогалерия: Световните снимки на деня - 8 ноември 2018 г."}
{"url": "https://www.dnevnik.bg/sport/2018/11/08/3342593_chelsi_si_svurshi_rabotata_v_grupite_na_liga_evropa/", "text": "Челси\" постигна основната си цел в групите на Лига Европа и след четвъртата си победа от четири мача си гарантира участие в следващата фаза. Сините се наложиха с 1:0 срещу БАТЕ (Борисов) като гост. Ценния гол вкара Оливие Жиру в 52-ата минута. В другата среща от групата Георги Миланов отбеляза красив гол и донесе победата на \"МОЛ Види\" с 1:0 срещу ПАОК. \"Челси\" е начело с 12 точки, а унгарците са втори с шест. ПАОК и БАТЕ имат по ти точки. \"Челси\" продължи отличния си ход под ръководството на Маурицио Сари. Както и досега в Лига Европа, отборът направи толкова, колкото е необходимо, за да постигне целта си. За английския отбор това беше трета победа с 1:0 в групите на турнира. През първата част сините владееха инициативата, но нямаха точен удар. След почивката те заиграха по-настоятелно и бързо взеха преднина. В 52-ата минута Емерсон центрира от ляво и Жиру с глава отбеляза. При същия резултат приключи и другата среща. В 50-ата минута Винисиус влезе от ляво в наказателното поле и подаде към Миланов, който с отлично движение стигна до добра позиция и с глава вкара. В много интересен мач \"Спартак\" (Москва) спечели с 4:3 срещу \"Рейнджърс\", след като шотландците три пъти повеждаха. Ивелин Попов игра до 71-ата минута, когато беше сменен от Артьом Тимофеев. С отлична игра по дясното крило българският национал подаде за първия гол на отбора си.", "date": "2018.11.08", "title": "\"Челси\" си свърши работата в групите на Лига Европа, Миланов донесе победа на \"МОЛ Види\""}
{"url": "https://www.dnevnik.bg/kultura/2018/11/08/3342414_bulgariia_e_ot_loshite_primeri_v_mejdunaroden_doklad/", "text": "България е сред негативните примери в годишния световен доклад на Международната конфедерация на общностите на автори и композитори (CISAC) за събраните авторски възнаграждения през 2018 г. заради неефективното прилагане на частното копиране, посочва \"Мюзикаутор\".  \"Частното копиране е важен сегмент от компенсациите за авторите, но растежът му е ограничен от липсата на правно прилагане дори в страни от ЕС като България и Словения\", се казва в доклада на CISAC, публикуван днес. Поради това има вероятност на страната да бъдат наложени санкции за неприлагане на европейското законодателство, посочват от българската организация.  От \"Музикаутор\" припомнят още, че България е от малкото държави от ЕС, която, въпреки че формално е разписала световната практика за частното копиране, не го прилага изобщо. \"Държавата доброволно губи свежи пари, с които да се подпомогне развитието на културата у нас\", допълва организацията. Миналата седмица тя внесе предложения за промени в Закона за авторското право, с които това може да се промени. Телевизията и радиото остават най-сериозните ползватели на музика с 40,8% дял от събраните авторски възнаграждения. И тук се отчита ръст с 3,2% въпреки натиска върху тарифите от телевизионните оператори, отбелязва още документът.  Европа е с най-високи приходи от авторски възнаграждения – с 4,349 млн. евро, или 52% от световните приходи. На второ място идват САЩ и Канада със скок от 7,2%, или 2 123 млн. евро.", "date": "2018.11.08", "title": "България е от лошите примери в международен доклад за авторските възнаграждения"}
{"url": "https://www.dnevnik.bg/tehnologii/2018/11/08/3340769_isliamska_durjava_predpochita_da_investira_v/", "text": "Ислямска държава\" предпочита да набира последователи тайно и да инвестира в анонимност, вместо да съсредоточава ресурсите си в сериозни кибератаки. Това обясни Даниел Коен, изследовател в Интердисциплинарния център за киберизследвания \"Блаватник\", по време на конференцията \"Киберустойчивост – израелският опит\" в София. Групировката не е провеждала сериозни  стратегически кибератаки , смята Коен, според когото тя има хора с техническите способности за това, но не насочва усилията си натам. Тя например инвестира много в това да създаде платформи за общуване, които позволяват анонимност. В началото джихадистите са използвали \"Фейсбук\", \"Туитър\" и \"Ютюб\", за да намират членове, но това се е променило през 2015 – 2016 г. заради отговора на САЩ и заради активизирането на самите платформи в борбата с терористичното съдържание. Тогава терористите са започнали да използват предимно чат приложения, които криптират комуникацията, като \" Телеграм \". Сериозната им комуникация сега се случва в \"Тъмната мрежа\", където привличат последователите си, след като са установили първоначалния контакт. Най-известната им кибератака е срещу акаунтите в \"Туитър\" и \"Ютюб\" на американското Централно командване през 2015 г. - тогава хакери на джихадистите са успели да влязат в двата профила и да публикуват пропагандни изказвания и видеа, но без да получат достъп до поверителна информация. Друг приписван им успех е бил нападението над телевизия TV5Monde – тогава те са завзели не само социалните мрежи, но са успели да свалят и сървърите на телевизията в продължение на 64 минути, спирайки излъчването ѝ. Те са публикували и \"списъци за убиване\" на стотици служители на американските военновъздушни сили. Но проучване, в което Коен е участвал, е установило, че почти всички тези имена могат да бъдат бързо открити с ръчно търсене в интернет. \"Ислямска държава\" има пари, но би ли ги похарчила за развитието на стратегически киберсили, пита Коен. По филмите виждаме как терористите спират електричеството на другия край на света или свалят самолет, но \"наистина не мисля, че те ще стигнат до това ниво\", по-скоро ще останат на сегашното, смята той.", "date": "2018.11.08", "title": "\"Ислямска държава\" предпочита да инвестира в анонимност вместо в кибератаки"}
{"url": "https://www.dnevnik.bg/biznes/2018/11/08/3342440_cherna_gora_se_interesuva_ot_uchastie_v_proekta_belene/", "text": "Черна гора проявява интерес към участие в проекта за АЕЦ \"Белене\" с миноритарен дял. Това е казала посланик Снежана Радович на среща днес с енергийния министър Теменужка Петкова, цитирана от пресцентъра на Министерството на енергетиката. Разговорът е в продължение на проведените през месец септември разговори между министър- председателя на Република България Бойко Борисов и колегата му Душко Маркович. Петкова е представила плана, по който България възнамерява да привлече инвеститори към проекта, който правителството вчера прие. Той включва възможност за включването с миноритарно участие на големи", "date": "2018.11.08", "title": "Черна гора се интересува от участие в проекта \"Белене\""}
{"url": "https://www.dnevnik.bg/evropa/2018/11/08/3342360_evrokomisiiata_obiavi_7_nakazatelni_proceduri_kum/", "text": "Европейската комисия днес отправи редица предупреждения към България в различни области, като най-сериозно е решението да предяви иск пред Съда на ЕС заради пропуски в безопасността на железопътния транспорт. \"Дневник\" обобщава кои са процедурите за установяване на нарушение за страната. На съд заради жп транспорта Европейската комисията реши да предяви иск пред Съда на ЕС срещу България за това, че държавата не е осигурила правилното транспониране и прилагане на законодателството на ЕС за безопасността на железопътния транспорт. Директивата изисква от държавите членки да създадат разследващ орган, който в своята организация, юридическа структура и при вземането на решения е независим от железопътните предприятия, управителя на инфраструктурата, органа, налагащ таксите, органа, разпределящ инфраструктурен капацитет, и нотифицирания орган, както и от всяка страна, чиито интереси биха могли да са в противоречие със задачите, възложени на разследващия орган. В това отношение България не е осигурила пълното транспониране и прилагане на директивата на национално равнище. Крайният срок за транспонирането на директивата изтече на 30 април 2006 г. Новината от Брюксел идва в деня, в който  цялото ръководство на БДЖ подаде оставка . Технически прегледи Комисията също така настоятелно призовава България изцяло да транспонира европейските правила за периодичните технически прегледи на моторните превозни средства и техните ремаркета в своето национално право. В директива са посочени елементите, подлежащи на преглед по време на проверката на техническата изправност, методите за преглед, неизправностите и тяхната оценка. България разполага със срок от два месеца, за да отговори. Ако не го направи, комисията може да реши да сезира Съда на ЕС. Летищни такси Комисията реши да изпрати допълнително официално уведомително писмо на България заради това, че страната не е транспонирала правилно правилата на ЕС за летищните такси. От държавите членки се изисква да въведат национални мерки, за да се гарантира, че летищните такси за въздушните превозвачи се определят в съответствие с принципите за прозрачност, консултиране и недискриминация. България разполага с два месеца, за да отговори на доводите, изложени от комисията. Ако не направи това, комисията може да реши да изпрати мотивирано становище. От началото на 2017 г. летището уеднакви таксите за пътник за двата терминала и ги установи на 5.50 евро. Това доведе до недоволство от страна на нискобюджетния превозвач \"Уиз ер\", който не можа да премести всичките си полети там и се наложи да остане на стария терминал. Причината е, че Терминал 2 е по-модерен и предлага по-качествена услуга, заради което според превозвача и цената трябва да е различна. Компанията  обяви, че ще сезира Брюксел . От началото на тази  таксата за обслужване на пътник на летище София е намалена  от 5.50 евро на 5.46 евро. Таксата, която плащат авиокомпаниите за кацане на самолет, пък падна със 7%. Другият голям нискобюджетен превозвач \"Райънер\" обяви, че  ще се оплаче в Брюксел  срещу летището заради неправомерна държавна помощ, която според тях България предоставя на превозвача \"България ер\" като не санкционира превозвача за неплатени с години летищни такси. Качеството на въздуха Европейската комисия настоятелно призовава България да изпълни изцяло решението на Съда на ЕС от 5 април 2017 г. Съдът установи, че България е нарушила задълженията си според Директивата за качеството на въздуха, като не спазва изискванията за пределно допустимите концентрации на ФПЧ10 в атмосферния въздух и за свеждане до минимум на продължителността на периода на превишаване на стойностите. България е приела мерки, свързани с движението по пътищата, а именно изменение на разпоредбите за движение по пътищата, включително за контрола на отпадъците от излезли от употреба превозни средства, и техническите прегледи. Въпреки че това е стъпка в правилната посока, други мерки, които могат да допринесат за подобряване на качеството на въздуха, например нови изисквания за съдържанието на сяра и пепел във въглищата и брикетите, използвани за битово отопление, все още са на етап планиране. Ако България не предприеме необходимите действия и случаят отново бъде отнесен до Съда на ЕС, могат да бъдат наложени финансови санкции. България разполага с два месеца, за да отговори. Отделно комисията призовава България да приведе своето законодателство за качеството на въздуха в съответствие с европейските правила. Според законодателството на ЕС държавите членки са длъжни да предприемат подходящи мерки за свеждане до минимум на продължителността на периодите на превишаване на допустимите стойности. Комисията изразява загриженост за формулировката в законодателство на България, която не отговаря на това изискване. На страната се изпраща официално уведомително писмо с двумесечен срок за отговор. Ако тя не отговори, комисията може да реши да изпрати мотивирано становище. Автоматичен обмен на инфорация Европейската комисия за пръв път уведоми днес България, че продължава да поддържа по-широк от позволеното в ЕС кръг от лица, за които не изпраща автоматично информация на останалите страни членки. Данните трябва да са за това какви са техните финансови приходи, включително дивиденти, капиталови печалби и салда по сметки. Ако до два месеца властите в София не предприемат коригиращи действия, еврокомисията може да премине към мотивирано становище. Друго от нарушенията според еврокомисията е, че в страната се \"дава възможност на някои видове субекти, например партньорства, да избягват комплексна проверка и изключва някои анюитети от обхвата си\". Конфискация на средствата от престъпна дейност Европейската комисия предупреди днес България, че изостава с повече от три години от крайния срок, в който е трябвало да информира как е пригодила националното законодателство към   директива на ЕС от 2014 г. за временната забрана (замразяване) и конфискацията на средствата и облагите от престъпна дейност в ЕС. Ако властите в София не изпратят адекватен отговор до два месеца, България би трябвало да бъде изправена пред Съда на Европейския съюз. Правила за предоставяне на убежище Комисията е установила, че недостатъците в българската система за предоставяне на убежище и свързаните с нея помощни услуги са в нарушение на разпоредбите на Директивата за процедурите за убежище, Директивата за условията на приемане и Хартата на основните права. Опасенията са за настаняването и законното представителство на непридружени ненавършили пълнолетие лица; правилното идентифициране и подпомагане на уязвими кандидати за убежище; предоставянето на подходяща правна помощ; задържането на кандидати за убежище и защитните мерки в рамките на процедурата по задържане. Ако България не предприеме действия в рамките на следващите два месеца, комисията може да ѝ изпрати мотивирано становище по този въпрос. Как протичат наказателните присъди на Еврокомисията Процедурата протича на няколко етапа. - Комисията изпраща  с искане за допълнителна информация до съответната държава, която трябва да отговори подробно в рамките на определен срок, обикновено два месеца. - Ако комисията заключи, че държавата не изпълнява задълженията си според правото на ЕС, тя може да изпрати  - официално искане за спазване на правото на ЕС. В него се обяснява защо комисията смята, че държавата нарушава законодателството на ЕС. В него също така се отправя искане държавата от ЕС да информира комисията за предприетите мерки в рамките на определен срок, обикновено два месеца. - Ако държавата не изпълни изискванията, комисията може да отнесе въпроса до  . Повечето случаи се решават, преди да бъдат отнесени до Съда. - Ако държава не съобщи навреме за мерките, с които се прилагат разпоредбите на дадена директива, комисията може да поиска от Съда да наложи  . - Ако Съдът на Европейския съюз установи, че дадена държава е нарушила правото на ЕС, националните органи трябва да предприемат  , за да се съобразят с решението на съда. - Ако въпреки решението на съда държавата от ЕС не коригира ситуацията, комисията може  . - Когато въпросът бъде отнесен за втори път до съда, комисията предлага на съда да наложи  , които могат да бъдат под формата на еднократна сума и/или дневни плащания.", "date": "2018.11.08", "title": "Еврокомисията обяви 7 наказателни процедури за България и предупреди за осма (обобщение)"}
{"url": "https://www.dnevnik.bg/sport/2018/11/08/3341769_real_madrid_se_razvihri_za_grumka_pobeda_v_chehiia/", "text": "Носителят на Шампионската лига за последните три сезона \"Реал\" (Мадрид) се пробуди и спечели гръмка победа в турнира. Испанците стигнаха до 5:0 при гостуването си на \"Виктория\". В Чехия два гола за победата вкара Карим Бензема, а по веднъж се разписаха Каземиро, Гарет Бейл и Тони Кроос. С успеха си белите събраха седем точки и се изравниха с водача \"Рома\", който по-рано стигна до 2:1 срещу ЦСКА в Москва. Руснаците са на третото място с четири точки, а \"Виктория\" има една. В следващия кръг \"Реал\" гостува на \"Рома\" на 27 ноември. Шампионът в турнира вкара петте си гола след шест точни удара в мача. Още до почивката резултатът беше 4:0. В 21-ата минута Бензема направи впечатляващ пробив през защитата на съперника и с диагонален удар по земята даде преднина на отбора си. Две по-късно Кроос центрира от ъглов удар и Каземиро с глава удвои. В 37-ата след подаване от ляво Бейл насочи с глава топката към Бензема, който също с глава увеличи преднината на \"Реал\". Уелският нападател направи 4:0 в 40-ата минута след хубав удар от воле. В средата на второто полувреме при бърза атака Винисиус подаде към Кроос, който с много техничен удар прехвърли вратаря и отбеляза петия гол.", "date": "2018.11.08", "title": "\"Реал\" (Мадрид) се развихри за гръмка победа в Чехия"}
{"url": "https://www.dnevnik.bg/bulgaria/2018/11/08/3318564_hristiianite_chestvat_dnes_sveti_arhangel_mihail/", "text": "На Архангеловден християните почитат светите ангели и най-вече св. Архангел Михаил, който е смятан за вожд на небесните сили. Според българските народни вярвания Архангел Михаил е един от братята светци юнаци, на когото при подялбата на света се паднали мъртвите души. По тази причина той е възприеман като ангел на смъртта. Народът вярва, че когато умиращият се усмихва, Архангел Михаил му подава златна ябълка. Ако умира в конвулсии – предстои му да изпие горчива чаша. На Архангеловден българите колят курбан в чест на светеца - покровител на мъртвите. Обикновено се жертва мъжко животно - овен или шиле, чиито глава и крайници се варят цели и след това се кадят с тамян. Жените приготвят и раздават помежду си специални обредни хлябове, наричани \"Рангелов\" или \"Господьов хляб\", \"Боговица\", \"Света Петка\", \"Рангелово блюдо\". Тържествената трапеза, била тя семейна или общоселска, се освещава от представител на църквата. Кожата на обредното жертвено животно се дарява винаги на църквата. 8 ноември е и професионален празник на полицаи, месари и колбасари и урбанисти.", "date": "2018.11.08", "title": "Християните честват днес свети Архангел Михаил"}
{"url": "https://www.dnevnik.bg/zelen/2018/11/08/3341572_mnozinstvoto_ot_obshtinskite_suvetnici_shte_zashtitiat/", "text": "Днес Столичният общински съвет ще гласува  искане на 15 съветници от опозицията  за референдум с основен въпрос дали в ТЕЦ \"София\" да бъде изградена инсталация за изгаряне на преработен отпадък, за което общината да вземе кредит от 67 млн. евро. Докладът влиза в дневния ред на заседанието, въпреки че  всички комисии в съвета го отхвърлиха , защото се внася от повече от 1/3 от всички 61 съветници. Това и сред причините в понеделник от \"Политическа група 5\", които са сред вносителите, да обявят, че предложението им ще бъде отхвърлено, но те ще обжалват в съда решението на мнозинството в общинския съвет. Проектът Проектът на общината, който опозицията оспорва, е с обща стойност 157 млн. евро, от които 90 млн. евро ще са безвъзмездно финансиране по оперативна програма \"Околна среда\". За останалите 67 млн. евро общината ще кандидатства за кредит от Европейската инвестиционна банка, който \"Топлофикация София\" ще изплаща 19 години.  С парите в ТЕЦ \"София\" ще бъде изграден инсинератор - инсталация, в която се изгаря РДФ горивото - продукт, получен при преработването на отпадъците в заводите край село Яна и Горни Богров. Горивото ще се използва от Топлофикация София вместо газ, с което  дружеството ще спестява между 12 и 15 млн. лева  годишно и ще доставя топлоенергия на 30 хил. домакинства. Искането за референдум се внася от съветниците от БСП, ДСБ, \"Нормална държава\" и \"Политическа група 5\", а въпросите са: Дали общината да да изразходва 157 млн. евро, от които 67 млн. евро заем за изграждане на инсталацията, дали тя да се построи в ТЕЦ \"София\" или до Завода за механично и биологично третиране на отпадъци в местността Садината до село Яна. Против Според вносителите няма политически и обществен консенсус за избора на технология, мястото за инсинератора и за вземането на кредита. Според тях администрацията на общината не е предоставила достатъчно информация за проекта. Съмненията им са, че инсинераторът ще замърсява въздуха, \"Топлофикация София\" няма да може да изплаща дълга и че решението е спорно, защото не са взети предвид всички възможни технологии. В мотивите се казва и че датската фирма \"Рамбол\", която консултира общината в избора на технология, предлага само този вид оползотворяване на отпадъците. Проектът се критикува и от екологични организации като \"За земята\", които са на мнение, че инсинераторът ще е вреден за околната среда и за въздуха в столицата. Организацията е завела две дела срещу общината. Първото е от 2015 г. и все още е на първа инстанция в Административен съд София. С него от \"За земята\" оспорват оценката за въздействие върху околната среда на проекта, в която според организацията има редица грешки, неточности, както и че не е завършен. За октомври 2019 г. пък във Върховния административен съд е насрочено делото на втора инстанция за отказ на общината да предостави на \"За земята\" финансовата обосновка за проекта, приходите и разходите. Делото на първа инстанция е приключило в полза на организацията, но решението е обжалвано от Столичната община. В защита на проекта По думите на кмета на София Йорданка Фандъкова новата инсталация ще позволи на София да депонира едва 10% от боклука, което е с 6% по-малко от сега. Екипът й и съветниците от ГЕРБ защитават проекта с аргумент, че е одобрен от Европейската комисия, а инсинератори има във всички европейски столици. Най-често те посочват като пример Виена, където има 4 такива инсталации, които отопляват 350 000 жилища, като изгарят около 900 хиляди тона боклук годишно. Според управляващите технологията е избрана още преди 10 години с изграждането на заводите за механично и биологично третиране, като са направени и редица обществени обсъждания. В последните две години съветниците взеха 4 решения на различни етапи на подготовката на проекта, като според Радослав Абрашев (СДС), който защитава проекта, 14 от 15-те искащи референдум са подкрепили поне 2 от тях.", "date": "2018.11.08", "title": "Мнозинството в общинския съвет ще защитава от референдум проект за 157 млн. евро"}
{"url": "https://www.dnevnik.bg/bulgaria/2018/11/08/3341622_veche_i_chastnite_muzei_da_mogat_da_legalizirat/", "text": "Сериозно облекчение за частните колекционери се канят да въведат управляващите. Вече освен държавните и регионални музеи идентификация на културните ценности и издаването на съответните законови удостоверения за тях да могат да правят също и частните музеи. Новият ред да важи както за нови вещи и колекции, така и за отлежаващите вече повече от 8 години около 90 колекции, които са били декларирани от собствениците им още до април 2010 г., но документите им не са придвижени. Това предвиждат поправки в Закона за културното наследство, внесени от депутати от ГЕРБ, начело с председателя на правната комисия Данаил Кирилов. Според закона собствениците на колекции и ценни вещи трябваше да поискат тяхната идентификация и регистрация до април 2010 г. Според вносителите това е направено за 107 колекции, но към края на 2016 г. по данни на Министерството на културата с окончателен акт са регистрирани само 17, отбелязват вносителите. Сега след приемане на поправките собствениците на колекциите ще могат да поискат пренасочване на заявлението им към музеи, \"притежаващи експертен потенциал\" и съответстващи на тематичния обхват на колекцията. В същото време депутатите от ГЕРБ предлагат и отварянето на още една вратичка за лесното легализиране на колекциите – към музеите с право да идентифицират и издават удостоверения биват вписани и частните музеи, а не само държавните и регионалните. Предвижда се собствениците на нови предмети и колекции да могат да се обръщат и към частните музеи с искане да им бъдат идентифицирани антиките. Законопроектът не дава отговор и няма текст как се процедира, ако собственикът на ценността има и свой собствен частен музей. Или как се избягва конфликт на интереси, легализиране на антики на свързани лица, близки или приятели. С друг текст от закона се предлага да отпадне и разпоредбата, която изисква да не се издават удостоверения или заповеди за легализиране на културните ценности, ако има данни да се предположи, че вещите - обект на идентификация, са незаконно придобити. В тези случаи законът разпореждаше директорите на музеи или министърът на културата да уведомяват органите на Министерството на вътрешните работи и прокуратурата. Вносителите посочват, че така написаният текст \"борави с предположения, а не с доказани факти\". А и други закони имали подобен смисъл и можело да се стъпи на тях. На въпрос кои са тези закони Данаил Кирилов каза пред \"Дневник\", че това зависи от това за каква вещ става дума и вида на незаконното й придобиване. Можело да се ползва Наказателният кодекс, Законът за държавната собственост или законът за собствеността. Вносителите уточняват и как ще може в бъдеще да се изнася от страната вещ, придобита от чужбина и внесена после в България. Според закона тези ценности могат да бъдат легализирани на база документите, предоставени при покупката в чужбина. В същото време не е описано как впоследствие вече легализирани такива предмети в България, могат да напуснат повторно страната. Според внесените изменения същите документи, нужни за доказването на произхода, издадени в чужбина, ще са достатъчни за последващия износ.", "date": "2018.11.08", "title": "Вече и частните музеи да могат да легализират колекции, предлагат депутати от ГЕРБ"}
{"url": "https://www.dnevnik.bg/sport/2018/11/08/3341445_ludogorec_priema_aek_v_opit_da_zapazi_shansove_za/", "text": "Лудогорец\" излиза за задължителна победа срещу кипърския АЕК (Ларнака) в опит да запази шансове да играе в Лига Европа и през пролетта. След равенство и две загуби българският шампион се намира в неизгодна ситуация, като продължаване напред в турнира изглежда трудно постижимо. Мачът е на \"Лудогорец арена\" от 22.00 ч. и ще бъде излъчен пряко по БНТ 1. В ранния двубой от групата в 19.55 ч. \"Байер\" (Леверкузен) приема \"Цюрих\". Тимът от Разград ще търси реванш срещу АЕК, след като в предишната среща  пропусна отлична възможност да запише първи успех в групата . Въпреки вихреното начало и ранния гол преднина възпитаниците на Антон Здравков си тръгнаха с нежелано равенство от гостуването в Ларнака. Това намали значително шансовете на отбора за класиране в елиминационната фаза. В първия мач от турнира  българският тим допусна обрат от 2:0 до 2:3 като домакин на \"Байер\" , а след това  загуби и гостуването си на \"Цюрих\" (0:1) . Швейцарският отбор оглавява групата с девет точки, а с три по-малко са \"аспирините\". С една точка от три мача \"Лудогорец\" е изправен пред угрозата да отпадне още в групите. В предишните си две участия в Лига Европа през 2013-14 и 2017-18 отборът неизменно преодоляваше първата фаза. Според Здравков  липсата на късмет е основната причина за неубедителното представяне  на отбора. Специалистът, който в края на октомври замени Пауло Аутуори, вярва, че тимът е показал качествен футбол в предишните мачове. \"С \"Байер\" у дома изпуснахме аванс от 2:0. В Цюрих смятам, че те нямаха никакво предимство. Същото се получи и в Кипър, с изключение на последните 15 минути. Отборът играеше добре в тези мачове, но просто нямаше късмета да отбележи повече голове и да победи\", каза Здравков в навечерието на мача с АЕК. Според него \"Лудогорец\" е способен да победи АЕК, ако футболистите му покажат пълния си потенциал. Здравков допълни, че не се си прави илюзии за класиране, след като шансовете за излизане от групата \"не са толкова големи\".", "date": "2018.11.08", "title": "\"Лудогорец\" приема АЕК в последен опит да запази шансове за излизане от групата"}
{"url": "https://www.dnevnik.bg/sviat/2018/11/08/3341836_kongresmenite_ot_latinoamerikanski_proizhod_v_noviia/", "text": "Броят на конгресмените от латиноамерикански произход в новия състав на Конгреса на САЩ ще достигне до поне 40. Той обаче най-вероятно ще се окаже по-голям, след като  стане известна окончателната развръзка  от три изборни надпревари, предаде \"Асошиейтед прес\", цитирана от БТА. При кандидатите на демократите 32 от общо 44 от латиноамерикански произход печелят по места на изборите във вторник. При републиканците броят им е шест от общо 15. На тези избори също така демократите за пръв път излъчват свой губернатор на щат от латиноамерикански произход. В САЩ живеят 57 млн. души от латиноамерикански произход и това ги прави най-голямата етническа или расова малцинствена група. Като дял те съставляват 18 процента от американското население. Те обаче нямат чак толкова съществено политическо влияние поради това, че избирателната активност сред тях е ниска, отбелязва \"Асошиейтед прес\". Телевизия \"Фокс нюз\" съобщи, че е отчела 78 млн. зрители на репортажите и аналитичните си предавания в праймтайма в деня на изборите, предаде ТАСС. Това е рекордна аудитория на междинни избори за цялата история на американските кабелни телевизии, се казва в съобщението на медията.", "date": "2018.11.08", "title": "Конгресмените от латиноамерикански произход в новия Конгрес на САЩ ще са поне 40"}
{"url": "https://www.dnevnik.bg/evropa/2018/11/08/3341839_evropeiskata_narodna_partiia_otpravi_preduprejdenie/", "text": "Най-голямото политическо обединение в Европейския парламент - Европейската народна партия (ЕНП), предупреди унгарския премиер Виктор Орбан, че може да обмисли да изхвърли неговата партия \"Фидес\" от състава си поради притеснения за действията й относно върховенството на закона и запазването на демократичните свободи, предаде \"Ройтерс\", цитирана от БТА. На годишния си конгрес в Хелзинки дясноцентристката ЕНП прие специална резолюция, с която иска от Унгария да зачита ценностите и свободите, на които се основава ЕС, и заявява, че те са изложени на сериозна заплаха. В резолюцията не се споменава изрично Будапеща, но представители на ЕНП, в чийто състав влиза и Християндемократическият съюз на германския канцлер Ангела Меркел, заяви, че тя има за цел да изпрати послание към Орбан и \"Фидес\". \"Популисткият и националистки екстремизъм, дезинформацията, дискриминацията и заплахите срещу върховенството на закона са най-голямата заплаха срещу свободата и демокрацията в Европа от вдигането на Желязната завеса\", се казва в резолюцията. \"Подчертаваме, че ЕС е основан на ценностите на уважение към човешкото достойнство, свобода, демокрация и върховенство на закона\", се допълва в документа, като се призовават всички членове на ЕНП да спазват, уважават и подкрепят тези принципи. Австрийският канцлер Себастиан Курц, чиято страна е ротационен председател на ЕС, заяви, че ценностите на блока са свещени независимо към коя партия принадлежи премиерът \"и дали това е в Унгария, Румъния, Полша, Малта, Гърция или Италия\". През последната година тези шест страни бяха обвинени в неспазване на ценностите на ЕС, припомня \"Ройтерс\". На  втория ден от конгреса  ЕНП трябва да избере кой да бъде нейният водещ кандидат на изборите за Европейски парламент през май догодина.", "date": "2018.11.08", "title": "Европейската народна партия отправи предупреждение към Орбан"}
{"url": "https://www.dnevnik.bg/sport/2018/11/08/3341775_snimka_na_denia_vulneniia_v_torino_-_zakachka_ot/", "text": "Мениджърът на \"Манчестър юнайтед\" Жозе Моуриньо прави жест към привържениците на \"Ювентус\" след   в мач от Шампионската лига.", "date": "2018.11.08", "title": "Снимка на деня: Вълнения в Торино - закачка от Моуриньо и пресата на Роналдо"}
{"url": "https://www.dnevnik.bg/evropa/2018/11/08/3341844_v_parij_be_obiaveno_suzdavaneto_na_koaliciia_za/", "text": "В Париж вчера официално бе създадена коалиция на европейски армии, готови да реагират на кризи в близост до границите на континента. Финландия стана десетата присъединила се към коалицията страна, предаде \"Ройтерс\". Инициативата, начело на която е Франция, няма да се конкурира с НАТО, казаха нейните поддръжници. Тя донякъде отразява и опасенията от по-изолационистката политика на САЩ при президента Доналд Тръмп. Групата бе създадена след преговори с Берлин. Франция иска Германия да има водеща роля в новите сили. Френският президент Еманюел Макрон предложи идеята преди повече от година, но тя бе посрещната скептично в ЕС. Идеята бе лансирана в момент, когато бе обявен и ключов европейски отбранителен договор, целящ да увеличи съвместните военни инвестиции. В коалицията, предложена от Франция, се включиха Германия, Белгия, Великобритания, Дания, Естония, Холандия, Испания и Португалия. Вчера се присъедини и Финландия. Целта е участниците да си сътрудничат в планирането, анализа на възникващи военни и хуманитарни кризи и при евентуална военна реакция. \"В обстановка, при която геополитическите и климатични заплахи и сътресения се умножават, инициативата трябва да изпрати посланието, че Европа е готова и Европа има възможности\", заяви служител на френското министерство на отбраната. Предстоящото изтегляне на Великобритания от ЕС доведе до подновяване на разговорите за сътрудничество в областта на отбраната. Лондон отдавна се противопоставяше на отбранително сътрудничество извън НАТО, отбелязва \"Ройтерс\". Във вторник  Макрон призова  за създаването на истинска европейска армия с цел да се намали зависимостта от САЩ. /БТА", "date": "2018.11.08", "title": "В Париж бе обявено създаването на коалиция за европейска отбрана"}
{"url": "https://www.dnevnik.bg/evropa/2018/11/08/3341846_es_se_iznenada_ot_reshenieto_na_ungariia_da_spre/", "text": "Европейският съюз изрази съжаление за решението на Унгария да прекрати разследване за предполагаемо отклоняване на европейски средства от предприятие, в чиято собственост е участвал зет на премиера Виктор Орбан, предаде \"Франс прес\". Обявеното във вторник решение на унгарските власти е изненадващо, заяви в \"Туитър\" председателят на комисията за бюджетен контрол на Европейския парламент Инге Гресле. Тя подчерта, че докладът на европейската служба за борба с корупцията ОЛАФ е съдържал солидни според нея доказателства. През януари  европейската антикорупционна служба откри сериозни нарушения  и конфликт на интереси в голям договор за осигуряване на улично осветление, финансиран отчасти с европейски средства, под егидата на министерството на енергетиката и опазването на околната среда. Предприятието \"Елиос\", спечелило повечето от тези търгове в периода от 2011 до 2015 г., е било съсобственост на зетя на премиера Орбан Ищван Тибьорц. Говорител на унгарската полиция обяви във вторник, че следствието е приключило без резултат, установявайки, че няма извършено нарушение. Това заключение обаче \"засилва съмненията в независимостта на властите, натоварени да гарантират спазването на закона в Унгария\", заяви Гресле. Унгарското правителство заяви пред АФП, че обвиненията на ОЛАФ са били клеветнически, подчертавайки, че след многомесечно разследване е било установено, че докладът е просто \"политическа маневра на Брюксел\", целяща да дестабилизира премиера Орбан. /БТА", "date": "2018.11.08", "title": "ЕС се изненада от решението на Унгария да спре разследване за измама с евросредства"}
{"url": "https://www.dnevnik.bg/politika/2018/11/08/3341382_rukovodstvoto_i_opoziciiata_v_bsp_pred_premervane_na/", "text": "На партиен жаргон можем да кажем, че пленумът ще бъде кървав\". Думите са на социалист от тясното ръководство на БСП, а поводът е очакваният опит на вътрешнопартийната опозиция да предложи като точка в дневния ред за предстоящия конгрес  промяна в устава, с която да бъдат върнати старите правила за избор на лидер . Дневният ред за заседанието на конгреса, което се очаква да е на 26 януари, трябва да бъде одобрен от Националния съвет на БСП тази неделя. След като бе избрана от конгреса и оглави партията, Корнелия Нинова успя да прокара промени в устава, според които  председателят на БСП да се избира и сваля от половината партийни членове или най-малко от 50 хил. социалисти . На последния конгрес през октомври м.г. вътрешната опозиция се опита да вкара извънредна точка в дневния ред за промени в устава, с които да се върне възможността конгресът поне да освобождава предсрочно партийния лидер. Опитът бе неуспешен, но при гласуването се видя, че  опозицията срещу Нинова се увеличава  - за извънредната точка в дневния ред бяха 149 социалисти, \"против\" гласуваха 397, а 45 - се въздържаха. Преброяване на опозицията Ново преброяване на опозицията срещу лидера на БСП се очаква в неделя, когато според неин представител \"няма да бъде пропусната възможност\" да се поиска Националният съвет да одобри дневен ред за предстоящия конгрес, в който е залегнало и гласуване на промени в правилата за избор на лидер. Изпълнителното бюро смята да насочи членовете на съвета да отхвърлят това искане и най-вероятно ще успее, тъй като \"в най-лош вариант\" опозицията ще има 50 от общо 180 гласа. Очакванията на социалисти са \"за\" обсъждане от конгреса на промени на правилата за избор на лидер да гласуват по-малко членове на Националния съвет от подписалите се под  позицията за смяна на главния редактор на в. \"Дума\" преди месец . Искането събра подписите не само на известните досега критици на Нинова като Михаил Миков, Атанас Мерджанов, Ангел Найденов и др., но и на настоящи депутати като Румен Гечев и Дора Янкова и на добре познати партийни лица като Петър Мутафчиев и Георги Пирински. Под позицията се е подписал и Румен Овчаров, с помощта на когото Нинова бе избрана за лидер. В нея всъщност се критикува едноличният й стил на вземане на решения и \"прескачането\" на партийните органи. В неделя ръководството на БСП, изглежда, ще се опита да покаже на опозицията, че критиките са неоснователни. В дневния ред на пленума е проект за стратегия за ляв медиен пул и развитието на в. \"Дума\". Очаква се бюрото да предложи на Националния съвет да обяви конкурс за нов главен редактор на вестника, в който да участват желаещите кандидати, а назначението да се гласува от съвета, както изисква уставът. В момента по решение на бюрото временно изпълняващ длъжността е Йордан Мичев, за когото опозицията смята, че проявява \"политическа и професионална неграмотност\". Битката за евролистата  Официално тази неделя БСП ще започне подготовката за изборите за евродепутати догодина, като се очаква да одобри критерии, по които местните организации да издигат кандидати за листата. Големият въпрос е дали президентът на Партията на европейските социалисти (ПЕС) Сергей Станишев ще остане водач на листата, какъвто бе на предишните избори. Според социалисти Корнелия Нинова е съветвана да заложи на непартиен кандидат за водач, като неофициално дори се коментират имената на бившия директор на ЮНЕСКО Ирина Бокова и на настоящия депутат от БСП Елена Йончева. Други пък смятат, че Станишев няма как да не остане начело на листата за евродепутати, тъй като според тях е сигурно, че през декември ще бъде преизбран за нов мандат като президент на ПЕС. При позициите за ратифицирането на Истанбулската конвенция се видя разнобой между Станишев и Нинова. На избираемо място в листата за евродепутати се очаква да бъде зам.-председателят на БСП Деница Златева. Позиции щели да загубят настоящите евродепутати Георги Пирински и Момчил Неков, смятат в партията. Социалисти обаче се шегуват, че ще има нов късметлия, избран като Неков с \"феномена 15/15\". Целта на партийното ръководство според депутати е БСП да има поне петима представители в бъдещия европейски парламент при сегашните четирима евродепутати, за да може да отбележи нов подем и да смята резултата за знак, че хората приемат партията като алтернатива на ГЕРБ. Заради това на конгреса през януари освен платформа за предстоящите европейски избори БСП ще гласува и окончателния вариант на т.нар. Визия за България, която да бъде предизборна платформа на партията на следващите парламентарни избори, когато и да са те.", "date": "2018.11.08", "title": "Ръководството и опозицията в БСП пред премерване на силите"}
{"url": "https://www.dnevnik.bg/na_put/2018/11/08/3340681_aromatite_na_malaga_ili_kak_gastronomiiata_vuzrajda/", "text": "Как безработни домакини могат да се окажат полезни за развитието на туризма в родния си град? Някои от възможностите чертаят проектът на фондация TUI Care - част от едноименния световен туристически гигант, и местните власти на Малага, информира компанията. Сърцевината на проекта са т. нар. коралони - традиционни работнически жилища с двор по средата, който някога е бил място, където семействата са се събирали да споделят обща трапеза, да разговарят, да слушат музика и да се веселят след тежкия работен ден. Днес коралоните се отварят, за да посрещнат посетители от цял свят, любопитни да вкусят от местните ястия и от начина на живот в тях. Традиционната супа гаспачелос, например, някога е била храна за бедни рибари, а сега е тачена като гурме-удоволствие. Арабските десерти са наследени от седем века мюсюлманско управление, но менюто на местните хора включва още много вкусове. С помощта на фондацията около 70 жени от двата квартала, подпомогнати от чуждестранни партньори, общината и студенти от местен университет, ще развиват различни аспекти на кулинарния туризъм - чрез заведения за хранене, готварски курсове, дегустации, разходки из местните пазари, обиколки на коралоните. Те ще бъдат подпомогнати с обучения, с финансови средства, с намирането на партньори, които да популяризират тяхната дейност и да привличат туристи в \"Тринидад\" и \"Парчел\".", "date": "2018.11.08", "title": "\"Ароматите на Малага\" или как гастрономията възражда запуснатите квартали"}
{"url": "https://www.dnevnik.bg/biznes/2018/11/08/3341868_nad_1_mln_bulgari_obmisliat_variant_za_emigraciia/", "text": "Над 1 млн. българи от общо 4 млн. в трудоспособна възраст обмислят вариант за емиграция. Това показват данни от изследване на фондация \"Фридрих Еберт\" и Института за икономика и международни отношения, представено от Ивайло Калфин в ефира на БНТ. Според 95% от анкетираните мотивите основно са свързани със заплащането. Най-масово хора със средно образование са склонни да останат в България при заплата между 1000 и 2000 лв. Хората с висше образование искат възнаграждение между 2 и 3 хил. лв., а около 10% искат 3 хил. лв. Според Ивайло Калфин тези параметри \"не са трудно постижими\". \"Заплатите в България растат средно, но неравномерно. Тези неравенства оставят една група с много ниски доходи\", каза той. Профилът на този, който иска да емигрира, е основно мъж от областен град със средно образование. \"Основната мярка, която  търсят работодателите , е вносът на чужденци, но 80% от българите са против тази мярка. Проблемът е, че по-нискоквалифицираният труд не е конкурентен с другите страни\", заяви бившият социален министър. Калфин открои и някои положителни ефекти от миграцията – голяма част от фирмите инвестират в оборудване. По думите му това трябва да бъде подкрепено от държавата и да бъде масово. Освен това транферите, които правят мигрантите, са около 2 млрд. лв. и са повече от преките чуждестранни инвестиции. Освен това има тенденция половината от мигрантите да се връщат. Едни от мерките, предложени в изследването, освен заплащането е подобрение и на социалната система.", "date": "2018.11.08", "title": "Над 1 млн. българи обмислят вариант за емиграция, заяви Ивайло Калфин"}
{"url": "https://www.dnevnik.bg/bulgaria/2018/11/08/3341851_limitite_za_obezshteteniia_pri_katastrofi_sa_pozor_za/", "text": "Предлаганите от ГЕРБ лимити при обезщетение на близките на загинал при катастрофа са позор за всяка правна система. Това обявява в своя позиция по предлаганите промени в Кодекса за застраховането Висшият адвокатски съвет. Тя е адресирана до председателя на Народното събрание и до комисията по бюджет и финанси, която днес се очаква да обсъди промените. За тях  се разбра през уикенда  и те са внесени от председателя на комисията Менда Стоянова. Бойко Борисов като лидер на ГЕРБ  разпореди измененията да не се гледат  в комисия, преди да бъдат подложени на обществено обсъждане. Адвокатите определят текстовете като облагодетелстващи застрахователите и посочват, че засегнатите ще трябва да се задоволяват \"с трохи\" при тези обезщетения. В началото на лятото с тълкувателно решение Върховният касационен съд разшири кръга на хората, които могат да претендират за обезщетение при смърт в катастрофа на техен близък. Тогава застрахователите и Комисията за финансов надзор предупредиха, че сумите няма да може да бъдат покривани при настоящите цени на застраховката \"Гражданска отговорност\". В позицията се обръща внимание, че предложенията не включват и други случаи на причиняване на смърт като лекарска грешка, умишлено убийство и пр., за които остава в сила общата уредба. Така според тях причиняването на смърт на пътя ще е по-евтино за виновния от другите случаи. В допълнение се посочва, че така катастрофата се превръща в причина за особен законодателен подход при формирането на понятието справедливост. \"Такава правна техника представлява позор за всяка правна система\", пише в позицията. Тези изменения на практика обезмислят постигната вече в законодателството завишена защита на участниците в движението по пътищата и нарушават текстове от европейското право, посочват още адвокатите. В позицията си те отговарят и на появили се твърдения за това, че след решението на съда адвокатски кантори са започнали да се възползват от това с нелоялни практики. Посочват, че няма как това да причини срив в системата на застраховането, нито пък е повод за втора законодателна промяна след правилата за подсъдността. Освен това нямало как предлаганите текстове в закона за застраховането да решат подобни проблеми.", "date": "2018.11.08", "title": "Лимитите за обезщетения при катастрофи са позор за правната система, обявиха адвокати"}
{"url": "https://www.dnevnik.bg/sviat/2018/11/08/3341893_sled_spor_s_trump_beliiat_dom_otne_akreditaciiata_na/", "text": "Белият дом заяви, че прекратява временно акредитацията на кореспондента на Си Ен Ен в американското президентство Джим Акоста, предаде \"Асошиейтед прес\", цитирана от БТА. Решението беше взето след разгорещен спор вчера между Акоста и президента Доналд Тръмп. Той започна, след като на пресконференция Акоста зададе въпрос на Тръмп за кервана с мигранти, движещ се от Латинска Америка към южната граница на САЩ. Когато Акоста опита да зададе допълнителен въпрос, Тръмп каза: \"Достатъчно!\". След това сътрудничка на Белия дом опита да вземе микрофона на журналиста. Опитът й обаче се оказа безуспешен. Прессекретарят на Белия дом Сара Сандърс обвини Акоста в неприемливо поведение спрямо сътрудничката на Белия дом, която се опита да му отнеме микрофона. Журналистът потвърди в Туитър, че знае, че е лишен от достъпа си до Белия дом, предаде ДПА. Той неведнъж е влизал в спорове с президента. Си Ен Ен подкрепи журналиста си.", "date": "2018.11.08", "title": "След спор с Тръмп Белият дом отне акредитацията на журналист от Си Ен Ен"}
{"url": "https://www.dnevnik.bg/sport/2018/11/08/3341898_kralev_bulgarskiiat_futbol_e_edin_ot_nai-chistite/", "text": "Министърът на младежта и спорта Красен Кралев смята, че българският футбол няма проблем с уговорени мачове. Думите му дойдоха в част от изказване по темата за разменени обвинения между собствениците на трите водещи клуба Гриша Ганчев, Кирил Домусчиев и Спас Русев. \"Аз не смятам, че има нагласени мачове, за пореден път го казвам. Българският футбол е един от най-чистите\", заяви Кралев в предаването \"Тази сутрин\" по Би Ти Ви. \"В България за миналата година имаше съмнения само за един мач, имаше подаден сигнал, и то от ниското ниво, а не от висшия ешелон\", добави той. Преди седмици  Ганчев обвини Домусчиев, че \"пробива\" играчи, съдии и отбори и че държи футболния съюз . Самият той призна, че като ръководител на \"Литекс\" в края на 90-те години е правил същото, но е осъзнал, че това не носи никакво морално удовлетворение. Освен това Ганчев призова ДАНС и прокуратурата да влязат в българския футбол, като загатна за финансови злоупотреби при шампиона. Домусчиев  отвърна, че \"Лудогорец\" не се притеснява от проверки . Кралев заяви, че не бива собственици и президенти на клубове да влизат в реториката на запалянковците, защото това подкопава престижа на футбола. \"Ако има обвинения, нека се кажат. Има си съответния ред, по който да се проверят\", добави министърът на спорта.", "date": "2018.11.08", "title": "Кралев: Българският футбол е един от най-чистите"}
{"url": "https://www.dnevnik.bg/bulgaria/2018/11/08/3341899_policai_i_dlujnostni_lica_v_pleven_zloupotrebiavat_s/", "text": "Полицай и автоинструктор са само част от констатираните нарушители, които злоупотребяват с инвалидни карти в Плевен, показва репортаж на \"Нова телевизия\". В града издадените карти са близо 10 хил. Валидни от тях са половината, останалите са вписани като изгубени, унищожени или с изтекъл срок. От материала става известно, че в синята зона в Плевен почти всяка кола е с инвалидна карта, за да не плаща паркинг. Документът позволява безплатно паркиране на хора с минимум 50% намалена трудоспособност, доказана с ТЕЛК. За нередностите потвърждават и служители на Центъра за градска мобилност. Един от нарушителите е полицаят Павлин Георгиев, който признава, че няма инвалидна карта, а по-късно разяснява, че използва картата на майка си. Според наредбата на община Плевен картата е лична. Тя може да се използва и от друг човек, но само ако при и по време на паркирането той обслужва персонално лицето, чиято е картата. Представители на Центъра за градска мобилност (ЦГМ) коментират, че проверките се правят на случаен принцип, докато в наредбата това трябва да се случва по установен ред. \"Към момента хората, които разполагат с преференциална карта за паркиране, ползват по-облекчен режим, защото, опитвайки се да въведем наредбата изцяло, без да сме изрядни в маркировката, това ще доведе до конфликти\", коментира директорът на Центъра за градска мобилност в Плевен Иваница Георгиева. По думите й инспекторите могат да проверят единствено визуално дали тази карта е издадена от ЦГМ или от друг град. Единствената мярка, която може да приложат, е да поставят скоба. Позицията на кмета на Плевен Георг Спартански е, че проблемът ще бъде решен с поставянето на пътна маркировка до края на ноември.", "date": "2018.11.08", "title": "Полицаи и длъжностни лица в Плевен злоупотребяват с инвалидни карти, показва репортаж"}
{"url": "https://www.dnevnik.bg/bulgaria/2018/11/08/3341904_bulgariia_shte_trupa_opit_ot_finlandiia_kak_da/", "text": "България ще трупа опит от Финландия как да използва руски реактори в ядрената енергетика. Това се разбра преди срещата на премиера Бойко Борисов с финландския му колега Юха Сипиля. По думите на българския министър-председател предстоят интензивни разговори по енергийните въпроси. Двамата премиери са се разбрали за обмен на ученици и преподаватели. В момента български експерти се запознават с финландската образователна система. Първоначално ще бъдат изпратени деца от бургаско училище, а след това програмата може да се разшири и в нея да се включват учебни заведения от цялата страна. Борисов добави, че двете страни са моделът за опазване на външните граници на Европейския съюз. \"Това става с политическа воля, силна гранична полиция и споразумения с трети страни\", уточни премиерът. Той каза още, че очаква Сипиля да посети България в следващите месеци.", "date": "2018.11.08", "title": "България ще трупа опит от Финландия как да използва руски реактори в ядрената енергетика"}
{"url": "https://www.dnevnik.bg/evropa/2018/11/08/3338698_kato_mach_mejdu_germaniia_i_finlandiia_enp_reshava_koi/", "text": "Повече от 700 делегати от най-голямата партия в Европейския парламент – Европейската народна партия (ЕНП) – ще изберат днес нейния водещ кандидат (\"шпиценкандидат\", от немската дума Spitzenkandidat) за евроизборите догодина. Ако ЕНП спечели най-голям брой гласове на изборите през май, именно  водещият кандидат  може да стане председател на Европейската комисия. Претендентите са двама –  Манфред Вебер , 46-годишният любезен и упорит консервативен ръководител на групата на ЕНП в европарламента, и бившият финландски премиер  Александър Стуб  - 50-годишен изкусен либерал. Победата на германеца Вебер, който има подкрепата на лидерите на ЕНП, включително на нейния президент Жозеф Дол, е почти сигурна, отбелязва \"Политико\". Вебер отхвърли исканията на Стуб за открити публични дебати и вместо това двамата представиха възгледите си през първия ден на конгреса на ЕНП в Хелзинки вчера. Вебер бе подкрепен от всички настоящи държавни и правителствени ръководители от ЕНП и от повечето от националните партии членки. А широко разпространеното виждане, че процесът е инсценировка от самото начало, бе подсилено от спекулациите, че той може да бъде човекът  на германския канцлер  Ангела Меркел,  която миналата седмица обяви  плановете си да се оттегли от националната политика. Всъщност единственият въпрос, който възниква в партията, предвид че гласуването на делегатите в Хелзинки ще бъде тайно, е колко повече гласове ще получи Вебер. Кристин Верже, експерт от европейския мозъчен тръст Института \"Жак Делор\", отбелязва пред \"Франс прес\", че \"Вебер има всички шансове да спечели, тъй като не само си е осигурил германските гласове, които са най-многобройният контингент - общо 88, но и е способен да се справи с вътрешните напрежения в ЕНП\". Ролята на Стуб на аутсайдер и член на малка либерална група в ЕНП му дава възможност да изрази опасенията на партията от евентуален съюз с твърдолинейните и полулистите. Той обаче знае, че има слаб шанс да стане водещ кандидат и дори се пошегува, че надпреварата прилича на футболен мач между Финландия и Германия. Две визии за Европа Контрастиращите стилове на съперниците – праволиненият костюмар Вебер срещу хипстъра маратонец Стуб, отразяват значителни различия. Вебер обича дискретността и гради контактите си в сянка, а Стуб е полиглот, афишира неофициален стил и обожава светлината на медиите. Вебер e добър познавач на европейските институции, но без никакъв управленски опит в Германия, докато Стуб е заемал най-високи политически постове в страната си. Вебер е член на Християнсоциалния съюз (ХСС), баварската сестринска партия на Меркел, а Стуб е член на либерално-консервативната финландска партия Национална коалиция (Кокоомус). Той принадлежи към либералното крило - по-скоро миноритарно в ЕНП, докато Вебер се позиционира сред центристите в тази формация. Не е изключено, ако Вебер победи, да тласне ЕНП по-надясно. На личния си уебсайт той подчертава римокатолическата си вяра и възхвалява важността на християнските ценности. Близък съюзник на австрийския канцлер Себастиан Курц, който управлява в коалиция с крайнодесните, Вебер е отворен за проучване на споразумения с антиимигрантски евроскептици като италианския вътрешен министър Матео Салвини, унгарския премиер Виктор Орбан и лидера на управляващата партия в Полша Ярослав Качински. В интервю за \"Политико\" той заявява: \"Аз градя мостове, това е едно от основните ми послания. Не искам да правя разделение между добри и лоши европейци\". Въпросът за съдбата на партията на Орбан в ЕНП наскоро предизвика разделение в редиците й. Позицията на Вебер към унгарския лидер е двойствена. От една страна, той подкрепи решението на Европейския парламент да започне  наказателна процедура  срещу Унгария заради риск от нарушаване на ценностите на ЕС, което  може да лиши страната  от право на глас в съюза. Но, от друга, бе против изключването на партията на Орбан \"Фидес\" от ЕНП. Попитан дали ще го привлече или ще се конфронтира с него, Вебер каза пред няколко европейски вестника миналия месец: \"Трябва да работим с всеки и да изслушваме всеки, за да намерим общи решения\".  За разлика от Вебер финландецът Стуб  призова колегите си  да обмислят изгонване на партията на Орбан от ЕНП. Той нарича себе си \"северен прагматик\" и признава, че резултатът от изборите през май вероятно ще бъде хаотичен, което ще направи трудно управлението на следващия европарламент. Стуб заяви, че в Европа ще преследва курс към центъра и ще търси партньори сред либералните центристи, лявоцентристките социалисти и  зелените партии . Тази платформа го прави съвместим с движението на френския президент Еманюел Макрон \"Република, напред!\",  което се надява  да издигне собствен съюз с близки по възгледи проевропейски либерали и \"прогресивни\". Любител на социалните мрежи, Стуб иска да мобилизира по-младите хора и да увеличи избирателната активност чрез понижаване на възрастта за гласуване на евроизбори от 18 на 16 години (това зависи от националните власти). За него голямото предизвикателство е адаптирането на една отворена Европа към цифровата икономика. \"Споделянето на суверенитет и намирането на общи решения е явна необходимост\", коментира той. Вебер казва, че приоритетите му ще са затягането на контрола по външните европейски граници срещу нелегалната миграция и изграждането на по-силна европейска отбранителна и външна политика, основана на гласуване с мнозинство сред държавите членки, а не на взимане на решения с единодушие. Въпреки че Стуб също защитава по-добрата защита на външните граници, за да се избегне неконтролирания приток от 2015 г., той настоява, че Европа се нуждае от миграция, която е контролирана и законна. \"На фона на застаряващото население и липсата на квалифицирана работна ръка, няма да можем да оцелеем като градим стени. Работата на политиците е да намират решение и да улесняват този преход, а не да събуждат страхове\", казва той в политическия си манифест. Българските гласове От България в  гласуването  ще участват ГЕРБ (17 делегати), ДСБ (5), СДС (4) и България на гражданите (4). Премиерът Бойко Борисов заговори за избора на водещ кандидат наскоро покрай убийството на журналистката Виктория Маринова в Русе. Заради негативните реакции в Брюксел Борисов заплаши, че ще има сериозен разговор в ЕНП и може да промени мнението си за подкрепа на водещия й кандидат. \"Очаквах, че това, което са ни учили - не само на правосъдие, разследване като действие на полицията - да не се обвинява никой до категоричното доказателство, че това е виновният, те ни разсипаха от туитъри\", коментира премиерът. След обявяването на развръзката по случая Вебер написа в \"Туитър\", че приветства предварителните резултати от разследването на убийството на Виктория Маринова. \"Българските власти действаха бързо и ефективно. Имаме пълно доверие, че българските власти ще намерят правосъдие за семейството и обичаните хора на Виктория Маринова\", заяви още той. На Европейския съвет в средата на октомври Борисов каза, че всички от ЕНП   му се извинили  за прибързаните си реакции за убийството. На въпрос остава ли подкрепата на ГЕРБ към Манфред Вебер като кандидат на ЕНП да оглави Европейската комисия Борисов заяви: \"Голямо извинявай имаше и от страна на Вебер, и от страна на останалите колеги. Ще изчакаме конгреса в Хелзинки, тогава ще коментираме\". Самият Вебер след убийството призова в туит властите в България да си свършат спешно работата. По време на среща с Вебер вчера Цветан Цветанов и кметове от ГЕРБ декларираха подкрепата на българската делегация към кандидатурата му за председател на следващата Европейска комисия. За и против водещия кандидат Процесът с водещия кандидат бе използван за пръв път при избора на Жан-Клод Юнкер. Според Лисабонския договор избора на председател на еврокомисията трябва да отразява резултатите от вота за Европейски парламент. Според парламента постът трябва да бъде зает от водещия кандидат на политическата група, спечелила най-много места на евроизборите. Крайното решение обаче зависи от държавните и правителствени ръководители на ЕС. Те не са съвсем съгласни с новата процедура и се договориха, че няма автоматично да назначат избрания от парламента или някой който изобщо е бил водещ кандидат на политическа група, а това може да доведе до сериозен спор, отбелязва Би Би Си. Паулу Ранжел, португалски евродепутат и вицепрезидент на групата на ЕНП, защити процеса с водещия кандидат, който според него успешно имитира на ниво ЕС избирането на премиер в парламентарните демокрации. Но дори в Европарламента не всички споделят това мнение. Водещото в ЕС либерално политическо семейство – Алиансът на либералите и демократите за Европа (АЛДЕ), отказа да избере водещ кандидат, като заяви, че процесът е замислен така че настани консерватор за председател на Еврокомисията. Като основен съперник на избрания от ЕНП се очертава  Франс Тимерманс , който остана единственият кандидат на Партията на европейските социалисти за председателския пост в еврокомисията. Но предвид че двете големи традиционни семейства вероятно ще загубят мнозинството от 55 процента, с което разполагат сега в европарламента, те ще трябва да влизат в коалиции. Новите алианси следователно биха могли да разчистят пътя за друга личност, способна да конструира мнозинство около себе си в пленарната зала. Името на популярния еврокомисар за конкуренцията Маргрете Вестагер, член на Алианса на либералите и демократите в Европа (АЛДЕ), все по-често се споменава.", "date": "2018.11.08", "title": "Като мач между Германия и Финландия: ЕНП решава кой ще се състезава за поста на Юнкер"}
{"url": "https://www.dnevnik.bg/skorost/avtomobilna_industriia/2018/11/07/3341550_suzuki_otbeliaza_25_godini_oficialno_prisustvie_v/", "text": "Японската марка \"Сузуки\" отбеляза 25 години официално присъствие в България. Регистрираното през 1993 година дружество \"Миркат\" е част от гръцката \"Сфакианакис груп\" и до днес остава единствения официален вносител на марката. Към днешна дата \"Сузуки\" има десет представителства в градовете София, Бургас, Варна, Велико Търново, Русе, Пловдив и Стара Загора. \"Миркат\" продава цялото портфолио продукти на \"Сузуки Мотор Корпорейшън\", което включва автомобили, мотоциклети и извънбордови двигатели. По повод юбилея беше награден и победителят в кампанията \"Търсим най-верния \"Сузуки\" в страната. Това се оказа \"Сузуки Самурай\", регистриран преди 30 години и с пробег от 704 818 км. Неговият собственик спечели безплатно сервизно обслужване за следващите 5 години. Български дебют за новата \"Витара\" Тридесет години след лансирането на първото \"Сузуки Витара\" българския си дебют направи и обновеното четвърто поколение на кросоувъра. Освен с външни промени то се отличава с редица нови системи за сигурност, част от които се вграждат за пръв път в модел на марката. Голямата новина от \"Сузуки\" е, че компанията спира с монтирането на дизелови двигатели в своите модели. Актуалната \"Витара\" ще може да се поръча с два бензинови турбодвигателя с директно впръскване и мощности 112 или 140 к.с. Те се комбинират с пет- и шестстепенни механични скоростни кутии, както и с автоматик с шест предавки. Задвижването може да е предно или 4х4.", "date": "2018.11.08", "title": "\"Сузуки\" отбеляза 25 години официално присъствие в България"}
{"url": "https://www.dnevnik.bg/bulgaria/2018/11/08/3341910_cacarov_poiska_imuniteta_na_shestima_deputati/", "text": "Главният прокурор Сотир Цацаров поиска от Народното събрание да свали имунитета на шестима депутати, за да започне наказателно производство срещу тях. Трима от тях са от \"Воля\", двама от БСП и един от ГЕРБ, съобщиха от пресцентъра на прокуратурата. Реакциите на част от тях четете  тук . За по-късно днес прокуратурата е насрочила пресконференция, на която да обяви подробности за искането. На лидера на \"Воля\" и зам.-председател на парламента  , както и на депутатите му   и   е поискан имунитетът заради повдигнати обвинения от варненската прокуратура за изнудване. Преди повече от година  Цацаров отново поиска имунитета на тримата,  като сега се уточнява, че всеки от тях е изразил писмено съгласие това да стане. В момента делото се разглежда от Специализираната прокуратура, като наблюдаващият прокурор е приел от събраните доказателства, че са извършени престъпления, чрез които се цели да се набави имотна облага. Даденото съгласие от народните представители да им бъде свален имунитетът обаче не включва и обвинението за това престъпление, уточняват от прокуратурата.  от БСП пък е обвинена в изпиране на пари в особено големи размери. След сигнал от народни представители на ГЕРБ Специализираната прокуратура е образувала досъдебно производство за извършени финансови операции с парични средства, присвоени от изпадналата в несъстоятелност банка КТБ, прикривани чрез офшорна компания. При внасянето на сигнала през юли депутатът от ГЕРБ  Делян Добрев обвини Йончева в съдружие с мажоритарния собственик на фалиралата КТБ Цветан Василев.  Тя отговори, че това няма да спре разследването ѝ за къщата в Барселона, препращайки към въртящите се в тези дни в социалните мрежи видеоклипове с анонимен автор, в които през описани свързаности се стига до внушението, че премиерът и лидер на ГЕРБ Бойко Борисов е купил за манекенката Борислава Йовчева къща за 2.9 млн. евро в Барселона, където тя живее с шестгодишната си дъщеря и родителите си. Друг депутат от левицата -  , е обвинен в умишлена безстопанственост и сключване на неизгодни договори. В столичната градска прокуратура са постъпили материали от извършена проверка от отдел \"Икономическа полиция\" на СДВР, с предложение за образуване на досъдебно производство. От тях, както и от приложените договори за доставка на медикаменти и консумативи се разбира, че към края на май тази година задълженията на Специализираната болница за активно лечение на хематологични заболявания - София (СБАЛХЗ ЕАД), към всички доставчици са в размер на 24.3 млн. лв. В периода от 7 май 2015 г. до 19 април 2017 г. директор на болницата и управител на търговското дружество е бил Георги Михайлов, като в това качество той е сключил преобладаващата част от договорите, последица от които е посоченото финансово състояние на лечебното заведение.  от ГЕРБ пък е обвинен в укриване на данъци в особено голям размер. Установено е, че през месеците юни – юли 2015 г., като управляващ \"Би Би Си кейбъл\" ООД той избегнал плащането на данъчни задължения за 320 хил. лева. Проверката срещу депутата от управляващата партия е започнала след сигнали от гражданин и неправителствени организации.", "date": "2018.11.08", "title": "Цацаров поиска имунитета на шестима депутати"}
{"url": "https://www.dnevnik.bg/photos/snimka_na_denia/2018/11/08/3341905_snimka_na_denia_boiko_borisov_v_helzinki/", "text": "Финландският премиер Юха Сипила посреща българския премиер Бойко Борисов в официалната резиденция на премиера \"Кесаранта\" в Хелзинки, Финландия.", "date": "2018.11.08", "title": "Снимка на деня: Бойко Борисов в Хелзинки"}
{"url": "https://www.dnevnik.bg/sviat/2018/11/08/3341912_strelba_v_bar_v_kaliforniia_pone_shestima_sa_raneni/", "text": "Поне 12 души, включително един полицай, са убити в стрелба в бар в Калифорния. Загинал е и заподозреният. По-рано капитан Гаро Куреджиян от местната политиция съобщи за 11 ранени, цитиран от агенция \"Ройтерс\". \"Не знам колко са тежки раните, нито дали са животозастраващи, но няма загинали\". Свидетели разказват, че нападателите може да са използвали и димки, и оръжие за атаката. Барът Borderline Bar and Grill се намира в град Таузънд Оукс, на около 60 км от центъра на Лос Анджелис", "date": "2018.11.08", "title": "Стрелба в бар в Калифорния, поне 12 убити (обновена)"}
{"url": "https://www.dnevnik.bg/biznes/2018/11/08/3341918_promishlenoto_proizvodstvo_se_sviva_prez_septemvri/", "text": "Промишленото производство през септември се свива с 0.8% на годишна база, показват сезонно изгладените данни на Националния статистически институт. Спрямо август също има спад и той е 1.2%.  На годишна база спад на промишленото производство, изчислен от календарно изгладените данни, е отчетен в добивната промишленост - с 12.2%, и в производството и разпределението на електрическа и топлоенергия и газ - с 4.7%, а в преработващата промишленост производството се увеличава с 0.8%. По-значително увеличение в преработващата промишленост спрямо предходната година се наблюдава при производството на компютърна и комуникационна техника, електронни и оптични продукти - с 32.6%, производството на лекарствени вещества и продукти - с 24.7%, производството на превозни средства без автомобили - с 18.0%, производството на автомобили, ремаркета и полуремаркета - с 14.7%. Намаление е отчетено при производството на тютюневи изделия - с 24.2%, производството на метални изделия без машини и оборудване - с 13.3%, производството на основни метали - с 12.1%, производството на химични продукти - с 10.1%. В сравнение с август намаление спрямо предходния месец е регистрирано в производството и разпределението на електрическа и топлоенергия и газ - с 1.9%, и в преработващата промишленост - с 1.4%, а увеличение е отчетено в добивната промишленост - с 3.2%.  По-значителен спад в преработващата промишленост се наблюдава при производството на метални изделия без машини и оборудване - със 17.8%, ремонта и инсталирането на машини и оборудване - с 16.7%, производството на химични продукти - с 8.6%, производството на текстил и изделия от текстил без облекло - с 6.8%. Ръст е регистриран при производството на лекарствени вещества и продукти - с 11.8%, производството на тютюневи изделия - с 8.6%, производството на превозни средства без автомобили - със 7.4%, производството на дървен материал и изделия от него без мебели - с 6.5%. ", "date": "2018.11.08", "title": "Промишленото производство се свива през септември"}
{"url": "https://www.dnevnik.bg/biznes/2018/11/08/3341924_stroitelniiat_bransh_smiata_che_e_atakuvan_ot/", "text": "Злепоставянето на българските строителни фирми може да идва от компании от чужбина с апетити към десетките милиарди евро, които предстои да бъдат вложени в инфраструктурни проекти в страната през следващите няколко години. Тази теза изразява в интервю във вестник \"24 часа\" изпълнителният директор на Камарата на строителите в България Мирослав Мазнев. \"Сега на някои компании десетки милиарди евро, които предстои да бъдат вложени през следващите няколко години в инфраструктурата на страната ни, им се виждат много апетитни. Злепоставят се българските фирми с цел да бъдат изместени, но това дори и да се случи така, пак ще имат нужда от нашето участие и работници. Вие да сте виждали немски, австрийски, испански или италиански работници, които да строят на обектите в България, независимо че главните изпълнители са от тези страни?\", казва Мазнев. Той допълва, че ръководената от него организация търси съдействието на институциите по най-бързия начин да се докаже има ли допуснати нарушения от строителни компании и кои са тези, които са подели кампания срещу компаниите в него. Коментарът му идва след призивите на премиера  да се намерят начини да се извади \"Джи Пи груп\"  от проектите с европейско и държавно финансиране, информации за десетки случаи на некачествена работа и сигнали за злоупотреби с европейски пари. Има грешки, да има и санкции \"Призоваваме институциите и ще им съдействаме, приканваме ги да се извърши точно и ясно обследване и съдопроизводство там, където има допуснати нарушения, и да се потърси незабавна отговорност на всички тези, които нанесоха щети на бранша и имиджа и авторитета на страната\", допълва той. Мазнев изразява съжаление, че в кампанията са се включили много \"отговорни политици\", които преди произнасянето на разследващите органи са хвърлили обвинения към \"всички близо 250 000 души\", които работят по обектите. Изпълнителният директор на Камарата на строителите в България посочва, че при реализирането на стотици проекти са възможни грешки и затова са предвидени съответните санкции. \"В последните 10 години след неоснователни обжалвания по данни на Министерството на околната среда и водите общо забавянията по проекти са над 32 години. Ние считаме, че трябва да се търси отговорност от тези хора. Съдът е отхвърлил жалбите им като неоснователни, но резултатите от техните действия са неусвоени средства и хора, които са лишавани от работа\", допълва той. Коментирайки призивите за спиране на финансирането на проекти с европейски пари, Мазнев посочва, че това са родоотстъпнически действия с политическа или икономическа цел. \"Това е тесен кръг, който увлича определени групи около себе си - хора, които не са достатъчно осведомени и частично представят позицията си\", е неговото мнение. Милиони се давали за екология, а програмата за саниране била успешна На въпрос дали се полагат достатъчно грижи за природата при реализацията на строителните проекти изпълнителният директор на камарата на строителите отговаря, че само недобронамерени хора могат да говорят, че строителството цели да причини екологични катаклизми. \"Строителството е регулиран процес. Преди да се строи, се извършват обстойни и експертни проучвания на влиянието, което би оказал един обект. Провеждат се обществени обсъждания. За всеки обект са предвидени значителни суми за екология, понякога десетки милиони левове са насочени за тези мерки. Там, където има намеса в природата, винаги има и компенсаторни мерки\", обобщава той. Що се отнася до атаките срещу програмата за саниране, според Мазнев те са \"абсолютна манипулация\". Според него проблемите с реализацията й са били незначителни и тя може да бъде определена като изключително успешна. \"От над 2000 обекта, които са изпълнени, подадени сигнали за някакви нередности при изпълнените има за 5% от тях, или за около 100 обекта. От тях само в 20, или в едва 1% от всички обекти, са открити основателни причини да се твърди, че там има недобре изпълнени строителните работи, и тези проблеми са отстранени. Заради преекспонирането на този 1% пропуски в обществото остава горчилката, че цялата програма е опорочена\", аргументира се Мирослав Мазнев. Предложения за законови промени В интервюто той посочва, че през първото полугодие строителният бранш отбелязва годишен растеж от 15.6%. Допълва и че новото ръководство на камарата, избрано в началото на годината, си поставя за цел да работи много по-активно по решаване на проблемите на бранша и това е причината да са имали разговори с всички партии в парламента. Според Мазнев браншът има проблеми заради текстове в Закона за устройството на територията, Закона за обществените поръчки и други законови и подзаконови нормативни актове, но вече са дали своите предложения за промени в тях На въпрос за проблемите с намиране на работна ръка изпълнителният директор на камарата на строителите посочва, че той съществува заради четири фактора – ниското заплащане, липсата на перспектива и сигурност, атаките срещу строителните фирми и социално-икономическите условия, които се предлагат в страната.", "date": "2018.11.08", "title": "Строителният бранш смята, че е атакуван от конкуренти от чужбина"}
{"url": "https://www.dnevnik.bg/sport/2018/11/08/3341922_infantino_predupredi_che_pri_otcepvane_na_klubove_v/", "text": "Президентът на ФИФА Джани Инфантино предупреди, че всеки играч, който играе в евентуалната европейска Суперлига, би получил забрана да участва в мачове на националния си отбор, включително и на световното първенство. \"Или си вътре, или вън. Ако има играчи, които не участват в организирани турнири, това обхваща всичко – националните лиги, турнирите на отделните асоциации, европейските и световните първенства\", заяви Инфантино пред \"Таймс\". Миналата седмица списание \"Шпигел\" разкри документи от Football Leaks, показващи, че големите европейски отбори, сред които \"Реал\" (Мадрид), \"Барселона\" и \"Манчестър юнайтед\",  работят по план за създаване на свой собствен турнир . \"Много пъти сме виждали опити за отцепване от установените структури, още през 90-те години на миналия век. Нашата задача е да предпазим футбола и да намерим решения, които биха облагодетелствали както клубовете, така и световната футболна общност\", продължи швейцарецът. Той смята, че предложеният от него план за ново световно клубно първенство е подходящ отговор на желанията за отцепване на големите европейски отбори заради повечето пари, които новият формат би донесъл. \"Ако клубовете сами организират тази Суперлига, тогава само те биха спечелили. Ако ФИФА организира световно клубно първенство, УЕФА продължи Шампионската лига, Висшата лига на Англия продължи съществуването си, тогава клубовете отново печелят, но и 211-те членки на ФИФА също\", смята Инфантино. През май президентът на ФИФА представи плановете си за преработено клубно световно първенство, както и за създаването на нова световна Лига на нациите. Тогава той заяви, че идеите му са подкрепени от \"солидна и сериозна\" група от инвеститори. Планът на президента на световната организация е клубното световно първенство да се провежда на четири години, а участниците да се увеличат до 24. Сегашният формат на турнира е от седем отбора, а турнирът се провежда всяка година.", "date": "2018.11.08", "title": "Инфантино предупреди, че Суперлигата би донесла наказания за футболистите"}
{"url": "https://www.dnevnik.bg/skorost/2018/11/08/3341937_slujitel_na_putnata_agenciia_s_shest_godishen_staj/", "text": "Антон Антонов е назначен за директор на Националното тол-управление в Агенция \"Пътна инфраструктура\", съобщиха от пресцентъра на агенцията. Специализираното звено ще се занимава със събирането на електронните пътни такси от 1 януари 2019 г. Антон Антонов е служител на АПИ от юни 2012 г. От началото на тази година е ръководител на екипа за внедряване на системата за електронно таксуване на пътищата и е началник на отдел \"ТОЛ\" в дирекция \"Пътни такси и разрешителни\". В периода 2005-2009 г. Антонов е бил представител на Министерството на регионалното развитие и благоустройството в постоянното представителство на България в Брюксел. Първият директор на Националното тол управление е завършил \"Счетоводство и финанси\" в университета Оксфорд Брукс, Англия, и има магистратура по бизнес администрация от университета Уорик в Ковънтри, Англия. Национално тол-управление ще се занимава изцяло с всекидневната оперативна дейност, свързана с новия начин за плащане за ползването на пътищата. В него ще работят 921 души. От тях 240 служители ще се занимават с осигуряване на оперативните дейности на системата, а близо 680 ще са служители с контролни функции на терен по пътищата. Първата промяна, свързана с новия начин на заплащане на ползването на пътищата, ще се усети в началото на следващата година, когато  винетките стават електронни . Камионите и автобусите  ще започна да плащат  на база изминатите километри от август.", "date": "2018.11.08", "title": "Антон Антонов ще ръководи управлението на тол-системата"}
{"url": "https://www.dnevnik.bg/politika/2018/11/08/3341931_bsp_osiguri_kvoruma_v_parlamenta_no_ne_subra_podkrepa/", "text": "Трима депутати от \"БСП за България\" се регистрираха при набирането на кворум в парламента, макар че партията заяви, че  няма да участва в регистрацията до оставката на Валери Симеонов . Поводът - първа точка в дневния ред бе предложението на Корнелия Нинова на концесия да не могат да се дават обекти от забранителния списък за приватизация, с което се прави  опит да се спре концесията на летище София . В крайна сметка предложението бе отхвърлено, макар че получи подкрепата на БСП, на част от \"Обединените патриоти\" и на \"Воля\". \"За\" бяха 88 народни представители, от които осем от \"Атака\", против гласуваха 73 депутати от ГЕРБ и \"Обединени патриоти\", а и 40 представители от ДПС, ГЕРБ и \"Обединени патриоти\" се въздържаха. В 9.00 часа сутринта мнозинството не успя да осигури кворум, тъй като в залата се регистрираха 119 народни представители. Минути по-късно кворум осигуриха 123 депутати. От ГЕРБ нападнаха социалистите, че не се регистрират за собствения си законопроект, но след това се разбра, че кворумът е осигурен от трима червени депутати. Депутатът от \"Обединени патриоти\" Славчо Атанасов призова за разум и на спиране на игрите с кворума с думите на Цицерон: \"Когато Сенатът е смирен, народът полудява\". Накрая от ГЕРБ обаче поискаха поименна проверка, на която се наложи повече социалисти да присъстват в залата, за да не се провали кворумът. Лидерът на БСП Корнелия Нинова обеща да спре концесията на летище София, когато партията й дойде на власт. Тя каза още, че ще се обърне към президента Румен Радев, който бил последователен по темата за националната сигурност, обект от значение за която е летище София. От \"Обединените патриоти\" призоваха соцуиалистите първо да се отрекат от концесиите, които имат и са в ущърб на държавата. Лидерът на \"Атака\" Волен Сидеров пък обвини Нинова, че краде идеите му.", "date": "2018.11.08", "title": "БСП осигури кворума в парламента, но не събра подкрепа за спиране на концесията на летище \"София\""}
{"url": "https://www.dnevnik.bg/politika/2018/11/08/3341933_mareshki_shte_misli_za_imuniteta_si_boris_kurchev_ot/", "text": "Никога не съм се крил зад този имунитет, щастлив съм, че ще го дам, каза депутатът от ГЕРБ Борис Кърчев, който е един от шестимата народни представители, чийто  имунитет беше поискан от главния прокурор Сотир Цацаров . Целта е да се изчисти името ми, защото тази кампания срещу мен е от повече от година и половина, каза Кърчев. Атаката срещу него идвала от местни структури на БСП в Казанлък. Към момента, в който съм прехвърлял фирми, те са нямали никакви задължения, за което имам документи, заяви Кърчев. Според прокуратурата той е разследван за укриване на данъци в особено големи размери – 320 хил. лв., което Кърчев отрича. Той вярва, че съдът и прокуратурата ще изчистят името му и отказа да коментира повече. Кърчев не отговори на въпрос на \"Дневник\" дали ще напусне парламента, както обикновено правят депутатите на Бойко Борисов, когато бъдат разследвани. Лидерът на \"Воля\" Веселин Марешки, чийто имунитет е поискан заедно с депутатите и негови съдружници Кръстина Таскова и Пламен Христов, не даде еднозначен отговор дали ще се откаже сам от имунитета си или ще трябва парламентът да реши. Марешки смята, че ако имунитетът им се обсъжда в зала, ще стане ясно от кого идва атаката срещу тях. Той коментира, че няма ново обвинение от прокуратурата, но само е сменен един член, за да им поискат пак имунитета. Срещу тримата са повдигнати и предявени обвинения за изнудване на собствениците на аптеки да купуват лекарства на по-високи цени. Тримата доброволно се отказаха от имунитета си по това разследване, но от прокуратурата смятат, че е налице и сговаряне на извършване на престъпления, чрез които се цели да се набави имотна облага. \"Появиха се реакции, че става дума, че сме прекалено остри спрямо някои вицепремиери и ставаме неудобни. Ако е това - да си го кажат\", каза Марешки. \"Ще помислим дали да свалим имунитетите си. Ще видим дали става дума за изнудване, или за обвинение за това, че искаме двама изверги да бъдат изхвърлени от правителството\", обяви той, без да обявява имената на вицепремиерите Красимир Каракачанов и Валери Симеонов. Чуваме, че някои от тях спят с прокурори, но са слухове и не мога да бъда сигурен, коментира Веселин Марешки, без да каже името на Каракачанов, чиято съпруга е прокурор. Марешки не казва дали ще си изпълни ултиматума Попитан дали утре \"Воля\" ще се регистрират в парламента, защото изтича срокът, който дадоха за оставките на Симеонов и Каракачанов, Марешки каза: \"Лично аз няма да се регистрирам, защото няма да бъда тук. Мисля, че колегите ще се регистрират\". \"Краят на седмицата е в неделя, ще кажем какво следва в понеделник\". Според него няма връзка между действията на прокуратурата и това, че депутатите му осигуряват кворума в парламента. Другите двамата депутати, чийто имунитет беше поискан, са Георги Михайлов и Елена Йончева от БСП. Двамата съобщиха, че се отказват от имунитетите си, а БСП застава зад тях. Михайлов се разследва за умишлена безстопанственост и сключване на неизгодни договори, докато е бил директор на Специализираната болница за активно лечение на хематологични заболявания - София. Елена Йончева се разследва за пране на пари в особено големи размери, и по-точно за извършени финансови операции с парични средства, присвоени от КТБ. Парите били прикривани чрез офшорната компания – \"Далий трейдинг лимитид\", твърди обвинението. Разследването срещу Йончева било репресия Надявам се делото срещу мен бързо да влезе в съда, за да се види на каква схема за сплашване и репресии е подложен един депутат, каза говорителят на БСП Елена Йончева, като четеше цялото си изказване. Тя нарече обвиненията абсурдни. \"Тези клевети отдавна се лансират от депутатите от ГЕРБ и аз няколко пъти призовах съответните органи да направят проверка. Запозната съм с методите на репресии на ГЕРБ. Това е класическа схема за сплашване. Това обвинение идва само два дни след като настояхме за независима техническа експертиза на българските магистрали в европейски лицензирани лаборатории\", каза Йончева подчерта, че нейната работа като журналист винаги е била публична. Чувствам се напълно спокоен – докато бях директор на болницата за хематологични заболявания, тя намали своите задължения, коментира Георги Михайлов. \"Не смятам, че съм извършил някакви закононарушения. Заварих Специализирана болница за активно лечение на хематологични заболявания - София като изпълнителен директор с 25 млн. лв. задължения и по време на екипа, който ръководех, тя намали своите задължения. Чувствам се напълно спокоен. Нека разследването да продължи, нека да завърши. Смятам, че всички неясноти ще бъдат изчистени\", каза Михайлов. Корнелия Нинова каза, че двамата няма да бъдат изключвани от парламентарната група. \"Това са две ярки остриета на БСП, допускам, че със своите изказвания и своето поведение те са предизвикали такова нещо. За това ние стоим твърдо убедени, че са невинни и очакваме делото и разследването да го докажат\", заяви Нинова.", "date": "2018.11.08", "title": "Марешки ще мисли за имунитета си, Борис Кърчев от ГЕРБ е щастлив да го даде (допълена)"}
{"url": "https://www.dnevnik.bg/analizi/2018/11/08/3341900_sasht_2018_udaveni_v_siniata_vulna/", "text": "На 6 ноември се проведоха може би  . По традиция в средата на президентския мандат се избират всички народни представители, около една трета от сенаторите и повечето губернатори. Логиката на Отците основатели (The Founding Fathers) и техните последователи да създадат такава комплексна система е напълно ясна.  , да променя пътя на страната си и да държи властимащите отговорни, а   (checks and balances) от друга власт. Затова и изборите от вторник бяха най-важните за новото столетие. Защото те са механизмът, който Отците основатели са заложили в политическата си система, за да могат гражданите да отговорят на въпроса: \"Това ли е посоката, в която искате да се движи страната ви?\". За да разберем как отговориха американците, трябва да проследим контекста, очакванията и резултатите. Безспорно в последните две години  . Предишните американски избори ясно показаха, че времето на \"средностатистическия политик\" и \"средностатистическия избирател\" е отминало. Тръмп влезе в политиката бомбастично, унищожи традиционните републиканци на предварителни избори и след това открадна електоралната колегия от демократите. На фона на всички негативи от това, имаше и един огромен позитив – в Америка се върна значението за това за кого ще гласуваш. Републиканци и демократи отново започнаха да се различават помежду си. За републиканците това доведе до положението на  . Цунгцванг в шаха е положение, в което единият играч е поставен в такава позиция, в която всеки възможен ход ще влоши състоянието му на дъската и най-вероятно ще доведе до загуба, но въпреки това трябва да направи ход, защото правилата го изискват. Републиканците се оказаха в позиция, в която или трябва да играят с Тръмп (което отслабва подкрепата им сред големи групи от типичните им избиратели като религиозните общности, така наречените футболни майки (soccer moms) и малката им, но ключова подкрепа сред малцинствата), или да го игнорират и опонират (губейки белия мъж на средна възраст и страдайки ежедневно от обидни туитове). Демократите се оказаха в пълна опозиция (без президент, малцинство в Сената и в Камарата на представителите) за първи път от десет години насам, въпреки че страната като цяло клони повече към техните позиции, отколкото на републиканците. Това даде ясен знак, че е време за завой на ляво и модерното, прогресивно \"социалдемократическо\" крило влезе в челен сблъсък с естаблишмънта. На предварителните си избори повечето естаблишмънт кандидати успяха да спечелят (макар и с топяща се преднина), но на много места прогресивното крило спечели правото да излъчи свои представители на изборите. Така сцената беше подготвена. За много републиканци битката беше за  . При нисък рейтинг на президента и партията и при влошаваща се за тях демография загуба на изборите значеше, че със сигурност това е краят на политическата им кариера. За демократическия естаблишмънт също беше ясно,  . За лявото крило пък се отвори уникалната възможност да излязат от положението, в което са от половин век на малка крайна (fringe) група, която обикновено се състои от двама-трима сенатори, един двама губернатори и десетина народни представители и  . Заради това в последните седмици анализаторите предсказваха \" \", която ще да залее страната. Очакването беше, че при ниския рейтинг на Тръмп и републиканския цунгцванг естаблишмънт демократите с лекота ще запазят избирателните райони, които държат, а прогресивистите ще откраднат от републиканците типични техни крепости. По традиция реалността се оказа по-сложна от плановете, очакванията и предсказанията. По последни резултати   и успяват допълнително да обърнат около 35 избирателни района. Голяма, безспорна и значителна победа за демократите. Същевременно републиканците излизат на  . За губернатори демократите печелят около шест повече, но не успяват да постигнат двете си най-важни цели – Флорида и Джорджия. Ако американските избори бяха футболен мач, резултатът щеше да бъде едно и половина на едно и половина с изпусната дузпа за \"сините\". По всичко личи, че очакваната вълна не се състоя. За да видим защо, предлагам по един представителен пример за всеки тип резултат:  – за първи път от 1988 година демократическият кандидат имаше реалистичен шанс да обърне един от най-червените щати. Прогресивният Бето О‘Рорк направи активна и позитивна кампания, успя да събере почти двойно повече дарения за нея (без да приема пари от корпорации) от опонента си и на моменти водеше както при вота (предварителния вот по пощата), така и при проучванията. В крайна сметка   и Тед Круз удържа позицията си с по-малко от 3% преднина. Това състезание е показателно по две причини – първо, където президентът Тръмп активно подпомогна кандидатите на републиканците, те спечелиха; второ, прогресивните демократи успяха да оспорят немислими позиции, но за малко не ги спечелиха. Въпреки това огромната демократическа мобилизация в Тексас донесе два обърнати избирателни района за народен представител.  – Тридесетгодишна, бисексуална и живееща в приют за бездомни животни Кейти Хил обърна избирателен район, който е червен от 1992 година. Хил беше безспорно  .  – Александрия Окасио-Кортес е . Състезанието й беше показателно за това, че, първо, прогресивното крило в демократическата партия няма проблем да печели традиционно сини избирателни райони и, второ, че   (също Шарис Дейвидс, Рошида Тлаиб, Деб Холанд, Аяна Пресли, Яхана Хейес и др.).  – Оклахома е един от най-червените щати, а 5-ти избирателен район за последно беше в демократически ръце преди 44 години. Въпреки това Кендра Хорн измъкна изненадваща победа.  – забърканата в корупционни скандали и често гласуваща с републиканците демократка Хайди Хейткемп загуби сенаторското си място в Северна Дакота.   – най-важното губернаторско състезание завърши с половин процент в полза на силно подкрепеният от Тръмп републиканец Рон ДеСантис.   като губернаторските и сенаторските места в ключови щати. В деня след изборите президентът Доналд Тръмп обяви \"Голяма победа\", въпреки че републиканците загубиха Долната камара на Конгреса. Тръмп обаче е напълно прав. Той победи, като показа на партията си, че само неговото лично участие е способно да спечели избирателни райони, сенаторски мандати и губернаторски позиции. По този начин, две години след като стана президент,  . От другата страна демократите очакваха синя вълна, но наместо това се удавиха в нея, изпускайки възможността да отбележат дори една голяма и неочаквана победа в състезанията за сенатори и губернатори. Прогресивното крило в партията пък ясно показа на естаблишмънта, че за разлика от него може да печели и сини, и червени избирателни райони (а дори може и да събира повече пари за кампаниите си, без да приема дарения от корпорации),  . Все пак демократите   си в Камарата на представителите  . На първо място, президентската институция има сравнително малко лостове за действие без подкрепата на народните представители, така че демократите ще имат всички необходими инструменти  . На второ място,   в Конгреса са важни за много ресорни политики и определено има място за подобрение спрямо сегашните (комисията по околната среда идва на ум). Трето и най-важно, Камарата на представителите има  , има механизмите   и е институцията, която с обикновено мнозинство  . Отсега нататък за демократите няма оправдание да не достигнат до дъното на разследването на влиянието на руските служби в демократичния процес на САЩ и техните съюзници.", "date": "2018.11.08", "title": "САЩ 2018: Удавени в синята вълна"}
{"url": "https://www.dnevnik.bg/razvlechenie/2018/11/08/3341936_whitesnake_shte_sa_hedlainerite_vuv_vtoriia_den_na/", "text": "Рок групата \"Уайтснейк\" (Whitesnake) ще бъде хедлайнер във втория ден от третото издание на фестивала hill of Rock, който ще се проведе на 28, 29 и 30 юни на Гребния канал в Пловдив, съобщиха организаторите \"София мюзик ентърпрайсис\" (SME). Участието на \"Уайтснейк\" е част от световното им турне Flesh & Blood 2019. То ще включва песни от предстоящия им 13-и студиен албум със същото заглавие, както и най-големите хитове от тяхната над 40-годишна кариера.  Първият сингъл от новия албум \"Shut up & Kiss\" me ще бъде представен заедно с видеото към него през 2019 г. точно преди началото на турнето им.  \"Вълнуваме се и очакваме с нетърпение да свирим на Hills of Rock в Пловдив през 2019. Концертът ни ще е много специален и ще бъде продължение на 40-годишния ни юбилей!\", казва основателят на групата и бивш вокал на \"Дийп Пърпъл\" Дейвид Ковърдейл, цитиран от организаторите. \"Уайтснейк\", в чийто състав днес влизат вокалът Ковърдейл, китаристите Реб Бийч и Джоел Хоекстра, басистът Майкъл Девин, барабанистът Томи Олдридж и пианистът Микеле Лупи, е основана през 1978 г. Оттогава досега има издадени няколко платинени албума като \"Trouble\", \"Lovehunter\", \"Ready And Willing\", \"Come An’ Get It\", \"Snake\", \"Slide It In\" и \"Whitesnake\".  Тези албуми носят на групата редица хитове в топ 10 класациите по целия свят, включително два пъти челна позиция с парчетата \"Here I Go Again\" и \"Is This Love\", както и \"Still Of The Night\". Третото издание на Hills of Rock ще бъде част от програмата на \"Пловдив 2019 - Европейска столица на културата\", като в петък, 9 ноември, се очаква да бъде обявен и втория хедлайнер на събитието.  От утре в продажба влизат и билетите за фестивала. Първите 1000 от тях ще са на цена 120 лв, след което до края на декември те ще струват 140 лв. След три месеца цената ще е вече 160, а от края на март до юни - 180 лв..", "date": "2018.11.08", "title": "Whitesnake ще са хедлайнерите във втория ден на Hills of Rock 2019"}
{"url": "https://www.dnevnik.bg/sviat/2018/11/08/3341963_purvite_zalpove_ot_bitkata_za_beliia_dom_prez_2020_g/", "text": "Междинните избори в САЩ дадоха начален залп на дълга, пренаселена, скъпа и несъмнено драматична надпревара за президентството. Демократите, на гребена на вълната от постигнатия успех в Камарата на представителите, навлизат в президентския цикъл без ясно изразен фаворит за първи път от началото на (кандидатпрезидентската) кампания през 2004 г. Над две дузини вероятни претенденти, включително бившият вицепрезидент  Джо Байдън  и цяла върволица от сенатори, губернатори, кметове и бизнес лидери от месеци, се надпреварват да си осигуряват спонсори и преценяват шансовете си за партийната номинация. Този, който очаква да стане победител, почти сигурно ще бъде президентът  Доналд Тръмп  - републиканец, чиито рейтинги на одобрение са почти заседнали под 50-те процента, откакто пое властта, но чиято популярност в собствената му партия ще направи шансовете на всеки потенциален републикански съперник почти нищожни. Тръмп се превърна в централна фигура във вчерашните междинни избори, като предизвика масово участие във вота на демократите, горящи от желание той да бъде отхвърлен, и в същото време накара много републикански кандидати да му декларират подкрепа, защото в противен случай ще бъдат наказани от своята консервативна (електорална) база. Демократите вече си блъскат главите над въпроси като кой кандидат, стратегия и подход имат най-голям шанс за победа над Тръмп на 3 ноември 2020 г. Очаква се мнозина демократи да се впуснат в надпреварата рано, още през следващите няколко месеца. Който от тях успее да изплува от изтощителния, щат по щат, процес на номинация, започващ в Айова в началото на 2020 г., ще трябва да се изправи срещу войнствено настроения Тръмп, и в същото време ще трябва да успее да изработи привлекателна алтернативна програма и да обедини често враждуващите крила на Демократическата партия - прогресисткото и системното. \"Демократите този път ще имат много работа\", каза Дженифър Палмиери, комуникационен директор на кампанията на Хилари Клинтън през 2016 г. \"Проблемът не е само да се намери човекът, способен да победи Тръмп, но също така и човекът, който има визия за обединение на страната.\" \"Този, който бъде номиниран, ще трябва да покаже масова подкрепа от низините (на партийната изборна база), да отива навсякъде и да протяга ръка на всеки\", каза Нийра Тендън, президент на либералния Център за американски прогрес. Кампанията за тези междинни избори показа мощта на Тръмп и на движението #АзСъщо да мотивира жените, което доведе до безпрецедентен брой жени кандидатки и до насърчение за жените, обмислящи да се кандидатират през 2020 г., като сенаторките Камала Харис, Елизабет Уорън, Кирстен Джилибранд и Ейми Клобучар. \"Имаме цяла вселена от жени от предградията и избиратели под 40 г., които са толкова ядосани на Тръмп, че излизат да гласуват на тумби и изоснови раздвижват базата\", каза Джон Анзалоун - социолог на демократите при Клинтън и при бившия президент Барак Обама. Демократическите претенденти ще трябва да лавират в борбата между двете партийни крила - системното и прогресисткото, разгоряла се при първичните избори през 2016 г. между Клинтън и (сенатора) Бърни Сандърс. Очаква се няколко кандидати да се опитат да пробват докъде наляво могат да стигнат в кампанията и все пак да победят в национални избори. \"ТОВА Е НОМЕРЪТ\"  \"Това ще бъде номерът през 2020 - можеш ли да бъдеш човекът, който ще състави тази коалиция и ще я удържи?\", каза конгресменът от Охайо Тим Райън - един от десетките демократи, обмислящи евентуално впускане в надпреварата за Белия дом. \"Трябва да мислим как да сглобим отново прогресивна коалиция, която да привлече независимите (гласоподаватели), умерените републиканци, независимите жени и хората от работническата класа, и как тази коалиция да бъде поддържана за цяло десетилетие\", каза Райън. Сандърс, който също умува дали отново да се кандидатира за президент,  тласна партията и Клинтън наляво  през 2016 г. по знакови теми, като изграждането на всеобща здравноосигурителна система, въвеждането на минимално почасово заплащане от 15 долара и безплатно образование в публичните колежи. Пренаселеното поле от демократически кандидати може да се окаже по-пълно от 17-те републиканци, които се кандидатираха през 2016 г. В него може да се окажат редица познати лица, като Байдън, Уорън и Сандърс, който сега са съответно на 75, 69 и 77 г. НАДПРЕВАРАТА ЗАПОЧВА РАНО  При тази пренаселеност може да се очаква мнозина кандидати да се втурнат отрано. Досега формално се е обявил само един демократ - малко известният конгресмен Джон Дилейни от Мериленд. Тръмп, който обяви, че ще се бори за преизбиране, още в деня, когато встъпи в Белия дом, вече се готви за битката. Той постоянно омаловажаваше потенциалните си демократически съперници на политическите митинги в подкрепа на републиканските кандидати (в сегашните избори) и от две години гради списъци със свои поддръжници. Той вече има предизборен лозунг - \"Да запазим величието на Америка\", след предишния от 2016 г. - \"Да направим Америка велика отново\". Финансовите му отчети сочат, че е събрал 106 милиона долара за предизборната си кампания. Той надали ще срещне сериозна конкуренция във вътрешнопартийните избори при републиканците и всеки, дръзнал да го оспори в надпреварата, ще бъде в голяма степен символична кандидатура от стесненото анти-Тръмп партийно крило, оглавявано от губернатора на Охайо Джон Касик, който самият загуби надпреварата от Тръмп през 2016 г., и от сенатора от Аризона Джеф Флейк. И двамата са чести критици на Тръмп, които напускат постовете си след тези избори. Демократите не хранят илюзии за надпреварата. Тръмп вече показа способността си да доминира над своите опоненти и да превръща споровете в митингарски призиви към своята (електорална) база. В кампанията през 2020 г. името на Тръмп за първи път ще фигурира върху бюлетина след шокиращата му победа над Клинтън през 2016 г. Тогава той се опря на славата си като бизнесмен и бивша ТВ звезда от риалити шоу без всякакъв опит от изборна длъжност и успя да се представи като кандидатът на промяната, който ще разбие статуквото. Демократите казват, че този път те трябва да бъдат двигатели на промяната. \"Ако се окажем в надпревара, при която избирателите трябва да избират между Тръмп и някой, който защитава годините (от президентството) на Обама, ще се окажем в беда\", каза цитираната вече Тендън. /БТА", "date": "2018.11.08", "title": "Първите залпове от битката за Белия дом през 2020 г. вече отекнаха"}
{"url": "https://www.dnevnik.bg/sviat/2018/11/08/3341975_amerikanski_pensionen_fond_iska_da_sudi_raiuner_zaradi/", "text": "Ирландската нискотарифна компания \"Райънер\" (Ryanair) и изпълнителният й директор Майкъл О'Лиъри са дадени под съд за предполагаемо предоставяне на подвеждаща информация на инвеститорите за отношенията на компанията с някои служители, предаде ДПА.  Пенсионен фонд в щата Алабама обвинява \"Райънер\", че е заблудила инвеститорите за  конфликтите с пилотите  и други служители, което е причинило видими загуби в пазарната стойност на компанията. Това се посочва в жалбата, която е подадена в съд в Ню Йорк. Нискотарифният превозвач отхвърли отправените снощи обвинения и заяви, че жалбите няма да се потвърдят, тъй като не се основават на факти или на действителни случаи. Пенсионният фонд търси обезщетение за нанесените щети от спада в цените на акциите и се надява, че и други инвеститори ще го последват. Остава да се разбере дали съдът ще одобри, или ще отхвърли жалбата. /БТА", "date": "2018.11.08", "title": "Американски пенсионен фонд иска да съди \"Райънер\" заради конфликта с пилотите"}
{"url": "https://www.dnevnik.bg/zelen/2018/11/08/3341984_toksichna_mugla_obvi_delhi_sled_milionite_foierverki/", "text": "Атмосферното замърсяване в индийската столица Делхи достигна една от връхните си точки след вчерашния голям празник Дивали и милионите фойерверки, които тогава се пускат, предадоха агенциите \"Франс прес\" и \"Асошиейтед прес\". Тази сутрин токсична мъгла обвиваше града и ограничаваше видимостта. Някои от малкото жители, които отиваха на работа, носеха хирургически маски. Към 8.00 ч. сутринта местно време посолството на САЩ в Делхи регистрира концентрация на фини прахови частици от над 1000 микрограма на кубически метър при препоръчан от Световната здравна организация допустим максимум от 25. По това време на годината студът и безветрието задържат замърсяващите частици ниско до земята и превръщат 20-милионния град в \"газова камера\" - често използван израз от представителите на местните власти. Фините частици в тази замърсяваща мъгла увеличават рисковете от сърдечно-съдови заболявания и рак на белите дробове.", "date": "2018.11.08", "title": "Токсична мъгла обви Делхи след милионите фойерверки, запалени на празника Дивали"}
{"url": "https://www.dnevnik.bg/bulgaria/2018/11/08/3342003_kratki_novini_deloto_za_evn_ne_uspia_da_zapochne/", "text": "Информационните табла на летище \"София\" вече работят Системата за летищна информация на полетите е напълно възстановена и вече функционира нормално, съобщи пресслужбата на аеропорта. Всички пътници и посетители на летище \"София\" вече могат да се осведомят за разписанието на полетите от мониторите, разположени на Терминал 1 и Терминал 2. Таблата се повредиха вчера преди обед, а мнозина пътници се оплакаха, че е последвала неразбория. Съдът остави в ареста задържаните за скандала с издаването на български паспорти Специализираният апелативен съд реши окончателно да остави в ареста бившия председател на Държавната агенцията за българите в чужбина (ДАБЧ) Петър Харалампиев и другите арестувани по казуса с издаването на българско гражданство. Освен Харалампиев, който е сочен за лидер на престъпна група, търгувала с документи, в ареста остават и главният секретар на агенцията Красимир Томов, както и един от посредниците – сърбинът Марко Стойов, който не е обжалвал мярката си, защото искал да се разграничи от другите двама обвинени, тъй като заради тях темата се политизирала. Защитата на обвиняемите пък намекна, че бившият заместник на Харалампиев и сегашен временен ръководител на агенцията Димитър Владимиров също е бил задържан в началото на разследването, но се е разбрал с прокуратурата и е станал свидетел по делото. Съдът пусна под домашен арест 77-годишна жена, обвинена за наркотици Апелативният специализиран съд пусна под домашен арест 77-годишна жена, обвинена за участие в престъпна група за разпространение на наркотици в столичния кв. \"Люлин\". Внукът й Зен Исмаилов, сочен за ръководител на групата, остава в ареста. Общо петима бяха задържани по случая на 1 ноември. Преди разследващите да влязат в жилището, жената изхвърлила през прозореца плик с близо 250 г марихуана, а други наркотици - в тоалетната чиния. Част от групата за измами в Интернет остава в ареста  Двама от тримата задържани за участие в престъпна група, която, ползвайки се от съвременните технологии, създала измамна схема и генерирала крупни печалби, остават в ареста. Апелативният спецсъд наложи окончателно най-тежката мярка за неотклонение на сръбския гражданин Михайло Маничич и израелеца Давид Менахем, а българския гражданин - Мария Велчева, бе пусната под гаранция от 3 хил. лв.  Според прокуратурата  тримата са на територията на България от година чрез два кол-центъра и 7 интернет платформи с домейн в Естония. Депутатите се поправиха: без заседания в отсъствието на адвокат  Народното събрание прие днес на първо и второ четене изменение в две разпоредби в Наказателно-процесуалния кодекс, който бе променен в края на миналата година. Причината е, че Конституционният съд обяви двата текста за несъответстващи на основния закон. Става дума за норма, която досега предвиждаше, че разпоредителното заседание може да не се отложи при отсъствие на адвокат, когато присъствието му не е задължително по закон - обвиняемият е непълнолетен, страда от физически или психически недостатъци или е обвинен в тежконаказуемо престъпление. След днес заседанието ще се отлага при всяко отсъствие на защитника, а не само когато е задължително да присъства. Депутатите приеха още, адвокатите да могат да атакуват пропуските в разследването и пред касационната инстанция. Руснак, издирван от САЩ за компютърни измами, е задържан във Варна  Варненският окръжен съд постанови временно задържане под стража за 60 дни на руски гражданин, издирван от САЩ за компютърни измами за поне 7 млн. долара. След този период се очаква той да бъде екстрадиран в САЩ. 38-годишният руски гражданин, който има и българска лична карта, е обвинен, че е извършвал престъплението в периода от септември 2014 г. до декември 2016 г. Подобни провинения в САЩ се наказват с до 20 години затвор или с глоба, както и с двете. Днес в съдебната зала руснакът, който живее във Варна, заяви, че не желае да бъде екстрадиран в САЩ. Мирослав Джупаров поема агенцията по горите Досега той заемаше длъжността директор на дирекция \"Ловно стопанство\" в агенцията, съобщава пресцентърът на Министерството на земеделието. В сферата на горите работи от 2002 г. насам. Бил е помощник-лесничей в Държавна дивечовъдна станция \"Витиня\", а от 2005 г. е в Националното управление на горите като е заемал различни позиции. Предишният директор  Георги Гогов подаде оставка през септември  след сигнали за нередности при изграждането на оградата с Румъния. Делото за ЕВН не успя да започне В спецсъда за днес беше насрочено разпоредително заседание по делото за продажба на държавния дял на енергоразпределителното дружество EВН. То обаче беше отложено заради отсъствие на адвокати. Подсъдими в процеса са бившият вицепремиер Симеон Дянков и бившият енергиен министър Трайчо Трайков, бизнесменът Иво Прокопиев, който е съиздател на \"Дневник\" и \"Капитал\", както и изпълнителният директор на посредника \"Булброкърс\" Радослав Рачев, Петър Василев и Любомир Евстатиев.  В началото на октомври  прокуратурата внесе отново делото в съда, след като ѝ беше връщано три пъти заради неясноти и процесуални нарушения.", "date": "2018.11.08", "title": "Кратки новини: Информационните табла на летище \"София\" вече работят"}
{"url": "https://www.dnevnik.bg/biznes/2018/11/08/3342005_stroitelstvoto_namaliava_s_2_prez_septemvri/", "text": "По предварителни данни през септември индексът на продукцията в сектор \"Строителство\" намалява с 2% спрямо равнището от предходния месец, съобщават от Националния статистически институт (НСИ). Отчетено е и намаление от 4% на строителната продукция в сравнение със същия месец на 2017 г. Спадът е воден от строителството на сгради. През септември 2018 г. индексът на произведената строителна продукция е под равнището от предходния месец, като намалението на продукцията от гражданското/инженерното строителство е с 3.1%, а от сградното строителство - с 1.1 на сто. На годишна база понижението на строителната продукция през септември се определя от отрицателния темп при сградното строителство, където спадът е с 5.1%, докато при гражданското/инженерното строителство е с 1.1% по-малко.", "date": "2018.11.08", "title": "Строителството намалява с 2% през септември"}
{"url": "https://www.dnevnik.bg/ot_vas/novini_ot_vas/2018/11/08/3341412_da_pogovorim_za_surbiia/", "text": "Територията на Сърбия е 88 361,0 km². Населението е 7,040,272 души.", "date": "2018.11.08", "title": "Да поговорим за Сърбия"}
{"url": "https://www.dnevnik.bg/sport/2018/11/08/3341969_meiuedur_se_pochuvstva_izmamen_i_otreche_da_e/", "text": "Непобеденият американски боксьор Флойд Мейуедър отрече да се е съгласявал  да се бие с японския кикбоксьор Теншин Насукава на Нова година . Той каза, че останал шокиран, когато събитието беше обявено на пресконференция в Токио тази седмица. Мейуедър заяви през профила си в \"Инстаграм\", че е дал съгласието си за демонстративен двубой, който да продължи три рунда. Мачът щял да бъде пред малка публика от много богати хора, а не събитие, предавано по цял свят. \"Когато пристигнах на пресконференцията, аз и екипът ми бяхме напълно изненадани от новата посока, в която събитието се насочи. Трябваше да прекратим това незабавно\", каза американецът. \"Искам да се извиня на феновете ми за залъгващата информация, която беше разпространена. Гарантирам ви, че и аз самият бях шокиран от нещата, които се казваха без моето съгласие\", добави той. Мейуедър е отказал да създава неудобства по време на пресконференцията, като се противопостави на изказванията с цел да не развали преживяването на \"няколкото фенове\", които са долетели от цял свят специално за събитието. \"Аз съм оттеглил се боксьор, който печели невиждани досега суми от публични появи, говорене пред публика и от редки показни двубои\", добави той. На пресконференцията беше обявено, че Мейуедър ще бъде част от следващото събитие на японската федерация по смесени бойни изкуства RIZIN. ", "date": "2018.11.08", "title": "Мейуедър се почувства измамен и отрече да е договарял мач с японски кикбоксьор"}
{"url": "https://www.dnevnik.bg/photos/2018/11/08/3341536_fotogaleriia_triumf_i_otchaianie_-_izborite_v_sasht_po/", "text": "Изборите в Америка са повод освен за ожесточени политически спорове и за партита. Ето как изглеждаха привържениците на демократите и републиканците в различни моменти от вота.", "date": "2018.11.08", "title": "Фотогалерия: Триумф и отчаяние - изборите в САЩ по лицата на избирателите"}
{"url": "https://www.dnevnik.bg/zelen/2018/11/08/3342007_frenskata_policiia_niama_da_globiava_v_denia_na/", "text": "Френските шофьори, разгневени от повишаващите се цени на горивата, може да спестят пари следващата седмица, тъй като един от най-големите полицейски синдикати обеща снощи ден без глоби, предаде ДПА. Акцията ще съвпадне с планирани протести срещу  поскъпването на бензина и дизела  на 17 ноември, каза пред радио-телевизия Бе Еф Ем Те Ве Ив Льофевр от синдиката \"Юните Ес Же Пе полис\" към конфедерацията \"Форс увриер\". Слушаме непрекъснато, че полицията трябва да бъде по-близо до народа, каза Льофевр. Ще бъдем по-близо до народа, ще действаме солидарно с нашите сънародници и на 17 ноември ще бъдат раздавани нулеви глоби от членовете на синдиката \"Юните Ес Же Пе полис\". Цените на горивата във Франция се повишават заради движението на цената на петрола на международните пазари плюс повишаването на данъците. Петицията на сайта change.org срещу повишаването на данъците е подкрепена от над 790 000 души. На друг сайт са обявени над 400 блокади и протести, които се очаква да бъдат организирани на 17 ноември. ", "date": "2018.11.08", "title": "Френската полиция няма да глобява в деня на протест срещу скъпите горива"}
{"url": "https://www.dnevnik.bg/bulgaria/2018/11/08/3342027_rukovodstvoto_na_bdj_podade_ostavka/", "text": "Тримата членове на съвета на директорите на \"Холдинг БДЖ\" са подали оставките си късно снощи. Това съобщи министърът на транспорта Росен Желязков, цитиран от \"Нова телевизия\". Оставките са депозирани в кабинета на министъра, който ще се запознае с мотивите и ще се произнесе в определения от закона срок. Тримата, които се оттеглят, са шефът на борда Велик Занчев, който е и зам.-министър на транспорта, главният изпълнителен директор Владимир Владимиров, както и Филип Алексиев. В края на септември при поемане на поста министърът на транспорта Росен Желязков заяви, че разрешаването на проблемите в БДЖ ще е един от основните приоритети на кабинета в сектор \"Транспорт\". Другият е концесията на летище \"София\". Това каза  новият министър на транспорта Росен Желязков  в ефира на Би Ти Ви. Тогава той добави, че не го притеснява, че  има обжалване на обществената поръчка  за  нови влакове  от страна на \"Сименс\" и \"Шкода\". \"Лично мое желание и цел е да се справя с проблема с  безопасността по пътищата . Ивайло Московски свърши много работа и се надявам да я продължа\", добави Желязков. В края на октомври кабинетът  удължи с една година  срока, който даде на  БДЖ да погаси изтеглен в началото на август 2017 г. държавен заем . Първоначално беше обявено, че железопътното дружество ще изплати възмездното си задължение до края на тази година, но периодът беше увеличен до края на 2019 г.", "date": "2018.11.08", "title": "Ръководството на БДЖ подаде оставка"}
{"url": "https://www.dnevnik.bg/biznes/2018/11/08/3342047_turgoviiata_s_drehi_i_obuvki_narastva_a_s_goriva_-/", "text": "През септември оборотът на търговците дребно нараства с 0.3% спрямо предходния месец и с 4.6% спрямо същия месец през 2017 г., съобщи Националният статистически институт. Спрямо август 2018 г. се наблюдава най-висок ръст на оборота при търговията на дребно с текстил, облекло, обувки и кожени изделия - с 3.9%. Следват търговията на дребно чрез поръчки по пощата, телефона или интернет - с 2.3%, търговията на дребно с фармацевтични и медицински стоки - с 1.2%, търговията на дребно с разнообразни стоки - с 0.7%, и търговията на дребно с битова техника, мебели и други стоки за бита - с 0.6%. Намаление е отбелязано при търговията на дребно с автомобилни горива и смазочни материали - с 2.7%, и търговията на дребно с компютърна и комуникационна техника - с 1.2%.", "date": "2018.11.08", "title": "Търговията с дрехи и обувки нараства, а с горива намалява"}
{"url": "https://www.dnevnik.bg/skorost/2018/11/08/3342048_proverkata_na_putishtata_poiskana_ot_bsp_shte_se/", "text": "Проверката на пътищата и магистралите, която БСП поиска през седмицата, ще се случи тогава, когато законите позволят, каза днес по Би Ти Ви членът на управителния съвет на Агенция \"Пътна инфраструктура\" инж. Дончо Атанасов.  От левицата настояха  техническа експертиза да се направи от независима европейска лаборатория, но инж. Атанасов уточни, че при сегашните текстове в Закона за устройство на територията това няма как да стане. \"Законът за устройство на територията ясно показва какви са правата и отговорностите на целия инвестиционен процес по реализирането на ново строителство и ремонтната дейност\", поясни той. Инж. Атанасов посочи, че явно депутатите от БСП не познават закона. Той увери, че в АПИ са ангажирани хора, които да проверят още веднъж дали такава проверка от външни лица е възможна. \"Ще отговорим в кратки срокове на депутатите от БСП. Ще направим доклад и ще изпратим писмо\", каза членът на УС на АПИ, който вчера беше натоварен да координира действията по отговор на исканията на левицата. Инж. Дончо Атанасов отхвърли внушенията, че при строежа на пътища се краде и допълни, че в пътната агенция не се притесняват от проверки. \"Били сме подложени на проверки на републиканската пътна мрежа при изпълнението на обекти от оперативните програми от лицензирани независими лаборатории, които Европейската комисия е подбрала\", допълни той. Инж. Атанасов каза, че в рамките на година и половина от независими лаборатории са проверени вече изградени с евросредства участъци от магистралите \"Тракия\", \"Струма\" и \"Марица\", както и изграждащи се отсечки от тях, като били взети \"хиляди проби\". Имало и доклад, че нищо нередно не е открито. Това са част от пътищата, за които БСП иска да бъде направена проверка. Сред другите са Околовръстнияj път на София и отсечката Видин-Кулата. \"В проверката, поискана от народните представители, са включени и пътища, строени преди 30 години, които са изградени по тогавашните норми на проектиране, а изискванията и техническите спецификации се променят в годините\", предупреди инж. Атанасов.", "date": "2018.11.08", "title": "Проверката на пътищата, поискана от БСП, ще се състои, когато законът позволи"}
{"url": "https://www.dnevnik.bg/sviat/2018/11/08/3342045_prognozata_na_fich_za_arjentina_veche_ne_e_stabilna_a/", "text": "Международната рейтингова агенция \"Фич\" (Fitch) потвърди суверенния кредитен рейтинг на Аржентина на равнище \"ВВВ-\" (латински букви), но преразгледа прогнозата си от \"стабилна\" към \"отрицателна\", се посочва в комюнике на агенцията, цитирано от ТАСС. \"Силната макроикономическа нестабилност през 2018 година, белязана от сериозното обезценяване на песото, рязко отслаби перспективите за икономически растеж на Аржентина в краткосрочна перспектива\", съобщи \"Фич\" в комюникето си. Според оценката на рейтинговата агенция в края на 2018 година брутният вътрешен продукт (БВП) на Аржентина ще се понижи с 2.7% а през 2019 година - с 1.7%. \"Перспективите за икономическо възстановяване в средносрочна перспектива са неясни\", отбелязва \"Фич\". В същото време експертите от агенцията очакват, че властите в Аржентина ще успеят да постигнат планираното свиване на първичния бюджетен дефицит до 2.7 процента от БВП през 2018 година. През миналата година този показател е бил 3.8%. На 8 май президентът на Аржентина Маурисио Макри поиска помощ от Международния валутен фонд на фона на резкия спад на песото. През юни фондът одобри споразумение за предоставяне на латиноамериканската страна на кредит от 50 милиарда долара за 3 години. Заради продължаващия спад на песото властите в Аржентина договориха предсрочно предоставяне на част от кредита и увеличаването му до 56.3 млрд. долара. Към момента от началото на годината курсът на песото се е обезценило с над 50 процента. Заради рязкото поевтиняване на националната валута правителството на Аржентина призна, че инфлацията в края на годината ще надвиши планираните 15 процента. /БТА", "date": "2018.11.08", "title": "Прогнозата на \"Фич\" за Аржентина вече не е \"стабилна\", а \"отрицателна\""}
{"url": "https://www.dnevnik.bg/razvlechenie/2018/11/08/3341916_iaponska_artistka_risuva_na_jivo_v_dom_na_kinoto/", "text": "Японката Акико Накаяма се завръща в София след големия зрителски интерес към събитието й от миналата година, разкриват организаторите от \"Арт Фондация ДОМА\". В пърформанса си днес тя ще рисува на живо пред публиката, използвайки специфична техника - с течности и различни текстури, които заснема в реално време и прожектира на екрана на киното. Акико Накаяма е родена в Токио. Тя е художник, който описва красотата на преливащата енергия използвайки различни медии като инсталация, фотография и пърформанс. В работата си съчетава движението и жизнеността на цветовете с дигиталните технологии. През последните години Акико Накаями активно развива своя проект Alive painting както самостоятелно, така и в различни колаборации, обикаляйки по този начин света. Така участва на ARS ELECTORONICA FEST (2016), Австрия, Линц, TEDxХанеда (2015), Япония, Токио; Фестивал на изкуствата DLECTROCITY (2017), САЩ, Детройт; Изявата на Акико Накаяма ще бъде придружена от ембиънт музиката на E.U.E.R.P.I . Зад това име стои Мариан Колев, който от години се е посветил на музикалните търсения в сферата на експеримента.  Тази година Акико Накаяма не ограничава присъствието си в България до пърформанса. На първи ноември тя откри изложбата Alive exhibition в Галерия \"Аросита\". В нея картините й, рисувани на живо, са \"замръзнали\" в момента на действие. Пърформансът Alive painting ще се състои днес, на  часа в \"Дом на киното. Изложбата Alive exhibition  в Галерия \"Аросита\".", "date": "2018.11.08", "title": "Японска артистка ще рисува на живо в \"Дома на киното\""}
{"url": "https://www.dnevnik.bg/sport/2018/11/08/3341932_sturling_se_izvini_za_komichnata_duzpa/", "text": "Крилото на \"Манчестър сити\" Рахим Стърлинг се извини за  комичната дузпа , която получи отборът му по време на мача с \"Шахтьор\" (Донецк) в Шампионската лига. Английският национал беше в центъра на ситуацията в 24-ата минута, когато съдията Виктор Касай прецени, че има нарушение срещу играча. Такова обаче липсваше, след като при навлизането в наказателното поле Стърлинг се спъна сам в терена и падна.  \"Опитах се да копна топката и не разбрах какво се случи след това. Озовах се на земята и се обърнах. Не мисля, че усетих съприкосновение, грешката беше моя. Извинявам се на съдията и \"Шахтьор\", каза Стърлинг след победата с 6:0. Мениджърът на \"Сити\" Хосеп Гуардиола заяви, че употребата на системата за видеоповторения би помогнала на съдията в подобен момент. От следващия сезон технологията ще бъде използвана и в Шампионската лига. \"Осъзнахме веднага, че това не е дузпа. Всъщност не ни хареса идеята да вкараме, защото ситуацията беше ясна. С технологията нямаше да е трудно някой да погледне положението за четири или пет секунди, да каже, че това не е дузпа, и да продължим\", каза Гуардиола.", "date": "2018.11.08", "title": "Стърлинг се извини за комичната дузпа"}
{"url": "https://www.dnevnik.bg/politika/2018/11/08/3342062_bez_debati_parlamentut_odobri_na_purvo_chetene_shemi/", "text": "Без дебати парламентът прие на първо четене промени в закона за филмовата индустрия, които предвиждат три схеми за държавно подпомагане на български филми. За бяха 89 народни представители, а един се въздържа. При обсъждането на промените във водещата комисия депутатът от ГЕРБ Тома Биков развива тезата, че когато държавата финансира филми, те трябва да имат за цел добра реклама на страната. По думите му сериали, които правят реклама на \"страната като дестинация за наркотици, проституция и алкохол\", не са добра инвестиция (повече за думите на депутата и реакцията на кинодейци четете  тук  и  тук ). Колегата му Евгени Будинов коментира пред \"Дневник\", че от думите на Биков се прави фалшива новина, и не се съгласи с тях. Промените, чиито вносител е Министерският съвет, предвиждат две схеми за помощ за производство и разпространение на филми и една схема за участие във фестивали за филми. Годишният бюджет на всяка една от тях не трябва да надвишава 97 млн. лв. ", "date": "2018.11.08", "title": "Без дебати парламентът одобри на първо четене схеми за държавна помощ за филми"}
{"url": "https://www.dnevnik.bg/bulgaria/2018/11/08/3342022_iavor_notev_advokati_narochno_izdirvat_rodnini_zaradi/", "text": "Адвокати нарочно са издирвали братя, сестри, братовчеди и други близки роднини на загинали при катастрофа, за да заведат искове за обезщетение от тяхно име, след тълкувателното решение на Върховния касационен съд (ВКС). Това каза пред БНР зам.-председателят на Народното събрание Явор Нотев, който е и дългогодишен адвокат. С тълкуванието си върховните магистрати разшириха кръга на роднините на пострадал на пътя, които могат да искат от съда обезщетение за загубата си. В закона е уредено, че то се дължи на съпрузите и низходящите наследници, а съдиите от ВКС казаха, че пари могат да се дават и на братя, сестри, братовчеди, чичовци, лели и др. И макар в мотивите си върховният съд да посочи, че това са изключителни случаи, при които роднината има дълбока и трайна връзка със загиналия, решението им доведе до двойно увеличаване на застрахователните дела в Софийския градски съд. Според Нотев някои адвокати нарочно търсят близки на починали от катастрофа, за да водят от тяхно име дела и да получават хонорар. \"Специализирани кантори имат задача да се сдобиват, не съвсем лоялно, с клиенти. Проучват и намират такива случаи, за които те научават с помощта на длъжностни лица в сферата на здравеопазването, спешна помощ, от разследващи полицаи, от хора, които са нарочно назначени по определени райони, за да набавят клиенти – практики, които са в абсолютен разрез с етичните правила при упражняване на професията. Не е тайна – вече се говори за т.нар. 9 адвокатски дружества. Напълно споделям, че грозните практики, които са свързани със случи с участието на такива кантори, трябва да застанат на общественото внимание, те трябва да се огласят, подобно на телефонните \"ало измами\" и на други престъпни схеми, за да може обществото да бъде предпазено\", заяви зам.-председателят на Народното събрание. Според него проблемът няма да се реши с въвеждане на лимити на обезщетенията, каквито се предлагат в Кодекса за застраховането, . За предложенията за изменение  се разбра през уикенда  и те са внесени от председателя на комисията Менда Стоянова. Бойко Борисов като лидер на ГЕРБ  разпореди измененията да не се гледат  в комисия, преди да бъдат подложени на обществено обсъждане. Нотев заяви още, че парламентарната група на \"Обединени патриоти\" не е формирала позиция по въпроса, защото скандалът се развил от петък до вчера, което \"беше времето за обсъждане и гласуване на бюджета на държавата\", затова и този проблем останал на втори план. Групата ще заяви своето мнение след днешната дискусия в бюджетната комисия в парламента. Адвокатът подчерта още, че съдът преценява какъв да е размерът на обезщетението по справедливост. на обезщетението, което се заплаща, и то от едни определени състави на съда при явяването на едни определени адвокати. Винаги изниква на преден план огромно съмнение\", каза Нотев. И допълни, че тези 9 адвокатски дружества, за които се твърди, че правят бизнес със смъртта и незнанието на хората, \"не са си самодостатъчни\". \"Този начин на практикуване на професията развращава и корумпира\", обобщи Нотев. Допълни, че: \"Ако се акумулират едни средства, неправомерно получени и получени в разрез с общоприетите размери на обезщетенията, то е ясно, че голяма част от тях отиват за заплащане на \"услугата\", за това, че някой те е насочил към определен случай, някой ти е помогнал да се сдобиеш с казуса и накрая някой ти е помогнал да вземеш несъразмерно голямо обезщетение от този обществен ресурс. Той подкрепи настояването на премиера Бойко Борисов да се проведе широко обществено обсъждане. И заяви: \"Поправката е внесена при разглеждането на вече внесен законопроект, който е преминал на първо четене и чиито текстове не засягат тази част от отношенията в застрахователното дело. Изведнъж се появява една поправка, която не е в контекста на смисъла, философията и целите на Закона за изменение на застрахователния кодекс. Някак изненадващо и от засада влизат текстове, които се вижда какъв обществен интерес засягат и в какъв размер. Реакцията на премиера, който призова своите депутати да не подкрепят внесената поправка, ми се струва своевременна, бърза и нужна за защита на обществения интерес реакция\".", "date": "2018.11.08", "title": "Явор Нотев: Адвокати нарочно издирват братовчеди заради обезщетенията при катастрофа"}
{"url": "https://www.dnevnik.bg/photos/2018/11/08/3341864_fotogaleriia_jabi_igraiat_karti_i_piiat_bira_v_edin/", "text": "Експонати на препарирани жаби са изложени в Музея на жабата в Еставейе-льо-Лак, Западна Швейцария.", "date": "2018.11.08", "title": "Фотогалерия: Жаби играят карти и пият бира в един по-различен музей"}
{"url": "https://www.dnevnik.bg/photos/snimka_na_denia/2018/11/08/3342004_snimka_na_denia_originalna_stulba_ot_aifelovata_kula/", "text": "Част от оригиналното стълбище на Айфеловата кула, построена от Гюстав Ефел през 1889 г., беше показана на пресконференция преди предстоящия търг в Арткюриал, Париж. В сайта на аукционната къща се спомена, че това е фрагмент от оригиналната стълба, който е свързвал втория и третия етаж на кулата. Височината му е 4.3 метра и е с диаметър 1.73 м. Теглото е 900 кг..", "date": "2018.11.08", "title": "Снимка на деня: Оригинална стълба от Айфеловата кула отива на търг"}
{"url": "https://www.dnevnik.bg/zdrave/2018/11/08/3342067_s_okolo_15-20_mogat_da_budat_uvelicheni_zaplatite_na/", "text": "Средно между 15 и 20 на сто да се увеличат от догодина заплатите на заетите в здравния сектор, като увеличението ще е около 200-400 лева. Това предвижда подписаният днес нов колективен трудов договор в сектора на здравеопазването. В същото време работодателите и синдикатите изразиха надежда след тази позитивна стъпка да се работи и по-усилено за преодоляване на тежките дисбаланси при заплащането на медицинските специалисти в различните региони на страната. А също и в самите болници между различните специалисти. \"Подписахме с идеята, препоръката, виждането освен регулирането на основната работна заплата да положим всички усилия да преодолеем много тежките диспропорции в системата. В противен случай рискуваме в цялата здравна система, с изключение на няколко по-големи града, да останем без кадри\", заяви при подписването на договора д-р Мими Виткова от КРИБ. И отбеляза, че на места заплатите са трицифрени, а в други болници достигат и петцифрени суми. \"Трябва да се сложи ред в тази кочина – диспропорционалното заплащане\", заяви и д-р Иван Кокалов от КНСБ. Отбеляза, че дори в някои болници медицинските сестри получават 5-10 лева над минималната работна заплата, а в същото време се раздават огромни бонуси на други специалисти над заплатата. Според новия Колективен трудов договор, който ще смени този от 2016 г., възнаграждението за  медицинските сестри трябва да е поне 900 лв.,  а не както досега – 700 лв. Толкова се очаква да получават специалистите в държавните звена като Спешна помощ, психиатричните болници, центровете по трансфузионна хематология. 920 лв. се предвижда да получават сестрите в специализираните болници по рехабилитация, центровете за психично здраве и общинските клиники. В университетските болници пък основната заплатата трябва да бъде 950 лв. По-високи възнаграждения очакват и специализантите – 987 лв., както и лекарите със специалност- между 1150-1200 лв. Основните заплати на шефовете на клиниките пък се очаква да бъдат между 1350-1700 лв. Предвиждат се и подобрения в условията на труд, подкрепа при претърпени работни злополуки и др. В същото време преходен параграф в договора предвижда, че ако някоя болница със затруднено финансово положение не може да изпълни условията, тя може да поиска преразглеждането им в нейния случай. За целта мениджмънта на болницата трябва да внесе искане в отрасловия съвет, където заедно със синдикатите, работодателите и представители на здравното министерство да се прецени ситуацията. Ръководството на болницата ще трябва да предостави финансови отчети и доказателства защо не може да изпълни заложеното увеличение. И да обоснове с разчети какво увеличение все пак може да си позволи. Съветът ще преценява дали да допусне отклонението от Колективния трудов договор, с какви суми, а след това ще следи стриктно как се справя мениджмънтът на болницата. От синдикатите коментираха, че очакват някои по-малки болници извън столицата да не успеят да се справят със заложените увеличения в колективния трудов договор. И отбелязаха, че болниците с финансови затруднения и сега не изпълняват заложените в досегашния Колективен трудов договор параметри. С тях щяло да се говори допълнително и да се търси компромисно решение.", "date": "2018.11.08", "title": "С около 15-20% могат да бъдат увеличени заплатите на медицинските специалисти догодина"}
{"url": "https://www.dnevnik.bg/biznes/2018/11/08/3342065_analizatori_zalojeniiat_deficit_pokazva_che_kabinetut/", "text": "Бюджет за 2019 г. с близо 1 млрд. лв. излишък вместо 600 млн. лв. дефицит е възможен при това без обществото да се отказва от увеличение на заплатите на учителите и общо в бюджетната сфера. Днес анализаторите на Института за пазарна икономика (ИПИ) представиха алтернативен бюджет, в който без промяна на данъчно-осигурителната тежест залагат по-нисък процент на преразпределение през бюджета, по-голяма свобода на избор в осигуряването и по-голяма самостоятелност на общините. Залагането от Министерството на финансите на дефицит (от 0.5%) при очаквания за близо 4% реален растеж на икономиката е меко казано неразумно и показва ясно желание за непрозрачно и безконтролно харчене в края на годината, коментира главният икономист на института Десислава Николова. Освен това предвиденото увеличение на разходите надхвърля двойно ръста на икономиката като във всички сектори с изключение на образованието се дават повече пари без реформи, добави старши изследователят Петър Ганев. ИПИ предлага увеличение на заплатите в държавния сектор, както обещава и правителството, но с намаляване на администрацията с 10%. От официалните данни се вижда, че от средата на 2015 г. заетите в обществения сектор са практически константа, което означава липса на административни реформи, коментира Петър Ганев. Друга идея е по 2 процентни пункта от здравната и пенсионноосигурителната вноска да се пренасочват в частни фондове, за да имат осигурените по-голяма възможност за избор. Както и в предишни години ИПИ настоява за премахване на данъка върху дивидентите и лихвите по застрахователните премии, да се намали облагането на едноличните търговци от 15% на 10%, да се премахнат националните доплащания в земеделието и диференцираната ставка на ДДС в туризма, да не се вдига минималната заплата и минималният осигурителен доход.  Икономистът Калоян Стайков представи разчети, от които се вижда, че системата на здравеопазването, за която с години се твърди, че е недофинасирана, всъщност разполага с достатъчно голям ресурс. При среден доход на гражданите от около половината от средното в ЕС, по разходите за сектора, изчислени като дял от брутния вътрешен продукт, България е втора в ЕС кат по-висок дял поддържа само Словения, поясни той. Воплите идват от болничната помощ, която е финансирана, колкото е средното ниво в ЕС (като % от БВП), при лекарствата и медицинските изделия финансирането в България е двойно по-високо от средното в ЕС, а при амбулаторната помощ - двойно по-ниско, каза Стайков. Това означава, че има дисбаланси и проблеми, които първо трябва да се установят, а след това да се търсят решения. Според ИПИ пациентът трябва да бъде поставен в центъра на системата чрез осигуряване на възможност за избор, достъпност до навременни и качествени услуги и прозрачност както при осигуряването, така и при доставките на здравни стоки и услуги. Информационната система пък трябва да се изгради така, че да обслужва доставчиците на тези услуги, а не държавната администрация, добави Стайков. Анализаторите на института изчисляват, че бюджетът за догодина, подготвен от Министерството на финансите, ще струва на всеки български гражданин (включително децата и пенсионерите) по 6306 лв. за годината (вижте \"касовата бележка\" вляво). Издръжката на администрацията излиза 334 лв. на човек, на вътрешния ред и сигурността - по 460 лв., образованието и науката - 671 лв., здравеопазването - 746 лв., социалното подпомагане - 555 лв. Най-голямото разходно перо в бюджета за догодина остават плащанията за пенсии като средно на човек се падат 1423 лв. Около половината от общата сума - 3149 лв., са стари дългове.", "date": "2018.11.08", "title": "Анализатори: Заложеният дефицит показва, че кабинетът се готви да харчи непрозрачно"}
{"url": "https://www.dnevnik.bg/evropa/2018/11/08/3342112_ungarskoto_pravitelstvo_izkljuchi_da_napravi_otstupki/", "text": "Унгарското правителство каза, че няма да прави никакви отстъпки пред Централноевропейския университет, спонсориран от американския финансист Джордж Сорос, предаде \"Ройтерс\", цитирана от БТА. Правният статут на университета е нерегламентиран от над две години заради промени в закона за висшето образование. \"В Унгария законът се прилага за всички, включително за университета на Сорос\", каза правителственият говорител Золтан Ковач в интервю за в. \"Модяр хирлап\". \"Никой не може да се радва на привилегии\", каза той. \"Ако други чужди университети могат да изпълнят условията, предвидени в закона, то и ЦЕУ ще трябва да последва примера им, вместо да го превръща в политически въпрос\", добави Ковач. През октомври ЦЕУ съобщи, че на 1 декември  ще трябва да премести голяма част от дейностите си  във Виена, тъй като кабинетът на Виктор Орбан отказва да подпише споразумение, позволяващо на университета да остане в страната. ЦЕУ води от 16 месеца битка за оставането си, след като спорен закон задължи всички чужди университети да имат кампус и в страната на произход. Текстът, който стана известен като LEX CEU, се свързва с враждата на Орбан с американския милиардер Джордж Сорос, който финансира университета. Впоследствие Будапеща сключи сделка с щата Ню Йорк, която би позволила на ЦЕУ да остане в Унгария, като се съобрази с унгарското законодателство и извършва образователни дейности и в кампус в САЩ. Тя обаче очаква от месеци официалния подпис на кабинета. Междувременно ЦЕУ обяви, че  отваря кампус във Виена , и започна програма на американска територия.", "date": "2018.11.08", "title": "Унгарското правителство изключи да направи отстъпки за Централноевропейския университет"}
{"url": "https://www.dnevnik.bg/evropa/2018/11/08/3342126_evrokomisiiata_sudi_bulgariia_zaradi_bezopasnostta_na/", "text": "Европейската комисията реши да предяви иск пред Съда на ЕС срещу България за това, че държавата не е осигурила правилното транспониране и прилагане на законодателството на ЕС за безопасността на железопътния транспорт. Директивата изисква от държавите членки да създадат разследващ орган, който в своята организация, юридическа структура и при вземането на решения е независим от железопътните предприятия, управителя на инфраструктурата, органа, налагащ таксите, органа, разпределящ инфраструктурен капацитет, и нотифицирания орган, както и от всяка страна, чиито интереси биха могли да са в противоречие със задачите, възложени на разследващия орган. В това отношение България не е осигурила пълното транспониране и прилагане на директивата на национално равнище. Целта на  Директива 2004/49/ЕО  е да се гарантира развитието и подобряването на безопасността на железопътния транспорт в ЕС. Всяка държава членка трябва да гарантира, че разследванията на произшествия и инциденти се извършват от постоянен орган, който включва най-малко един следовател, който е квалифициран да изпълнява функцията на отговорен следовател в случай на произшествие или инцидент. Критериите за независимост на разследващия орган са строго определени, така че той да не е свързан с никой от стопанските субекти, работещи в сектора. Разследващият орган следва да може самостоятелно да решава дали да се предприеме разследване на дадено железопътно произшествие или инцидент и да определя неговия обхват и процедурата, която трябва да се следва. Крайният срок за транспонирането на директивата изтече на 30 април 2006 г. Технически прегледи Комисията също така настоятелно призовава България и Кипър изцяло да транспонират европейските правила за периодичните технически прегледи на моторните превозни средства и техните ремаркета в своето национално право. В директивата са посочени елементите, подлежащи на преглед по време на проверката на техническата изправност, методите за преглед, неизправностите и тяхната оценка. Въпреки че посочените държави членки са изпратили уведомления за национални мерки за транспониране и са декларирали пълно транспониране, според комисията транспонирането на мерките в директивата в тези държави членки е непълно. Нови влакове не са купувани от 2005 година Новината от Брюксел идва в деня, в който се разбра, че  цялото ръководство на БДЖ е подало оставка . Проблемите на БДЖ, свързани с липсата на достатъчно локомотиви и изправни вагони, не са от вчера. Последната доставка на нови влакове беше през далечната 2005 година, като  с тази поръчка  и до днес се обясняват проблемите на превозвача, тъй като доставените 25 мотриси по сключен договор със \"Сименс\", били твърде скъпи. В същото време закъсненията на влакове, заради технически проблеми, са ежедневие. Не липсват и сериозни инциденти, като последният  беше в края на март , когато се запалиха два вагона от влака Бургас – София. На няколко пъти се появиха информации в различни медии за закъснение от начална гара на влак, който не може да тръгне, защото няма локомотив. През миналата година анализ на експерти от УНСС, Техническия университет и Висшето транспортно училище, изготвен по поръчка на БДЖ, посочи, че за цялостното технологично обновление на БДЖ са необходими между 800 млн. и 1.3 млрд. лв. Първа стъпка към обновяването беше обявена през август тази година обществена поръчка за покупка на нови мотриси на стойност 675 млн. лв, но тя беше спряна след общо четири жалби с различни мотиви. Компанията планираше да купи 85 нови влака на два етапа - до 2023 г и до 2028 г. Изпълнението на тази програма би довела до обновяване на 85% от подвижния състав. Летищни такси Комисията реши да изпрати допълнително официално уведомително писмо на България заради това, че страната не е транспонирала правилно правилата на ЕС за летищните такси. От държавите членки се изисква да въведат национални мерки, за да се гарантира, че летищните такси за въздушните превозвачи се определят в съответствие с принципите за прозрачност, консултиране и недискриминация. Летищните такси представляват такси, които авиокомпаниите плащат на летищата за използването на съответните инфраструктура и услуги, и по-специално за излитане и кацане и за обработка на пътниците. Държавите членки трябва да гарантират, че летищните оператори провеждат консултации с авиокомпаниите въз основа на прозрачен обмен на информация между двете страни. Това се прави с цел да се гарантира, че летищните такси са недскриминационни и са свързани с равнището на услуги, предоставяни от летището. В случай на несъгласие всяка от двете страни може да поиска намесата на независимия надзорен орган в съответната държава членка, който ще разглежда въпроса. България разполага с два месеца, за да отговори на доводите, изложени от комисията. Ако не направи това, комисията може да реши да изпрати мотивирано становище. От началото на 2017 г. летището уеднакви таксите за пътник за двата терминала и ги установи на 5.50 евро. Това доведе до недоволство от страна на нискобюджетния превозвач \"Уиз ер\", който не можа да премести всичките си полети там и се наложи да остане на стария терминал. Причината е, че Терминал 2 е по-модерен и предлага по-качествена услуга, заради което според превозвача и цената трябва да е различна. Компанията  обяви, че ще сезира Брюксел . От началото на тази  таксата за обслужване на пътник на летище София е намалена  от 5.50 евро на 5.46 евро. Таксата, която плащат авиокомпаниите за кацане на самолет пък падна със 7%. Другият голям нискобюджетен превозвач пък \"Райънер\" обяви, че  ще се оплаче в Брюксел  срещу летището заради неправомерна държавна помощ, която според тях България предоставя на превозвача \"България ер\" като не санкционира превозвача за неплатени с години летищни такси. ", "date": "2018.11.08", "title": "Еврокомисията съди България заради пропуски в безопасността на железопътния транспорт"}
{"url": "https://www.dnevnik.bg/biznes/2018/11/08/3342136_prihodnata_agenciia_shte_informira_vsichki/", "text": "Електронно съобщение с информация за декларирания пред Националната агенция за приходите (НАП) осигурителен доход, трудов договор и други данни от данъчно-осигурителното му досие да получава всеки новоназначен служител. Това е една от мерките, които приходната администрация планира да предприеме за намаляване на проявлението на риска от укриване на част от работните заплати, или т. нар. \"заплата в плик\", съобщиха от пресцентъра на агенцията. Идеята беше съобщена на кръгла маса, проведена днес, в която са участвали представители на НАП, Националния осигурителен институт, Изпълнителна агенция \"Главна инспекция по труда\", Министерство на труда и социалната политика, работодателски организации и синдикати. Участници в нея са се обединили около мнението, че най-ефективният подход за справянето с риска от укриване на доходите е свързан с информирането и комуникирането с обществото на това какви са техните преки загуби от подобно поведение, респективно, ползи от спазването на закона. Кръглата маса е част от информационната кампания на НАП , която има за цел да запознае работниците и служителите с това какви са рисковете, ако се съгласяват да не ги осигуряват на реалния им доход и вземат част от заплатата си в плик.  На специално създаден сайт  всеки може да изчисли колко би загубил в следващите 30 години, ако се осигурява на по-нисък от реалния си доход, чрез т.нар. \"калкулатор на загубите\". Калкулаторът позволява след попълване на данни за действителния и деклариран доход всеки да разбере колко средства няма да получи в бъдеще под формата на неизплатени средства от болнични, майчинство, обезщетения за безработица, както и пенсии. За момента най-голям интерес към него има сред потребители на възраст между 18 и 34 години. 61% от посетителите на сайта попадат в този диапазон, а 54% от тях са мъже.", "date": "2018.11.08", "title": "Приходната агенция ще информира новоназначените на каква заплата ги осигуряват"}
{"url": "https://www.dnevnik.bg/sport/2018/11/08/3342120_snimka_na_denia_kak_kubrat_pulev_stana_bakalavur/", "text": "Боксьорът Кубрат Пулев се дипломира като бакалавър в Националната спортна академия \"Васил Левски\". \"Дипломирах се! Отне ми време, но го направих! Щастлив съм, защото вярвам в силата на българското образование! Вярвам и че ние - спортистите, трябва да служим за пример. Големият спорт трябва да върви ръка за ръка със знанието\", написа Пулев във \"Фейсбук\".", "date": "2018.11.08", "title": "Снимка на деня: Как Кубрат Пулев стана бакалавър"}
{"url": "https://www.dnevnik.bg/tehnologii/2018/11/08/3342138_sondata_parkur_navleze_vuv_fotosferata_na_slunceto_i/", "text": "Сондата \"Паркър\" е невредима, след като навлезе във фотосферата на Слънцето - тази част от звездата, която остава да се вижда от Земята при пълно слънчево затъмнение. Апаратът се намира на само 24 млн. км от звездата, с което постави и рекорд за най-близко намиращ се до Слънцето обект, създаден от човека. Това се разбира от официално съобщение на американската космическа агенция НАСА. Така  първият голям тест за \"Паркър\" премина успешно.  Сондата успя да издържи на високите температури, достигащи 500 градуса, както и на слънчевата радиация. Освен това апаратът успя да счупи рекорда за най-бързо движещ се обект в посока Слънцето, който се държеше от Helios 2. Той достигна 342 хил. километра в час, което е с близо 100 хил. км/ч над предното най-добро постижение. Очаква се \"Паркър\" да достигне още по-висока скорост поне няколко пъти по време на мисията си. По план през 2024 г. сондата ще бъде най-близко до Слънцето. Макар да е на милиони километри от звездата, \"Паркър\" ще премине през слънчевата корона, където температурите достигат 3 милиона градуса по Целзий. Целта на сондата е да изследва как енергията и топлината се движат през слънчевата корона, както и да проучи какво ускорява слънчевите енергийни частици.", "date": "2018.11.08", "title": "Сондата \"Паркър\" навлезе във фотосферата на Слънцето и подобри рекорда за скорост в космоса"}
{"url": "https://www.dnevnik.bg/politika/2018/11/08/3342069_mareshki_v_parlamenta_izvergi_palete_sveshti_da_vi/", "text": "Три часа след като се разбра, че  главният прокурор Сотир Цацаров иска имунитета му заради изнудване,  зам.-председателят на парламента и лидер на \"Воля\" Веселин Марешки обяви от трибуната, че се чуди защо вицепремиерът и лидер на ВМРО Красимир Каракачанов все още е на свобода след  разкритията за схема за корупция при получаване на българско гражданство от чужденци . Той изрази надежда прокуратурата вече трескаво да събира данни за участието на Каракачанов в тази схема. От парламентарната трибуна Веселин Марешки цитира думи на бившия зам.-председател на ВМРО Костадин Костадинов, който наричал партията \"Каракачановата престъпна формация\", а лидера й - \"архитект и създател на престъпната схема\". След като показа църковна свещ с пластмасова чаша, лидерът на \"Воля\" разказа как цяла нощ са били \"уединени в красив български манастир\", за да четат проектобюджета за 2019 г. страница по страница и да търсят сакралното число \"300 лева пенсия\", каквато минимална пенсия обещаваха \"патриотите\" по време на предизборната кампания. \"Уви, такова число не намерихме! Стотя лева, които трябваше да се дадат на обществото, отлетяха в пълна радиотишина за Граф Игнатиево за покупката на осем самолета\", заяви още Марешки и каза, че за българските пенсионери остава \"по една студена вода\". От думите на Марешки се разбра, че той очаква Каракачанов да предложи намаляване на пенсиите със 100 лева, за да се купят още самолети, тъй като осем не му стигали. След като погледна към \"Обединените патриоти\", Марешки обяви: \"След малко очаквам някой примат да чете декларация как съм изверг и съм ударил майката на някой\". Председателят на парламента Цвета Караянчева му направи забележка да внимава с думите, а той й отвърна, че е много внимателен. След което обяви, че се чуди \"какво ще му чуят ушите\" за ВМРО, че ако бъде изгонен и друг зам.-председател. \"Бог е милостив! Ние сме сигурни, че и на тези изверги той ще им прости. Той и на най-големите изверги ще прости\", обяви Марешки и се обърна към депутатите от квотата на ВМРО: \"Намерете време между далаверите, влезте в църква, запалете свещичка и се молете и българският народ да ви прости!\". Миналата седмица Марешки се похвали, че е бил приет от Вселенския патриарх Вартоломей I по негова покана за трети път. В отговор зам.-председателят на ВМРО Юлиан Ангелов обяви, че партията му по никакъв начин не е спекулирала със съдбините на българските граждани в чужбина и поиска пълна проверка от прокуратурата. \"Ние сме готови да застанем и на детектор на лъжата\", каза Ангелов и призова и Марешки да го направи и да отговаря за бизнеса си.", "date": "2018.11.08", "title": "Марешки в парламента: Изверги, палете свещи, да ви прости народът за далаверите"}
{"url": "https://www.dnevnik.bg/bulgaria/2018/11/08/3342135_zamraziavaneto_na_bonus_na_razsledvani_magistrati_ne/", "text": "Изплащането на обезщетението от до 20 заплати на магистрат, срещу когото се води разследване или дисциплинарно производство, ще накърни авторитета на съдебната власт. Да получи тази сума при напускане на система не е част от конституционно гарантираните му трудови права, а еднократна благодарност за положените усилия в правораздавателната му дейност, за личния му принос за утвърждаване на върховенството на правото. Това са основните мотиви, с които днес Конституционният съд обяви, че замразяването на изплащането на обезщетението от до 20 заплати на магистрат, срещу когото има наказателно дело и дисциплинарно производство, не противоречи на Конституцията, информира news.lex.bg. Решението е взето единодушно с 11 гласа, като при постановяването му е отсъствал само Филип Димитров. Предмет на делото е разпоредбата в Закона за съдебната власт, която предвижда, че еднократните обезщетения при напускане на длъжност на магистрати с над 10-годишен стаж не се изплащат веднага на тези от тях, срещу които има дела или дисциплинарни производства, а се \"замразява\" до приключването им. Конституционният съд бе сезиран с въпроса от Върховния касационен съд. Това обезщетение не се дължи непосредствено срещу престиран труд и затова не представлява трудово възнаграждение, нито служи за компенсиране на претърпени от работника или служителя вреди, аргументират се конституционните съдии. Допълват, че 20-те заплати при напускане на системата са благодарност, с която се отдава заслуженото за проявената отдаденост и усърдие в работата на съдията, прокурора или следователя. \"Крайната цел на атакуваната разпоредба е да запази интегритета на магистратската служба и доверието на гражданите в нея\", се казва в конституционното решение. Междувременно днес Конституционният съд прекрати заведеното след сигнал на главния прокурор и президента дело за възможността частни охранители да пазят цели села и градове. То остана без предмет, след като скоро в Държавен вестник бяха обнародвани промени в Закона за частната охранителна дейност (ЗЧОД), с които се отменят именно атакуваните пред КС разпоредби. Измененията в ЗЧОД, който е специален закон, бяха направени през преходните и заключителни разпоредби на Закона за правната помощ. Повече за изменението и обяснението на председателя на правната комисия в парламента защо се променя един закон чрез друг, който няма нищо общо с първия, четете  тук . Възможността частни фирми да пазят урбанизирани територии беше уредена с новия ЗЧОД, който влезе в сила през март 2018 г.", "date": "2018.11.08", "title": "Замразяването на бонус на разследвани магистрати не противоречи на Конституцията"}
{"url": "https://www.dnevnik.bg/zelen/2018/11/08/3342141_brjuksel_dade_na_bulgariia_dva_meseca_da_otgovori_na/", "text": "Европейската комисия настоятелно призовава България да изпълни изцяло решението на Съда на ЕС от 5 април 2017 г. Съдът установи, че България е нарушила задълженията си според Директивата за качеството на въздуха, като не спазва изискванията за пределно допустимите концентрации на ФПЧ10 в атмосферния въздух и за свеждане до минимум на продължителността на периода на превишаване на стойностите. Макар да отбелязва, че е постигнат известен напредък, комисията е обезпокоена от бавния темп на промените и от липсата на координиран подход между органите за опазване на околната среда и другите органи на национално и местно равнище. България е приела мерки, свързани с движението по пътищата, а именно изменение на разпоредбите за движение по пътищата, включително за контрола на отпадъците от излезли от употреба превозни средства и техническите прегледи. Въпреки че това е стъпка в правилната посока, други мерки, които могат да допринесат за подобряване на качеството на въздуха, например нови изисквания за съдържанието на сяра и пепел във въглищата и брикетите, използвани за битово отопление, все още са на етап планиране. Ако България не предприеме необходимите действия и случаят отново бъде отнесен до Съда на ЕС, могат да бъдат наложени финансови санкции. България разполага с два месеца, за да отговори. \"За да имаме по-чист въздух е необходим политически консенсус и воля за предприемане на непопулярни мерки. Конкретни резултати могат да бъдат постигнати само със съвместни действия на всички институции на национално и местно ниво. Общините са тези, които имат задължението за постигане на нормите за качество на атмосферния въздух, но голяма част от тях все още не припознават този проблем. От ключово значение е той да се припознае и като национален\", заяви от своя страна министърът на околната среда и водите Нено Димов, цитиран от ведомството. Качество на въздуха Комисията призовава България и Чехия да приведат своето законодателство за качеството на въздуха в съответствие с европейските правила. Двете държави имат пропуски във въвеждането на няколко разпоредби на директивата в своето законодателство, като някои важни принципни разпоредби не са отразени правилно в националното право. Според законодателството на ЕС държавите членки са длъжни да предприемат подходящи мерки за свеждане до минимум на продължителността на периодите на превишаване на допустимите стойности. Комисията изразява загриженост за формулировката в законодателство на България, която не отговаря на това изискване. На България и Чешката република се изпращат официални уведомителни писма с двумесечен срок за отговор. Ако държавите не отговорят, комисията може да реши да изпрати мотивирано становище.", "date": "2018.11.08", "title": "Брюксел даде на България два месеца да отговори на исканията му за качеството на въздуха"}
{"url": "https://www.dnevnik.bg/sport/2018/11/08/3342149_ronaldo_podarihme_pobedata_na_junaited_a_triabvashe_s/", "text": "Нападателят на \"Ювентус\" Кристиано Роналдо смята, че бившият му клуб \"Манчестър юнайтед\" с нищо не е заслужил победата в мача между двата отбора. Англичаните  спечелиха с 2:1 в Торино след късен обрат  в срещата в Шампионската лига. \"Доминирахме през целия мач, имахме повече възможности за отбелязване на гол и няколко пъти можехме да приключим всичко\", заяви португалецът. \"Манчестър\" не направи нищо, с което да заслужи победата. Това дори не беше късмет, защото сам си ковеш късмета. Това просто беше нашият подарък за тях\", добави петкратният носител на \"Златната топка\". Роналдо прекъсна суша от 453 минути в Шампионската лига, в които отправи 20 удара, и вкара първия си гол за \"Ювентус\" в надпреварата. С красиво попадение той даде преднина на \"бианконерите\" в 65-ата минута. \"Не бях осъзнал, че голът е фантастичен, докато не видях повторението. Бях щастлив за гола, но и разочарован, защото трябваше да спечелим мача с лекота с три или четири гола\", каза Роналдо. \"Ювентус\" остава начело с девет точки, но \"Юнайтед\" се доближи на две.", "date": "2018.11.08", "title": "Роналдо: Подарихме победата на \"Юнайтед\", а трябваше с лекота да спечелим с разлика"}
{"url": "https://www.dnevnik.bg/evropa/2018/11/08/3342155_evrokomisiiata_predupredi_bulgariia_da_spazva/", "text": "Европейската комисия реши да изпрати официално уведомително писмо на България заради неправилното прилагане на законодателството на ЕС в областта на убежището. Комисията е установила, че недостатъците в българската система за предоставяне на убежище и свързаните с нея помощни услуги са в нарушение на разпоредбите на Директивата за процедурите за убежище, Директивата относно условията на приемане и Хартата на основните права. Опасенията са за настаняването и законното представителство на непридружени ненавършили пълнолетие лица; правилното идентифициране и подпомагане на уязвими кандидати за убежище; предоставянето на подходяща правна помощ; задържането на кандидати за убежище и защитните мерки в рамките на процедурата по задържане. Ако България не предприеме действия в рамките на следващите два месеца, комисията може да ѝ изпрати мотивирано становище по този въпрос.", "date": "2018.11.08", "title": "Еврокомисията предупреди България да спазва правилата за предоставяне на убежище"}
{"url": "https://www.dnevnik.bg/evropa/2018/11/08/3342139_evrokomisiiata_predupredi_bulgariia_che_izostava_s_3/", "text": "Европейската комисия предупреди днес България, че изостава с повече от 3 години от крайния срок, в който е трябвало да информира как е пригодила националното законодателство към  директива на ЕС от 2014 г.  за временната забрана (замразяване) и конфискацията на средствата и облагите от престъпна дейност в ЕС. Става дума за т.нар. мотивирано становище, което е втората от мерките срещу държави нарушителки, ако властите в София не изпратят адекватен отговор до два месеца, България би трябвало да бъде изправена пред Съда на Европейския съюз. Същата мярка е предприета днес и срещу Румъния. В съобщението от Брюксел се посочва, че директивата установява минималните правила за обезпечаването на имущество с оглед на евентуална последваща конфискация и за конфискацията на имущество при наказателни дела. Благодарение на действащите разпоредби на ЕС това улеснява националните органи при конфискуването и възстановяването на средствата и облагите от престъпна дейност в ЕС. \"Съгласно законодателството на ЕС под \"облаги\" се има предвид всяка икономическа изгода, придобита пряко или косвено в резултат на престъпна дейност, а под \"средства\" — всяка собственост, използвана или предназначена за използване за извършване на престъпна дейност. Замразяването и конфискацията на собственост, придобита чрез престъпна дейност, лишават престъпниците от техните незаконно придобити активи. Това е много важно средство за борба с организираната престъпност. То е и начин да се прекрати изпирането на облаги от престъпна дейност и реинвестирането им в законни или незаконни бизнес дейности.\" Страните - членки на ЕС, са имали краен сорк до 4 октомври 2015 г. да преведат директивата в националното си законодателство, но и до днес от София и Букурещ не е получено уведомление до Комисията за национални мерки за прилагане. В документа се казва, например: \"Разширената конфискация (бел.ред - конфискация не само на имуществото, свързано с конкретно престъпление, но и на друго имущество, за което съдът постанови, че представлява облага от други престъпления) следва да бъде възможна, когато съдът е установил по удовлетворителен начин, че въпросното имущество е придобито чрез престъпно поведение. Това не означава, че трябва да се установи, че въпросното имущество е придобито чрез престъпно поведение. Държавите членки могат да предвидят например, че би било достатъчно съдът да разгледа баланса между вероятностите или да направи разумно предположение, че е в значителна степен по-вероятно въпросното имущество да е било придобито чрез престъпно поведение, отколкото чрез други дейности. В този контекст съдът трябва да разгледа конкретните обстоятелства по случая, включително фактите и наличните доказателства, въз основа на които би могло да се постанови решение за разширена конфискация. Фактът, че имуществото на лицето е несъразмерно спрямо законните му доходи, би могъл да бъде сред фактите, които дават основание на съда да направи извода, че имуществото е придобито чрез престъпно поведение.\" \"Все по-наложително да се предвиди конфискация на имущество, прехвърлено на трети лица или придобито от тях. Придобиване от трето лице е налице в ситуации, когато например третото лице придобива пряко или косвено, например чрез посредник, имущество от заподозряно лице или обвиняем, включително когато престъплението е извършено от тяхно име или в тяхна полза и когато обвиняемият не притежава имущество, което може да бъде конфискувано. Такава конфискация следва да бъде възможна най-малко в случаите, когато третите лица са знаели или е следвало да знаят, че целта на прехвърлянето или придобиването е да се избегне конфискация, въз основа на конкретни факти и обстоятелства, включително че прехвърлянето е извършено безплатно или срещу сума, която е значително по-ниска от пазарната стойност. Правилата за конфискация по отношение на трети лица се отнасят както за физическите, така и за юридическите лица.\"", "date": "2018.11.08", "title": "Еврокомисията предупреди България, че изостава с 3 години с мерки срещу облагите от престъпност"}
{"url": "https://www.dnevnik.bg/biznes/2018/11/08/3342096_ikonomicheski_rastej_v_bulgariia_ostava_nad_srednoto/", "text": "Европейската комисия понижи прогнозата си за растежа на българската икономика през тази година от 3.8%, колкото предвиждаше през пролетта, на 3.5%. Обяснението е в забавянето на износа. Прогнозата на Международния валутен фонд от октомври е растежът за годината да е 3.6%, каквото е очакването и на Министерството на финансите. В есенната прогноза на ЕС, разпространена днес, се отбелязва, че въпреки забавянето растежът на българската икономика остава значително над средния за ЕС - 2.1%. За 2019 г. се очаква ръстът на БВП да продължи със стабилните 3.7% (каквито са разчетите и на проектобюджета, изготвен от Министерството на финансите), а на следващата - с 3.6%. Брюксел очаква инфлацията през тази година да се ускори от 2%, колкото беше записано в пролетната прогноза, на 2.6% в резултат на повишените енергийни цени. За следващите две години прогнозата е за успокояване до стойности от 2% и 1.8% съответно. Устойчив растеж на фона на несигурност в еврозоната Нарастващата глобална несигурност, напрежението в международната търговия и по-високите цени на петрола ще имат отрицателен ефект върху растежа в Европа, прогнозира Еврокомисията. След няколко години на стабилен растеж на заетостта, перспективата за забавяне на подобренията на пазара на труда и за увеличаване на ограниченията по отношение на предлагането в някои държави членки би могла също да подсили това неблагоприятно въздействие. Очаква се растежът в еврозоната да намалее от най-високата си за период от 10 години стойност от 2.4 %, постигната през 2017 г., на 2.1 % през 2018 г., преди да падне допълнително на 1.9 % през 2019 г. и 1.7 % през 2020 г. Същото развитие се очаква и за ЕС-27 — прогнозите сочат, че растежът ще бъде 2.2 % през 2018 г., 2.0 % през 2019 г. и 1.9 % през 2020 г. \"Очаква се растеж на всички икономики в ЕС през тази и следващата година, което ще доведе до повече работни места. Въпреки това несигурността и рисковете, както външни, така и вътрешни, нарастват и започват да се отразяват неблагоприятно върху икономическата активност. Трябва да работим по-усилено за засилване на устойчивостта на нашите икономики. На ниво ЕС това означава по-нататъшно укрепване на нашия икономически и паричен съюз. На национално ниво е дори още по-важно да се изградят фискални резерви и да се намали дългът, като в същото време се гарантира, че ползите от растежа са осезаеми и за най-уязвимите членове на обществото,\" коментира зам.-председателят на Еврокомисията, отговарящ за еврото и социалния диалог, Валдис Домбровскис. Прогнозите са изготвени в контекста на голяма несигурност и съществуват много взаимосвързани рискове от влошаване на ситуацията. Реализирането на който и да е от тези рискове може да увеличи останалите и да засили тяхното въздействие, се казва в прессъобщението на комисията. Безработицата продължава да намалява Условията на пазара на труда продължават да се подобряват през първата половина на 2018 г., като ръстът на заетостта остана постоянен, дори когато икономическият растеж започна да се забавя. Според прогнозата създаването на работни места ще продължи да бъде подпомагано от икономическия растеж, както и от структурните реформи в някои от държавите. Очаква се безработицата в еврозоната да се понижи до 8.4 % през тази година, а след това до 7.9 % през 2019 г. и 7,5 % през 2020 г. Общо за ЕС показателят ще достигне 7.4 % в края на тази година, а през 2019 г. и 2020 г. ще намалее съответно до 7 % и 6.6 % - най-ниски нива от началото на века. Инфлация, стимулирана от цените на петрола Инфлацията в еврозоната се очаква да достигне 1.8 % през 2018 г. и 2019 г. и да спадне до 1.6 % през през 2020 г. Нарастването й се дължи на поскъпването на петрола. Възможно е силните положителни базови ефекти да продължат през първото тримесечие на следващата година, прогнозира Еврокомисията. Въпреки че същинската инфлация, която изключва цените на енергията и на непреработените храни, бе сравнително ниска досега през тази година, очаква се тя да се утвърди отново като основен двигател на общата инфлация през 2020 г. поради увеличението на заплатите на фона на затягането на пазарите на труда, е записано в прогнозата.  Равнищата на дълга намаляват  Според прогнозите дефицитът на консолидирания държавен бюджет в еврозоната ще продължи да намалява спрямо БВП тази година благодарение на по-ниските лихвени разходи. Очаква се намалението да спре следващата година за първи път от 2009 г. насам с превръщането на фискалната позиция в леко експанзионистична през 2019 г., преди тя да стане като цяло неутрална през 2020 г., се казва в прессъобщението на Еврокомисията. Прогнозите на Брюксел сочат, че дефицитът на консолидирания държавен бюджет на еврозоната ще нарасне от 0.6 % от БВП през 2018 г. на 0.8 % през 2019 г., след което ще намалее до 0.7 % от БВП през 2020 г. Дефицитът на консолидирания държавен бюджет на ЕС-27 ще нарасне от 0.6 % от БВП през 2018 г. на 0.8 % през 2019 г., след което ще намалее до 0.6 % от БВП през 2020 г. Като цяло се запазва тенденцията за значителни подобрения в сравнение с преди десет години, когато дефицитът през 2009 г. достигна върхова стойност от 6.2 % в еврозоната и 6.6 % в ЕС.", "date": "2018.11.08", "title": "Еврокомисията понижи прогнозата си за икономическия растеж на България"}
{"url": "https://www.dnevnik.bg/evropa/2018/11/08/3342173_bulgariia_prikriva_finansova_informaciia_zaiavi/", "text": "Европейската комисия за пръв път уведоми днес България, че продължава да поддържа по-широк от позволеното в ЕС кръг от лица, за които не изпраща автоматично информация на останалите страни членки. Данните трябва да са за това какви са техните финансови приходи, включително дивиденти, капиталови печалби и салда по сметки. Това е първата от три стъпки в наказателна процедура и ако до два месеца властите в София не предприемат коригиращи действия, еврокомисията може да премине към т.нар. мотивирано становище. След него обикновено се дават още два месеца, след което срещу България може да бъде повдигнат иск пред Съда на Европейския съюз. В текста на съобщението от Брюксел се казва, че България не прилага правилно  Директива на Съвета 2014/107/ЕС . Друго от нарушенията според еврокомисията е, че в страната се \"дава възможност на някои видове субекти, например партньорства, да избягват комплексна проверка и изключва някои анюитети от обхвата си\". Директивата засяга сферата на данъчното облагане и в нейния член 1 се казва, че \"автоматичен обмен на информация\" означава системно предоставяне на предварително определена информация относно местни лица на други държави членки, на съответната държава членка, на която са местни лица, без предварително отправено искане, на предварително определени, редовни интервали от време. По смисъла на член 8 понятието \"налична информация\" се отнася за информацията в данъчните регистри на предоставящата я държава членка, която е достъпна в съответствие с процедурите за събиране и обработване на информация в тази държава членка\".", "date": "2018.11.08", "title": "България прикрива финансова информация, заяви еврокомисията"}
{"url": "https://www.dnevnik.bg/gradska_sreda/2018/11/08/3342190_obshtinata_shte_otvori_telefonna_liniia_za_signali_za/", "text": "Жителите на София ще могат да подават сигнали за проблеми предизвикани от ремонта на ул. \"Граф Игнатиев\" на специална телефонна линия, каза днес пред журналисти Малина Едрева, председател на групата на ГЕРБ в общината. Сигнали за ремонта ще се приемат още на специален електроенен адрес и на страницата  \"Транспорт за София\" във \"Фейсбук\" . Ремонтът  започна на 7 май , като изпълнението му е постоянен повод за критики от гражданите. Телефонната линия и електронната поща ще работят до приключването на ремонта - по график до края на март. Дейностите създават и сериозни трудности на преминаващите пешеходци и бизнеса по улицата. Много от магазините, заведенията и други търговски обекти са затворени, като например загубите на  веригата аптеки \"Ремедиум\" са за милиони левове . За да потърси решение и начини за компенсация на бизнеса, от 18:00 часа утре в Столичната библиотека ще се проведе среща между собствениците и представители на общината, посочи още Едрева.", "date": "2018.11.08", "title": "Общината ще отвори телефонна линия за сигнали за ремонта на \"Граф Игнатиев\""}
{"url": "https://www.dnevnik.bg/evropa/evropeiski_parlament/2018/11/08/3342175_enp_izbra_manfred_veber_da_se_sustezava_za_posta_na/", "text": "Европейската народна партия (ЕНП) избра германеца Манфред Вебер за свой водещ кандидат за изборите за европарламент през 2019 година. При гласуването 46-годишният баварец е получил 79.2% от гласовете на делегатите на ЕНП. Съперникът му, бившият финландски премиер Александър Стуб, е получил 20%. Повече от 700 делегати от най-голямата партия в Европейския парламент трябваше да изберат днес нейния водещ кандидат (\"шпиценкандидат\", от немската дума Spitzenkandidat) за евроизборите догодина. Ако ЕНП спечели най-голям брой гласове на изборите през май, именно  водещият кандидат  може да наследи Жан-Клод Юнкер на поста председател на Европейската комисия. Победата на германеца Вебер, който имаше подкрепата на лидерите на ЕНП, включително на нейния президент Жозеф Дол,  се смяташе за почти сигурна . Той е ръководител на групата на ЕНП в европарламента. Вебер e добър познавач на европейските институции, но няма никакъв управленски опит. Той определи като свои приоритети затягането на контрола по външните европейски граници срещу нелегалната миграция и изграждането на по-силна европейска отбранителна и външна политика, основана на гласуване с мнозинство сред държавите членки, а не на взимане на решения с единодушие. По време на среща с Вебер вчера Цветан Цветанов и кметове от ГЕРБ декларираха подкрепата на българската делегация към кандидатурата му за председател на следващата Европейска комисия. Според социологическите проучвания ЕНП ще спечели най-много места на парламентарните избори догодина (219 от общо 705). Но на фона на намаляващото й влияние във Франция и Испания, възхода на крайнодесните партии в Европа и популистите сред редиците й в Унгария най-голямата политическа сила в Европа е изправена пред обвинения, че представлява една остаряла политика. Процесът с водещия кандидат бе използван за пръв път при избора на Жан-Клод Юнкер. Според Лисабонския договор избора на председател на еврокомисията трябва да отразява резултатите от вота за Европейски парламент. Според парламента постът трябва да бъде зает от водещия кандидат на политическата група, спечелила най-много места на евроизборите. Крайното решение обаче зависи от държавните и правителствени ръководители на ЕС. Те не са съвсем съгласни с новата процедура и се договориха, че няма автоматично да назначат избрания от парламента или някой, който изобщо е бил водещ кандидат на политическа група, а това може да доведе до сериозен спор, отбелязва Би Би Си. Най-сериозният съперник на Вебер за председателското място вероятно ще бъде  Франс Тимерманс , водещият кандидат на Партията на европейските социалисти. \"Ние градим мостове, нека използваме тази движеща сила. След това ще спечелим през май 2019 г.\", заяви Вебер пред делегатите, подражавайки на езика и предпазливия компромисен стил на германския канцлер Ангела Меркел.", "date": "2018.11.08", "title": "ЕНП избра Манфред Вебер да се състезава за поста на Юнкер"}
{"url": "https://www.dnevnik.bg/evropa/2018/11/08/3341641_boikotut_na_referenduma_v_rumuniia_e_bil_znak_che/", "text": "Референдумът срещу еднополовите бракове в Румъния определено не е нещо, което идва от обикновените хора в румънското гражданско общество. Видяхме движение на сили, на непрозрачни организации в Източна Европа, в Словакия, Хърватия и Румъния, фокусиращи се върху това да съберат обществена и политическа подкрепа срещу ЛГБТ хората и да ги превърнат в изкупителна жертва за няколко въпроса, опитвайки се да направят целия обществен дневен ред по-консервативен. Това заяви по време на международната конференция \"Признаване на правата на еднополови двойки, сключили брак или съжителство в ЕС\" Теодора Йон-Ротару, програмен координатор на организация Accept. Изказването й бе по повод провалилия се в Румъния  референдум, който целеше  да промени конституцията на страната, така че бракът да бъде само между мъж и жена. Нейната организация започва да се бори за правата на ЛГБТ хората преди 22 години. По думите й е много важно, че огромно мнозинство от румънците казаха, че не са заинтересовани от тази тема. С този бойкот те заявиха, че не искат да изключват ЛГБТ хората от обществото и те да бъдат граждани втора ръка, подчерта Йон-Ротару пред \"Дневник\". Тя разказа, че ЛГБТ общността в Румъния среща ежедневно същите трудности, както и тази в България. Говорим за дискриминация на работното място, пълна липса на семейни права, въпроси, свързани с наследяването, еднополовите партньори не могат да се наследяват взаимно, не се смятат за членове на семейството при посещения в болницата и други. Всички тези права са много важни, защото означават, че твоята стойност като човешко същество, твоята стойност като гражданин е призната от правителството, допълни Йон-Ротару. Скоро след проваления референдум управляващата партия в Румъния заяви, че възнамерява да въведе законодателство, с което да легализира гражданските съюзи. Надяваме се, че румънският парламент ще приеме  гражданското партньорство . Винаги е трудно да се говори с депутати, които имат предразсъдъци, посочи Йон-Ротару. За ситуацията на Балканите тя коментира, че \"това, което се опитваме да постигнем само за няколко години, някои страни са постигнали за десетилетия\", но отбеляза, че на тяхна страна са институции за човешките права, както и решения на Съда на ЕС. Много е важно, че в България и навсякъде на Балканите хората разбират, че не можем да имаме върховенство на закона, не можем да имаме демокрация, не можем да имаме свобода, докато всички не са еднакво свободни, допълни Йон-Ротару. Вярващи, но с различна сексуална организация Монин Грифит, изпълнителен директор на организацията Belong To, разказа за кампанията преди през 2015 г. Ирландия да стане първата страна, одобрила след национален референдум еднополовите бракове. През 80-те и 90-те години Ирландия беше една много по-различна държава от това, което виждате сега по телевизията, отбеляза Грифит. По думите й много трудна е била борбата с римокатолическата църква и със стереотипите в мненията на хората. Постепенно е била постигната промяна във възгледите – че хората може да са едновременно вярващи и да имат различна сексуална ориентация. Много ирландци живееха в чужбина и видяха какъв може да бъде животът в други държави. Бяхме много монокултурна държава, консервативна, католическа държава, посочи Грифит. Когато икономиката започна да с развива, много хора се върнаха в Ирландия, отворихме се към света, започнахме да обясняваме на ирландците как се чувстваме, кои сме ние и през 1996 г. постигнахме големи успехи. Искахме равноправие и нашите връзки като индивиди да бъдат признати като равноправни и да имаме същите права и защити като другите двойки, разказа още Грифит. Били са проведени кампании, изследвания, за да бъдат разбрани страховете на хората и какви са стереотипите спрямо ЛГБТ общността. В самата общност е имало хора, които са казвали проблемът да не се повдига, за да не стане по-лошо. Понякога получавахме негативна обратна връзка, но много често получавахме много добри отзиви. Има много затворени общности в малки населени места в Ирландия и беше много важно да има хора, които да говорят открито в своята общност и да бъдат част от нея, допълни Грифит. През последните години на кампанията е била получена и политическа подкрепа от основните политически партии, което е било изключително трудно. Проведохме много работа за мобилизиране на съюзници. В Ирландия не беше прието да се говори така открито, отбеляза тя. Правихме съюзи, намирахме приятели, изграждахме взаимно доверие, така че когато се проведе референдума, те мобилизираха поддръжниците си, за да ни подкрепят. Събирахме и финансови средства. През 2011 г. се проведоха местни избори и тогава много от кандидатите, за които ние лобирахме, спечелиха места в парламента, така че имахме много приятели в парламента и правителството се съгласи да обсъди въпроса за равенството в брака, допълни тя. По думите й е много важно хората да разберат, че става дума не за църковен, а за граждански брак, за защитата на семейството, за да има справедливост, равноправие. Говорихме с религиозни организации, че можем да сме религиозни и да искаме граждански еднополов брак, а не да искаме от църквата да приема това и да има църковен брак, подчерта още Грифит. \"Шампионът\" Малта и еднополовите бракове Габриела Кайеха, която се занимава с обществени кампании, обучение, повишаване на осведомеността и подкрепа за ЛГБТ общността от 2003 г., отбеляза, че Малта е страната с най-висок процент на приемане на ЛГБТ хората. Изключителното в този случай е подкрепата на правителството за утвърждаването на равенството им. През 2001 г. е започнало реално движението на ЛГБТ общността. Тогава имаше само малка група от хора, които чувстваха, че трябва да се направи нещо, не разбираха изцяло проблема, но усетиха, че е време да се направи нещо, разказа Кайеха. Сега имаме много добре развито ЛГБТ движение и силен глас в обществото по отношение на правителството, както и благоприятна обстановка. Лейбъристката партия пое няколко инициативи, които показаха, че са готови да продължат в тази посока и една от тях беше да разрешат еднополовите бракове, допълни тя, като подчерта бързината на промените. Сега не само неправителствните организации се занимават с това, но вървим и ръка за ръка с правителството. От 2003 г. получихме и финансиране от правителството. Постепенно започна да се случва и приемствеността от обществото. Невинаги хората разбират разликата между транс, бисексуални, гейове, но знаят, че трябва да има разнообразие, което трябва да бъде ценено, посочи Кайеха. Най-важната стратегия по думите й е била видимостта в медиите. Били са нужни доста години, за да се стигне до законодателни промени. Част от тази видимост е донесла промяна в съзнанието, като първо се е говорело за човешки истории, а после и за човешки права. Имало е все пак колебание да се свържат еднополовите бракове с деца заради страх от негативни реакции. В началото думата \"гей\" дори не се казваше. Изискваше се определено време тази терминология да стане част от езика ни, отбеляза Кайеха. Една от стратегиите, които използваме, тъй като осиновяването и родителството беше щекотлива тема, бе да накараме семейства с деца от ЛГБТ обществото да се срещнат с политици и да говорят с тях. Това не премахна опозицията, но можехме да изкажем проблемите си пред политиците, обясни тя. Като предизвикателства тя посочи липсата на политическа воля в началото, религиозната опозиция, не толкова силна, колкото във Франция, например, публичните диспути, както и това, че понякога бързите промени също са предизвикателни. Стъпките на Чехия  За случая на Чехия говори Лукаш Хоупт. В страната е разрешено регистрираното партньорство, а сега предстои първото четене (от общо три) на новия закон, който ще разреши брачното равенство за еднополовите двойки. Основната дейност на Хоупт е да организира срещи с хора, които да напишат писма до депутатите, за да ги убедят да подкрепят предложението. Той е ръководител на кампанията It Is Fair към местното звено на Зелената партия в Прага. Като част от коалиция от шест неправителствени организации, наречена \"Коалиция за брак\", той настоява, че еднополовите двойки трябва да имат правото да сключват нормален граждански брак, защото \"регистрацията е за коли, но не за хора\". Любовта е едно нещо и не трябва да има регистрация за едни и брак за други, настоя Хоупт. За кампанията той разказа, че е започнала с разговори с политици, с депутати, желаещи да я подкрепят, с привличане на лобисти, които да повдигат тази тема, но отбеляза, че в долната камара това не се обсъжда. Хоупт подчерта разликите между брака и регистрираното партньорство. При второто няма обща собственост, няма право на пенсия, не може да осиновява дете на другия партньор и ако партньорите се разделят, реално няма никакви права и задължения в тази връзка. По думите му 65 до 75 процента от чехите са съгласни да има еднополови бракове и макар не всички ЛГБТ двойки искат да имат бракове, но 86% го желаят. Ние видяхме типичните хора, които са против това – много често по-възрастни хора, обикновено мъже, които имат мнозинство в долната камара на чешкия парламент, допълни Хоупт.", "date": "2018.11.08", "title": "Бойкотът на референдума в Румъния е бил знак, че обществото не иска ЛГБТ да са хора втора ръка"}
{"url": "https://www.dnevnik.bg/razvlechenie/2018/11/08/3342061_niakolko_hiliadi_zriteli_vuv_velikobritaniia_vse_oshte/", "text": "Повече от 7000 души продължават да гледат телевизия на черно-бели приемници, въпреки че цветното предаване на Острова е започнало преди повече от половин век, пише Би Би Си. Най-много лицензи за черно-бяла телевизия (1768) са издадени в Лондон, следват Уест Мидландс с 431 и Големия Манчестър с 390. Днес общо 7161 души във Великобритания все още не са преминали на цветни телевизионни приемници, а цветното предаване в Обединеното кралство е започнало през 1967 г. с излъчването от Би Би Си 2 на турнира по тенис \"Уимбълдън\" през същата година. Оттогава издаваните лицензи за черно-бяла телевизия не спират да намаляват. През 2000 г. те са едва 212 хил., три години по-късно са се понижили до 93 хил., а през 2010 г. са спаднали под 10 хил. Говорителят на организацията, отговаряща за телевизионните лицензи във Великобритания, коментира, че независимо дали зрителят гледа на 50-годишен черно-бял телевизор, на цветен приемник или на таблет, той е длъжен да плати лиценз. Същото важи и за хората, които искат да свалят или да гледат програми на Би Би Си на техния \"ай плеър\". През последния месец организацията сподели, че само за последната година 26 хил. млади хора на възраст между 18 и 25 години са били заловени да гледат телевизия или плеъра на Би Би Си, без да са платили лиценза си. В същото време 92% от младите хора знаят, че за да гледат техните любими програми, се нуждаят от лиценз. Лицензът за черно-бяло предаване има едно голямо предимство пред цветния си еквивалент - цената му е една трета (50 паунда) от тази на цветното предаване, която е 150 паунда. Същевременно никой не проверява домакинствата, които твърдят, че гледат черно-бяла телевизия. Институцията разчита изцяло на взаимното доверие. Историкът на технологията на телевизията и на радиото Джефри Борински твърди, че колекционери като него притежават много черно-бели телевизори. \"На кого са му притрябвали всички тези нови и модни телевизори, сателитни чинии и екрани, които са по-големи от стаята ти, когато можеш да имаш превъзходните черно-бели телевизори?\", пита той. \"Преди 30 години човек още можеше да си купи черно-бели телевизори, особено малки и портативни, за неголямата цена от 50 паунда и е интересно, че някои хора още ги ползват.\" Днес няма как човек да си купи нов черно-бял телевизор. Остава обаче вариантът да си намери такъв втора ръка в сайтове като eBay.", "date": "2018.11.08", "title": "Няколко хиляди зрители във Великобритания все още ползват черно-бели телевизори"}
{"url": "https://www.dnevnik.bg/biznes/2018/11/08/3342306_depozitite_na_domakinstvata_se_uvelichiha_sus_73_za/", "text": "Към края на септември 2018 г. домакинствата са държали на депозит в банка общо 49.817 млрд. лв., със 7.3% по-голяма сума спрямо същия месец на миналата година, съобщи БНБ. През юни увеличението на размера на депозитите на домакинствата беше със 7 на сто годишно. Спрямо предходното тримесечие увеличението на депозираната сума е с 1.6%. Депозитите на бизнеса възлизат към края на септември на 23.853 млрд. лв., с 13% повече, отколкото година по-рано и с 5.3% спрямо края на предходното тримесечие. Така общо депозитите в банките са за 73.670 млрд. лв. Увеличението спрямо година по-рано е с 9.1%, а спрямо второто тримесечие - с 2.8%. Кредитите на бизнеса и домакинствата нарастват за година с 6.2% до 54.178 млрд. лв. Сумата на фирмените кредити е 32.759 млрд. лв., с 4% по-голяма, отколкото преди година. Кредитите, изтеглени от домакинствата се увеличават с 9.7% до 21.419 млрд. лв.", "date": "2018.11.08", "title": "Депозитите на домакинствата се увеличиха със 7.3% за година"}
{"url": "https://www.dnevnik.bg/sport/2018/11/08/3342333_cheferin_e_edinstven_kandidat_za_prezidentskite_izbori/", "text": "Президентът на УЕФА Александър Чеферин се насочва към нов четиригодишен мандат. Словенецът е единственият кандидат за предстоящите избори, обяви организацията. Те ще се проведат по време на конгреса в Рим на 7 февруари. Тогава ще бъдат избрани и другите хора на ключови позиции. Унгарецът Сандор Ксаний е единственият кандидат за вицепрезидент на ФИФА от квотата на Европа и следва да бъде преизбран на поста. Българският футболен съюз (БФС)  обяви подкрепата си за Чеферин в края на август . Словенецът застана начело на европейския футбол през 2016 г. Тогава той победи холандеца Михаел ван Прааг. Преди това УЕФА се управляваше от Мишел Платини, който обаче беше наказан с изваждане от футбола от етичната комисия на ФИФА.", "date": "2018.11.08", "title": "Чеферин е единственият кандидат за президент на УЕФА"}
{"url": "https://www.dnevnik.bg/zelen/2018/11/08/3342237_s_shekspirov_debat_mnozinstvoto_v_obshtinskiia_suvet_v/", "text": "Общинските съветници от ГЕРБ, заедно с групата на \"Обединени патриоти\" и част от Реформаторския блок отхвърлиха  искането за провеждане на референдум  за това дали дали в ТЕЦ \"София\" да бъде изградена инсталация за изгаряне на преработен отпадък, за което общината да похарчи 157 млн. евро, от които 67 млн. евро кредит. Проектът на общината предвижда в ТЕЦ \"София\" ще бъде изграден инсинератор - инсталация, в която се изгаря РДФ горивото - продукт, получен при преработването на отпадъците в заводите край село Яна и Горни Богров. Горивото ще се използва от Топлофикация София вместо газ, с което  дружеството ще спестява между 12 и 15 млн. лева  годишно и ще доставя топлоенергия на 30 хил. домакинства. Искането за референдум се внася от 15 съветници от \"Политическа група 5\", БСП, ДСБ, \"Нормална държава\". След края на гласуването те казаха, че ще обжалват решението на общинския съвет в съда, а от БСП заявиха, че ще инициират събиране на подписи от граждани с ново искане за референдум на същата тема. Мнозинството отхвърли искането с мотив за незаконосъобразност на въпросите. Лорита Радева (ГЕРБ) се позова на мнението на трима юристи, чийто имена не сподели, според които въпросът дали общината да вземе кредит касае бюджета, което не се допуска от Закона за прякото участие на гражданите в управлението. На противоположното мнение бе Милка Христова (БСП), която пък е юрист. Според нея този аргумент не е валиден, защото кредитът няма отношение към бюджета за 2018 г., а този за 2019 г. все още не е изготвен и тези пари не са включени в него. Дебатът по въпроса продължи над 3 часа, като съветниците се обвиняваха в популизъм, лобизъм, \"заиграване със страховете на хората\" и спорове до колко жителите на София са запознати с технологията, която се обсъжда. Лидерът на групата на БСП Калоян Паргов определи дебата като \"Шекспиров\", защото основният спор е \"Да бъде или да не бъде\" (т.е. да се проведе референдум или не - бел. авт.). Борислав Бориславов (СДС) предложи съветниците да излязат пред общината и да попитат гражданите дали знаят какво е \"РДФ гориво\". \"Ако 10 кажат, че знаят и обяснят, аз ще се върна и ще подкрепя референдума\", каза Бориславов. Именно липсата на информация за проекта е мотив на съветниците от \"Политическа група 5\" да искат референдума. Според тях това би бил шанс за провеждане на добра информационна кампания и да се постигне граждански консенсус по въпроса. По думите на независимия Прошко Прошков няма как \"гражданите да бъдат питани за всичко\", защото \"това не е управление\", особено когато темата изисква сериозна техническа подготовка. \"Няма как има консенсус\", посочи Прошков и отбеляза, че именно това е ролята на общинския съвет - да взема решенията. Лорита Радева за пореден път оспори мнението за липса на информация и, че решението в ТЕЦ София да се изгради инсинератор  е взето още преди 11 години  с откриването на Завода за преработване на боклук, който създава РДФ горивото. \"От тогава на всички софиянци ни е ясно, че това алтернативно гориво ще се изгаря в ТЕЦ София\", каза Радева. След като гласуваха Симеон Славчев (Политическа група 5) определи деня като \"Лош за българската демокрация\", но и каза, че има добра новина. \"С това решение е началото на потъването на ГЕРБ в София\", каза той. Според колегата му Иван Велков начинът, по който мнозинството наложи одобрението на проекта за инсинератора и отхвърли референдума показва за пореден път, че общинският съвет е \"инструмент за административно верифициране на глупави решения\". Накрая съветникът Антон Койчев каза пред журналисти, че той и колегите му от групата на СДС - Борислав Бориславов, Миглена Горанова и Радослав Абрашев, се разграничават от 3-мата им партньори от ДСБ в Реформаторския блок, защото са гласували заедно с БСП. \"Ние не сме против референдумите, но сме против БСП\", каза Койчев. Групата на СДС гласува против провеждане на допиването.", "date": "2018.11.08", "title": "С \"шекспиров дебат\" мнозинството в общинския съвет в София отхвърли искането за референдум"}
{"url": "https://www.dnevnik.bg/v_pamet/2018/11/08/3342343_pochina_kompozitorut_na_temata_ot_ljubovna_istoriia/", "text": "Френският композитор, музикант и носител на \"Оскар\" Франсис Ле почина на 86 години, съобщиха световните агенции. Той става известен най-вече с наградата си от Американската филмова академия за популярната музикална тема от филма \"Любовна история\" (Love Story) от 1970 г. на режисьора Артър Хилър с участието на Али Макгроу и Райън О'Нийл в главните роли. През 1971 г. Анди Уилямс издава песента \"(Where Do I Begin?) Love Story\" с музиката от филма и текст на Карл Сигман, която се превръща в хит сингъл и достига първите места в американските класации. Композиторът, акордеонист и пианист е роден в Ница, но през 50-те години се мести в Париж, където акомпанира на известната френска певица Едит Пиаф. През годините пише шансони за нея, но и за Жулиет Греко, Ела Фицджералд, Джони Холидей, Нана Мускури и Франк Синатра. Ле пише и музиката към филма от 1966 г. \"Един мъж и една жена\" на Клод Льолюш. Част от неговия драматичен саундтрак Би Би Си след това използва използва в поредицата си \"Панорама\". Във връзка с новината за смъртта на Ле кметът на Ница Кристиан Естрози обяви, че ще поиска съгласие от семейството на композитора една от улиците на града да бъде кръстена на негово име.", "date": "2018.11.08", "title": "Почина композиторът на темата от \"Любовна история\" Франсис Ле"}
{"url": "https://www.dnevnik.bg/biznes/2018/11/08/3342367_s_promeni_v_zakona_deputatite_dadoha_poveche/", "text": "Българската народна банка (БНБ) да бъде независима не само от органите и институциите в страната, но и от службите на Европейския съюз и правителствата на други държави членки. Такава промяна записаха депутатите, които приеха днес на първо четене промени в Закона за БНБ, предложени от правителството. Измененията в закона се налагат от препоръки на Европейската комисия и Европейската централна банка, според които разпоредбите в сега действащия закон не отговарят в пълна степен на договора на ЕС, регламентиращи независимостта на централните банки. С одобрените от депутатите по принцип текстове се забранява БНБ да предоставя кредити и гаранции под каквато и да е форма, включително чрез придобиване на дългови инструменти, на Министерския съвет, на общините, на други държавни общински институции, организации и предприятия. Освен това тя няма да може да финансира и институциите, органите, службите и агенциите на Европейския съюз. Измененията в закона за част от подготовката на България за присъединяване към валутния механизъм ERM II, наричан още \"чакалнята на еврозоната\" и към банковия съюз. за установяване на тясно сътрудничество в рамките на Единния надзорен механизъм, присъединяване към чакалнята на еврозоната и банковия съюз. ", "date": "2018.11.08", "title": "С промени в закона депутатите дадоха повече независимост на БНБ"}
{"url": "https://www.dnevnik.bg/video/2018/11/08/3342331_video_donesi_kafe_stani_izvesten_-_kak_universitetska/", "text": "Рекламен клип, в който шефът на Студентската телевизия \"Алма матер\" призовава младежите да кандидатстват за работа, за да станат известни, събра над 17 хил. гледания във \"Фейсбук\" и множество критични коментари заради стила и посланието си.", "date": "2018.11.08", "title": "Видео: Донеси кафе, стани известен - как университетска телевизия търси журналисти"}
{"url": "https://www.dnevnik.bg/sport/2018/11/08/3341907_vasil_levski_moje_da_bude_prigoden_za_svetovnoto_po/", "text": "Държавата може да вдъхне нов живот на националния стадион \"Васил Левски\" и да го модернизира с идеята съоръжението да бъде включено в кандидатурата за световното по футбол през 2030 г. Това каза министърът на спорта Красен Кралев, като заяви, че необходимата инвестиция би била около 30 милиона лева. \"Националният стадион с едни средства от порядъка на 30 милиона (лева) може да бъде приведен във вид - да се покрие изцяло, да се премахне лекоатлетическата писта, да остане само трева, така че да отговаря на стандартите за световно по футбол\", каза Кралев в сутрешния блок на Би Ти Ви. \"Обмисляме този национален стадион не да се изоставя, а да се направи футболен стадион. За леката атлетика започваме реконструкция на стадион \"Академик\". И заедно с \"Асикс арена\" там ще стане дом на леката атлетика. Така че съвсем спокойно националният стадион може да бъде второто съоръжение, което да бъде модернизирано и да се използва\". Успоредно с това той говори и за идеята за изграждането на нов стадион в София. Тя  беше възродена и силно обсъждана през септември от министър-председателя Бойко Борисов . Премиерът заяви, че държавата може да отпусне стотина милиона за \"кокетно стадионче\". След това  определи \"Васил Левски\" за ненужен , защото предизвиква задръствания и пречи на 2 милиона души в София. От думите на Кралев не се разбра ясно дали идеята е в София да има два стадиона, готови да посрещнат мачове от световното. Министърът обаче говори и за изграждането на нов стадион. \"Преди имахме планове да се направи нов национален стадион. Беше планирано да е до 30 хиляди, сега  само ще вдигнем малко капацитета до 40 хиляди , защото минималното изискване е за 40 хиляди души\", обясни Кралев. Преди дни  Борисов обяви, че България, Гърция, Румъния и Сърбия  ще кандидатстват за домакинство на световното по футбол през 2030 г. Кралев каза, че заради наличието на летища, магистрали и хотели ще е необходимо единствено да се изградят два или три стадиона. \"Ще използваме готови модели, които са направени от други държави в подобни ситуации, за да бъдем максимално ефективни. Инвестициите в тези два-три стадиона ще бъдат възстановени икономически при евентуален успех на кандидатурата\", посочи министърът. Той добави, че при неуспех ще има възможност за \"много интересни форуми и състезания, които да се провеждат на тези стадиони\". По думите му те ще бъдат стопанисвани от някой клубен отбор. \"Виждате, в Бургас няма добър стадион, в Пловдив няма добър стадион, а това са два от най-големите градове в България, които спокойно могат да бъдат собственици на едно от тези съоръжения.\" Кралев добави: \"Всяка инвестиция в спортно съоръжение си струва парите, защото става въпрос за здравето на българите, става въпрос за развитието на спорта\".", "date": "2018.11.08", "title": "\"Васил Левски\" може да бъде пригоден за световното по футбол срещу 30 млн. лева"}
{"url": "https://www.dnevnik.bg/sport/2018/11/08/3342399_beroe_e_uduljil_dogovora_na_aleksandur_tomash_do_2020_g/", "text": "Берое\" е подновил договора на треньора си Александър Томаш, съобщава \"Гонг\". Според информацията новото споразумение е до 2020 г. Подписването на договора е било потвърдено от изпълнителния директор на клуба от Стара Загора Илко Русев. В екипа на треньора остават помощниците му Константин Мирчев и Тодор Кючуков. Томаш застана начело на \"Берое\" през 2017 г. Тогава той пое поста след раздялата с Ферарио Спасов. Миналата година зелените завършиха четвърти в Първа лига. В момента отборът  е на същата позиция , като изостава с осем точки от \"Лудогорец\", на който гостува в неделя. Преди седмица  \"Берое\" загуби с дузпи от \"Ботев\" (Пловдив) и отпадна от турнира за Купата на България .", "date": "2018.11.08", "title": "\"Берое\" е удължил договора на Александър Томаш до 2020 г."}
{"url": "https://www.dnevnik.bg/bulgaria/2018/11/08/3342434_govoriteliat_na_glavniia_prokuror_obvineniiata_kum/", "text": "Проверките на  шестимата депутати,  на които днес главния прокурор поиска имунитета, са приключили в рамките на няколко дни разлика една от друга, затова са включени заедно в едно искане до парламента. Първи приключили проверките срещу д-р Георги Михайлов /БСП/ и на Борис Кърчев /ГЕРБ/, а два дни по-рано - срещу Елена Йончева и депутатите от \"Воля\". Целта била \"да не се залива Народното събрание всеки ден с искания за снемане на имунитет\", каза на извънреден брифинг говорителят на главния прокурор Румяна Арнаудова. Тя отрече действията на прокуратурата да са резултат от политически изказвания на депутатите. \"Обвиненията на прокуратурата не са следствие на изказвания или гласувания на народните представители, а са следствие на събрани доказателства и резултати от извършените проверки. Не мога да приема твърденията, че прокуратурата взема решения по политическите изказвания на депутатите.Всеки постъпил сигнал в прокуратурата се обработва по аналогичен начин,\". Така коментира Арнаудова изявления на разследваните депутати, но не изнесе допълнителна информация от събраните доказателства извън съобщението на прокуратурата.", "date": "2018.11.08", "title": "Говорителят на главния прокурор: Обвиненията към депутати са в резултат на проверки, не на изказвания"}
{"url": "https://www.dnevnik.bg/evropa/2018/11/08/3342461_tusk_otpravi_ostri_kritiki_kum_politicite/", "text": "Председателят на Европейския съвет и бивш премиер на Полша Доналд Туск отправи критики към политиците, противопоставящи се на европейските ценности или подкрепящи Русия и нейното ръководство. Той направи това изказване днес на  конгреса на Европейската народна партия (ЕНП)  в Хелзинки, предаде ТАСС. \"Никой няма право, поне не в нашето политическо семейство, да посяга на либералната демокрация и нейните основи\", каза Туск и добави: \"Позволете ми да ви кажа откровено: ако заставате срещу върховенството на закона и независимите съдилища - вие не сте християндемократ. Ако не ви харесват свободните медии, ако толерирате ксенофобията, хомофобията, национализма и антисемитизма - вие не сте християндемократ. Ако поставяте държавата или нацията срещу или над свободата и достойнството на отделната личност - вие не сте християндемократ\". Според Туск християндемократ не може да бъде също човек, който \"иска конфликт и разделение в глобален план и вътре в Европейския съюз\". След това той втвърди тона. \"Ако подкрепяте Путин и нападате Украйна, ако подкрепяте агресора и заставате срещу жертвата - вие не сте християндемократ\", отбеляза Туск. Председателят на Европейския съвет изрази опасения и от стремежа \"да се замени западния модел на либерална демокрация с източния модел на авторитарна демокрация\". По-рано днес Доналд Туск се срещна в Хелзинки с украинския президент Петро Порошенко. /БТА", "date": "2018.11.08", "title": "Туск отправи остри критики към политиците, подкрепящи Русия"}
{"url": "https://www.dnevnik.bg/sviat/2018/11/08/3341995_nedoljubvanata_ot_demokratite_nansi_pelosi_moje_da/", "text": "Вещ познавач на властовото задкулисие, Нанси Пелоси може отново да стане най-могъщата жена в американската политика, след като демократите превзеха Камарата на представителите, но ще се наложи да преговаря с ред свои съпартийци, приканващи за обновление. Защото водачът на мнозинството в долната камара на Конгреса е третият по ранг човек в държавата след президента и вицепрезидента. 78-годишната депутатка от Сан Франциско има вече опит на този пост, който заемаше от 2007 до 2010 г., вгорчавайки за Джордж Уокър Буш края на президентския му мандат. Ако стане отново \"уважаемата госпожа председател\", демократката обеща да превърне в ад живота на Доналд Тръмп, който й се обади във вторник вечерта, още преди да бъдат преброени всички бюлетини. \"Конгрес с демократично мнозинство ще разработи решения, които да ни сплотят, защото имаме доста разногласия помежду си\", заяви тя пред съмишленици във Вашингтон и обяви, че се \"възстановяват конституционните правомощия и контраправомощия\". При гласуване в Камарата по законопроекти на Белия дом Пелоси ще може като лидер на мнозинството да блокира републиканските текстове, било то за нова  данъчна реформа  или за градежа на  стена срещу мигрантите  по мексиканската граница. Нещо по-важно: шансовете за процедура за отстраняване на Тръмп от президентския пост силно нарастват, щом демократите ще могат да започват парламентарни разследвания на подозренията за сговор на предизборния му екип с Русия в президентската кампания от 2016 г. Пелоси заяви, че е против  процедурата за импийчмънт  - с мотива, че това само ще мобилизира привържениците на президента. Но тя може и да размисли, особено ако специалният прокурор Робърт Мюлър, водещ разследването, представи конкретни доказателства в подкрепа на обвиненията. Успехът на нейната партия впрочем не й гарантира връщане на върха - десетки кандидати на демократите заявиха преди вота, че ще й препречат пътя към този пост. Политиката е в кръвта й Причина за тези вътрешни несъгласия е разочарованието сред голяма част от електората. При допитване, данни от което бяха разпространени през август, към три четвърти от запитаните приканват демократите да си изберат друг водач в долната камара. Недолюбвана от някои хора в собствената си партия, тя е и \"черна овца\" в очите на републиканците начело с Доналд Тръмп, който редовно насъсква тълпите срещу нея. Пелоси \"слабо познава нещата около престъпността, границите и втората поправка\", гарантираща правото за носене на оръжие, написа президентът в \"Туитър\" през август. Други консерватори критикуват \"арогантността\" на тази съпруга на бизнесмен милионер, спадаща според тях към елита на либералите, откъснат от трудностите на средната класа. Вече трийсетина години Нанси Пелоси представлява в Камарата калифорнийския мегаполис Сан Франциско със силно прогресистки нагласи. Смятана за умерен политик в тази крепост на левицата, тя с гордост брани най-прогресистките ценности на Демократическата партия - защитата на  сексуалните малцинства ,  правото на аборт , битката срещу антимигрантската стена. Майка на пет деца и баба на девет внуци, тя е родена под името Нанси Д'Алесандро на 26 март 1940 г. в Балтимор, щата Мериленд, в италианско-американско католическо семейство с изявен интерес към политиката. Баща й и нейният брат са били кметове на Балтимор. Завършила вашингтонския \"Тринити колидж\", тя заживява впоследствие в Сан Франциско със съпруга си Франк Пелоси, който натрупва състояние във финансовия бизнес и търговията с недвижими имоти. Прави кариера в Демократическата партия, като изчаква децата й да пораснат и на 47-годишна възраст за пръв път получава място в Камарата. През 2003 г. оглавява малцинството на демократите там. Ловък тактик, тя опознава властовото задкулисие, ври и кипи в политическите борби. За да напреднеш в американския политически живот, трябва \"да носиш броня\", но и \"да носиш на удари\", казва Нанси Пелоси. Точно това ще й бъде необходимо, за да надвие съмненията на своя лагер и да стане опонент номер едно на Доналд Тръмп.", "date": "2018.11.08", "title": "Неодобряваната и от демократите Нанси Пелоси може да стане основен опонент на Тръмп"}
{"url": "https://www.dnevnik.bg/bulgaria/2018/11/08/3342445_ostavkite_v_bdj_sa_zaradi_nevuzmojnost_za_rabota_v/", "text": "До оставките на ръководството на холдинг БДЖ се е стигнало заради лоша комуникация, невъзможност за работа в екип и общуване през медиите, каза на извънредна пресконференция днес министърът на транспорта Росен Желязков. Тримата членове на съвета на директорите на БДЖ - неговият председател Велик Занчев, който е и зам.-министър на транспорта, главният изпълнителен директор Владимир Владимиров, както и Филип Алексиев  подадоха оставки снощи . Желязков намекна, че той е поискал оставките, като това не било оценка за качествата на всеки един от тримата, а реакция срещу невъзможността им да работят заедно. \"По-скоро това е моето разбиране за отговорността на целия борд на директорите. Има напрежение, което не искам да се пренася върху дъщерните дружества\", каза министърът. Росен Желязков обяви, че ще реши дали да приеме оставките през следващата седмица, като за момента нямал предвид друг екип. Той уточни, че на 24 октомври е назначил одит от звеното за вътрешен одит в \"Холдинг БДЖ\", както и в неговите дружества, сред които са \"БДЖ Пътнически превози\" и БДЖ Товарни превози\". Резултатите от него трябва да бъдат изготвени в срок от 40 дни. Росен Желязков изрази изненада, че на среща с него ръководството на \"Холдинг БДЖ\" и управителите на дружествата в него го уверили, че проблеми няма, освен известните с обществените поръчки за  ремонт на локомотиви  и  доставката на нови мотриси , а скоро след това в медиите се появил доклад от изпълнителния директор на холдинга Владимир Владимиров, в който се коментират такива. Според публикации на Offnews в доклада има твърдения за злоупотреби, сигнали за некачествени ремонти и други. Министърът обяви, че въпреки твърденията, че докладът е изпратен до него и до ДАНС, не е получен нито в министерството на транспорта, нито в агенцията за национална сигурност и той не го е виждал.", "date": "2018.11.08", "title": "Министър Желязков поискал оставките в БДЖ заради невъзможност за работа в екип"}
{"url": "https://www.dnevnik.bg/sviat/2018/11/08/3342486_gruckite_sveshtenici_veche_niama_da_sa_durjavni/", "text": "Гърция и влиятелната Гръцка православна църква постигнаха предварително споразумение за това около 10 000 свещеници и помощен персонал да не получават директно заплати от държавния бюджет, съобщи агенция \"Ройтерс\". Сделката може да проправи път за по-ясно разграничаване между църква и държава, отбеляза агенцията.  Гръцката православна църква  играе от векове водеща роля в обществения живот в Гърция и много гърци свързват националната си идентичност с религията, чийто статут е закрепен в конституцията. Съгласно споразумението, постигнато между премиера  Алексис Ципрас  и архиепископа на Атина и цяла Гърция Йероним, държавата ще отпуска ежегодна субсидия на специален църковен фонд. От него ще се плащат заплатите на свещениците, които вече няма да са със статут на държавни служители. Споразумението предвижда и уреждане на продължаващ от десетилетия спор за имущество между държавата и църквата, която е един от най-големите собственици на недвижимо имущество в Гърция. Това включва задължение за църквата да плаща поземлени данъци за имотите, които не са места за поклонение, посочи агенция \"Франс прес\". Кредиторите на Гърция от дълго време призовават правителството да продаде активи и да намали броя на служителите в публичния сектор. Според настоящата уредба заплатите на духовниците се плащат директно от държавния бюджет, както тези на чиновниците. Годишно те възлизат на около 200 милиона евро. Споразумението трябва да бъде одобрено от кабинета и синода, преди да бъде гласувано от парламента. Парламентът ще започне на 14 ноември дебат за реформа на конституцията. Сред ключовите точки, които ще бъдат обсъдени, е промяна на член трети, който урежда отношенията между църквата и държавата. / БТА", "date": "2018.11.08", "title": "Гръцките свещеници вече няма да са държавни служители, църквата ще плаща данъци"}
{"url": "https://www.dnevnik.bg/biznes/2018/11/08/3342515_markata_standart_media_otiva_na_turg/", "text": "Националната агенция за приходите (НАП) продава чрез търг марката \"Стандарт Медиа\", установи  \"Капитал\"  в сайта на приходната администрация. Първоначалната цена е 196.5 хил. лв. Справка в Патентното ведомство показва, че марката \"Стандарт Медиа\" е регистрирана през август 2012 г., а срокът, до който е валидна, е април 2021 г. Тя е регистрирана от \"Стандарт нюз\", акционерното дружество, което доскоро издаваше всекидневника \"Стандарт\". Миналата седмица изданието обяви, че занапред ще излиза на хартия само веднъж седмично. От НАП не коментират предприетите действия. Още по темата четете  тук. ", "date": "2018.11.08", "title": "Марката \"Стандарт Медиа\" отива на търг"}
{"url": "https://www.dnevnik.bg/video/2018/11/08/3338939_savanite_na_soma_pochitat_hiliadi_ubiti_v_purvata/", "text": "В малък парк в центъра на Лондон от днес до 18 ноември са положени 72 396 обвити в погребални савани малки \"тела\" на загиналите в Битката за Сома през Първата световна война, които са останали на бойните полета във Франция. Това е инсталация, която напомня за мъжете, паднали в може би най-кървавото сражение в историята на британската армия Офанзивата във Франция започва на 1 юли 1916 г. и продължава 140 дни до 18 ноември. За тези малко повече от четири месеца са убити, ранени или пленени повече от 1 милион души от двете страни. Само в първия ден британската армия губи над 57 000 души, от които 19 240 са убитите. Това прави 1 юли най-смъртоносният ден в британската военна история. Крайният резултат е преместване на фронта с по-малко от 15 км и макар да се твърди, че тази офанзива била стратегическа необходимост, кръвопролитието остава в историята като символ на безсмислието на войната. Идеята да почете загиналите британци идва на твореца Роб Хърд през 2013 г. Докато лежал в болницата след автомобилна катастрофа, той се опитал да изброи на глас имената на всички, загинали в първия ден. Естествено, не успял, защото останал без дъх някъде около 1500-то име. Тогава Хърд се замислил как може да се изобрази безумието на безстрастната статистика, зад която стои гибелта и страданието на съвсем конкретни хора. Така се ражда идеята за 30-сантиметрови човешки фигурки, обвити в погребални савани и положени в редици. Днес те са в парка \"Кралица Елизабет\" върху площ от 4000 кв. м. Изработването само на 19 240 \"тела\" от първия ден на сраженията му отнело 3 години. Всяка фигурка е обвита и саванът е зашит на ръка, като в полагането им днес участваха група войници. Работата е и своеобразно възпоменание за всеки един от загиналите мъже и хората в родината, засегнати от смъртта им. За да илюстрира травмата за близки и за цялото общество, екипът зад проекта дава на  специалния интернет сайт  пример с конкретен британски военен и изброява пряко и косвено засегнатите: жена му, неговите и нейните родители, трите им деца, братята и сестра му, снахите и зетьовете, както и 4-5 съседи. Така се оказва, че само убитите в първия ден при Сома са имали драматични последствия за близо 300 000 британци. Фигурките се продават, като приходите отиват за фондация на британската армия за поддържане на войнишките паметници и гробища.", "date": "2018.11.08", "title": "\"Саваните на Сома\" почита хиляди убити в Първата световна война (видео)"}
{"url": "https://www.dnevnik.bg/biznes/2018/11/08/3342543_petkova_se_pohvali_s_4-ma_kandidati_za_aec_belene/", "text": "Има интерес към АЕЦ \"Белене\". До момента има четири кандидати за инвеститор в проекта. Това обяви министърът на енергетиката Теменужка Цветкова в интервю за Би Ти Ви. Тя напомни, че по-рано днес  Черна гора прояви интерес  към участие в проекта с миноритарен дял.  Освен китайците и руснаците французите и корейци също проявяват интерес към централата, каза Петкова. По думите й финалният вариант за цената на \"Белене\" е до 10 милиарда евро и срок за изпълнение до 10 години. Идеята страните от Балканите да се включат в производството на ядрена енергия на площадката в Белене за пръв път  формулира премиерът Бойко Борисов .  На инвестиционен форум за Западните Балкани, който Европейската банка за възстановяване и развитие (ЕБВР) организира през февруари в Лондон, българският министър-председател разви тезата как с помощта на банката може да се финансира проектът като в балкански формат.", "date": "2018.11.08", "title": "Петкова се похвали с 4 кандидата за АЕЦ \"Белене\", чака още"}
{"url": "https://www.dnevnik.bg/razvlechenie/2018/11/08/3342517_rukopisi_na_scenariia_na_magyosnikut_ot_oz_shte_budat/", "text": "Колекция от версии на ръкописа на Магьосникът от Оз и други материали от филма от 1939 г. ще бъдат дадени на търг през декември тази година, а сумата, за която ще бъдат продадени, може да достигне до 1.2 млн. долара, съобщава \"Ройтерс\". Аукционери от Profiles in History в Лос Анджелис обявиха, че четири ръкописни варианта на сценария на филма, написани от Ноел Лангли, ще бъдат пуснати на търг. Лангли, който почина през 1980тг., е един от около дузината сценаристи, работили върху адаптацията на известната книга на Л. Франк Баум, която направи известна Джуди Гарланд и се превърна в една от вечните филмови класики. Първите три ръкописа на Лангли, датирани между 5 април и 14 май, 1938г. ще бъдат продадени заедно с четвърти ръкопис, написан от Флорънс Риърсън и Едгар Алън Уулф, както и още един ръкопис на Лангли, но от август, 1938 г. \"Това е най-важният сценарий в историята на Холивуд\", каза Брайън Чейнс от Profiles in History пред Ройтерс. На търг ще бъдат дадени още 16 снимки от специалните ефекти на продукцията, включително на известното торнадо, което пренася героинята от филма Дороти в магическата страна Оз. Архивът е пуснат за продан от частен колекционер, който го е купил преди години от известния колекционер Форест Дж. Акмън. Profiles in History оценяват бъдещия търг, който ще се проведе между 11 и 14 декември, на стойност между 800 хиляди и 1.2 млн. долара. Филмът \"Магьосникът от Оз\" получава едва две награди \"Оскар\", но с течението на времето се превръща в един от най-известните мюзикъли в холивудската история. ", "date": "2018.11.08", "title": "Различни версии на сценария на \"Магьосникът от Оз\" ще бъдат дадени на търг"}
{"url": "https://www.dnevnik.bg/politika/2018/11/08/3342488_sus_strog_i_kategorichen_nakazatelen_kodeks/", "text": "С 15 гласа \"за\" парламентарната комисия по правни въпроси прие единодушно промените в Наказателния кодекс за борба с домашното насилие на първо четене. Депутатите от всички парламентарни групи обявиха, че между двете четения трябва да се обмислят сериозно конкретните текстове и да се коригират някои от тях. Вносител на проекта е председателят на Народното събрание Цвета Караянчева, която обяви, че приема борбата с домашното насилие като лична кауза, и група народни представители. Помощ в изготвянето на текстовете е дошла от екипа на правосъдния министър Цецка Цачева. Още при отхвърлянето на Истанбулската конвенция,  гарантираща сериозни мерки за защита и подкрепа на жертвите на домашно насилие , управляващите заявиха, че ще въведат предвижданите в международния документ  реформи през българското законодателств о . На заседанието присъстваха представители на неправителствени организации. От техните думи се разбра, че един от проблемите при домашното насилие е, че не се изпълняват съдебните решения, уреждащи родителските права. Някои от присъстващите мъже казаха, че домашното насилие се пораждало, защото някои жени - на които най-често се присъждат родителските права, не давали на мъжете да видят децата си. Отговори им адвокат Елена Кръстева от \"Алианса за защита от насилие, основано на пола\", която обясни, че от нейната практика по дела за домашното насилие няма такива случаи. Тя заяви, че заради домашно насилие се стига до развод и уреждане на родителски права между бившите съпрузи. Кръстева допълни, че най-често домашното насилие започва докато майката е бременна и малко след това и едва след това се стига до раздяла. При представяне на законопроекта Караянчева заяви, че домашното насилие постоянно присъства във всекидневието и е във всички новини. Тя не изключи мъжете, които също стават жертва на насилие, но подчерта, че 1/4 от жените са пострадалите от този вид насилие, като подчерта, че има случаи, за които въобще не се разбира. Тя обясни, че превенцията не е само в обществените обсъждания на проблема, а в един \"строг и категоричен Наказателен кодекс\". Последното ще е ясен сигнал към жертвите, безучастните жертви и \"към извергите сред нас\", че никое насилие няма остане безнаказано, обясни председателят на парламента. По думите ѝ е повече от очевидно, че промените трябва се обсъдят по-бързо и да влязат в пленарна зала. Какво предвижда проектът четете  тук . Отбелязвайки че не е юрист, Караянчева заяви, че престъплението домашно насилие ще бъде трудно доказуемо, но ще става чрез свидетелски показания и съдебно-психологически експертизи. \"Няма да се установява лесно, но няма ли правна норма, няма как да се работи срещу това\", коментира тя. Тя призова \"в името на най-малко всяка четвърта жена в България да направим всичко възможно тези промени бързо да влязат в действие\". Правосъдният министър Цецка Цачева обяви, че началото на тези текстове е положено още през 2016 г. и че ръководеното от нея ведомство ги подкрепя. На заседанието не присъстваха представители на прокуратурата и Върховния касационен съд (ВКС), които бяха поканени, но те ще изразят своите писмени становища. Вътрешното министерство пък не е било поканено да вземе участие в дискусията. Николай Николов от Асоциация на бащите в България взе пръв думата от представителите на неправителствения сектор и заяви, че и двете говорещи преди него жени - Караянчева и Цачева, на няколко пъти са говорили за насилие \"над жени\", което било дискриминационно, защото мъжете били насилвани не по-малко. Имало много случай на заповеди за незабавна защита срещу жени ако майката е насилвала дете например. Според него законопроектът ще внесе \"пълен ужас в съдебната система\". Допълни, че повечето от делата за домашно насилие били фалшиви и ставало дума за уреждане на имуществени интереси или родителски права. Според него ако домашното насилие се преследва по общ ред, т.е. с разследване на полиция и прокуратура, а не както е сега - след частна тъжба на пострадалия, това ще забави процеса много. Реално жертвата няма да получи никаква защита, обясни той, а насилникът ще си излезе след 4 или 5 години от съдебната сага, без да бъде осъден, ползвайки трикове в законодателството. Николов призова към съсредоточаване в предпоставките, които пораждат домашно насилие, а това са, че няма орган, който да накара някого да изпълни съдебно решение за родителски права. Явор Виденов от \"В името на децата в България\" подкрепи Николов, че актовете на домашно насилие са заради неспазване на съдебните решения за определяне на родителските права. Според него трябва да се включи и друго престъпление - родителското отчуждаване. Защото по думите му ако родителите, на които са присъдени правата над децата, които в 90 % са майките, не спазват съдебното решение, нанасят психически травми на децата, отчуждавайки ги от другия родител. Освен това ги настройвали. Адвокат Йорданка Бекирска от \"Български адвокати за правата на човека\" се съгласи с твърдението, че не се изпълняват съдебните решения. Допълни обаче, че трябва да се намери механизъм, по който бързо да се установява неспазването. Тя заяви, че насилието, основано на пол, липсва в проекта, а то е по-широкият аспект, който трябва да бъде засегнат. Адвокат Елена Кръстева от \"Алианса за защита от насилие, основано на пола\" заяви, че подкрепя законопроекта, но подчерта, че това е само първата крачка към защитата от насилие, основано на пола. Според двете в Наказателния кодекс трябва да бъде въведена легална дефиниция на домашното насилие, за да не се стига до противоречива съдебна практика. Според Кръстева трябва да се въведат квалифициращи състави, когато насилието е основано на пол или сексуална ориентация. Представителите на неправителствените организации изтъкнаха още от проблемите с домашното насилие и предлагания законопроект. По думите им в България няма експерти, профилирани за разпознаване на психическия тормоз, няма и закон за психологията. Катя Кръстанова от \"Анимус\" поиска към криминализирането на насилствените бракове да се добави и съжителството на съпружески начала. След изказванията на гражданите дискусията поеха депутатите. Крум Зарков от БСП заяви, че приветства \"високия политически ангажимент на управляващите\". Обясни, че партията му ще подкрепи законопроекта на първо четене. Ставайки думи обаче за промени в Наказателния кодекс, \"трябва да сме прецизни, точни и ясни\", предупреди той. По думите му по законопроекта \"предстоят много неща\". Той се съгласи с нуждата от дефиниране в Наказателния кодекс на домашното насилие. Допълни, че е важно мнението и на полицаите, които първи се сблъскват с проблема. \"Без тях и най-добрият законодателен текст ще остане без приложение\". Според Димитър Стоянов много трудно ще се доказва психическото насилие. Допълни, че то може да е само с поглед. Християн Митев от \"Обединени патриоти\" коментира, че ще подкрепи проекта и също призова за дефиниция на домашно насилие. По думите му е важно да има такава не само в Закона за домашно насилие, а и в Наказателния кодекс. Валери Жаблянов от левицата каза, че много трудно ще се дефинира домашно насилие. Няма да е трудно да се опише насилието, а дома, обясни той. Обясни, че е скептичен дали биха се получили еднозначни определения за дом, ако се питат хората. След гласуването на депутатите председателят на Народното събрание закри дискусията, като обяви, че се надява на силен експертен дебат - дума, която много ѝ харесвала и затова ще я употребява често, заяви на финал Караянчева.", "date": "2018.11.08", "title": "Със \"строг и категоричен\" Наказателен кодекс управляващите ще борят домашното насилие"}
{"url": "https://www.dnevnik.bg/sviat/2018/11/08/3342525_v_germaniia_shte_predlagat_iaica_samo_s_petleta_v_tiah/", "text": "Нова метод за определяне пола на пилето още докато е в яйцето позволи скоро в магазини в Германия да се появят яйца, в които има само мъжки зародиши, съобщи ДПА. В момента в страната всяка година биват убивани близо 45 милиона пилета, защото са петлета. Понеже петелът не снася яйца и не натрупва телесна маса като кокошките, той не е особено ценен в птицевъдството, обяснява германската агенция. Новият процес помага да се определи от какъв пол е зародишът и така яйцето изобщо не се поставя в инкубатор. Министърът на земеделието Юлия Кльокнер заяви, че следващата стъпка е уникалният за света метод да бъде разпространен сред всички производители. Моментът за това още не е настъпил, така че прилагането на теста все още не е задължително, добави тя. В супермаркетите тези яйца ще са малко по-скъпи. Те ще се появят първо в 223 берлински магазина от веригите Rewe и Penny. През 2019 г. такива яйца ще бъдат предложени на около 5500 супемаркета.", "date": "2018.11.08", "title": "В Германия ще предлагат яйца само с петлета в тях"}
{"url": "https://www.dnevnik.bg/sviat/2018/11/08/3342121_snimka_na_denia_ukrainski_deputati_pishat_pismo_na/", "text": "Депутати от украинския парламент, включени в новите санкции на Москва, написаха писмо до руския президент Владимир Путин и направиха кратка фотосесия в пленарната зала, позирайки като персонажите от прочутата картина на Иля Репин \"Запорожци\" (1891), по-известна като \"Запорожци пишат писмо на турския султан\".\"Няма да измисляме отново велосипеда. Предците ни казаци вече дадоха пример как се преговаря с враговете на международно равнище. Разбира се, изминало е малко повече време и се е променил адресатът на посланието. Но думите, които пределно ясно обясняват всичко, остават\", написа депутатът Алексей Гончаренко, който разпространи снимките в профила си във \"Фейсбук\".", "date": "2018.11.08", "title": "Снимка на деня: Украински депутати пишат писмо на Путин"}
{"url": "https://www.dnevnik.bg/zelen/2018/11/08/3342487_kmetovete_ne_iskat_da_budat_globiavani_za_mrusen_vuzduh/", "text": "Сдружението на общините в България възрази категорично на предложението на правителството кметовете да носят лична отговорност в размер от 5000 до 10 000 лв при замърсяване на въздуха. Това предложение е част от  промените в Закона за чистотата на атмосферния въздух , одобрени днес от парламентарната комисия по околна среда и водите. Според кметовете за чистотата на въздуха отговорят много институции и не може само те да носят лична отговорност. Депутатите обаче коментираха, че правомощията на общините за организация на транспорта и контрол над битовото отопление им дават достатъчна възможност да постигнат подобрение на чистотата на въздуха. Някои от тях все пак се съгласиха, че текстовете могат да бъдат прецизирани и това може да се случи между първо и второ четене на промените в зала. Поправките в закона бяха внесени от правителството в края на октомври и днес министър Нено Димов ги представи в парламента. Няколко часа преди това  Европейската комисия обяви , че иска до два месеца отговор за мерките, които държавата ще предприеме срещу за замърсяването на въздуха. Това беше използвано от министър Димов за важността промените да бъдат приети бързо. В предложението на правителството е записано и въвеждането на стандарти за въглища и брикети от въглища, ползвани за битово отопление - целта на тази мярка е да бъде намалено ползването на нискокалоричните въглища, които са силно замърсяващи. Всички в комисия подкрепиха нуждата да се въведе и регулация и стандарти за дървесината, която всъщност се ползва повече за битово отопление. Министър Димов каза, че при по-добър контрол и планиране на сечите може да се попречи на горенето на дърва с ниско качество и висока влажност. Именно нискокачествената мокра дървесина е един от най-сериозните замърсители на въздуха в България. Депутатите от БСП Манол Генов, Атанас Костадинов и Румен Георгиев повдигнаха и въпросите за отговорността на други институции за проблема и за липсата на планирани бюджетни средства за прилагане на общинските планове за чистота на въздуха. Именно по тези планове ще бъдат оценявани кметовете и ако резултатите от мерките им не отбележат подобрение спрямо средното ниво на фини прахови частици (ФПЧ) от предните три години, кметовете ще бъдат глобявани. Според предложените в законопроекта промени, за подобрение ще се приема дори минимално понижение на нивата на ФПЧ , без постигнато доближаване до целевите европейски норми, обясни министър Димов. Председателят на парламентарната комисия Ивелина Василева (ГЕРБ) отбеляза, че са необходими уточнения на текстовете, но парламентарната група на ГЕРБ подкрепи законопроекта. Конкретно предложение на Василева е да се изясни, че отговорността на кметовете е за нивата на ФПЧ, които са в техните правомощия, а не се отнасят до повишено замърсяване на въздуха от промишлени аварии или трансгранични влияния. Промените бяха одобрени с 13 гласа \"за\" и 7 \"въздържал се\". Те ще бъдат обсъдени в зала от депутатите, като въздържалите се представители от БСП заявиха принципната си подкрепа за текстовете, ако те бъдат прецизирани между първо и второ четене. Целта на внесените от правителството промени е България да отговори на  решението от 2017 на Съда на ЕС , с което държавата беше осъдена за неизпълнение на задълженията по Директивата за качеството на въздуха. Според него България не спазва изискванията за пределно допустимите концентрации на ФПЧ10 в атмосферния въздух и за свеждане до минимум на продължителността на периодите, в които този стойности са превишени. От днешното съобщение на ЕК стана ясно, че ако държавата не въведе мерки до два месеца, случаят отново ще бъде отнесен до Съда на ЕС и \"могат да бъдат наложени финансови санкции\".", "date": "2018.11.08", "title": "Кметовете не искат да бъдат глобявани за мръсен въздух"}
{"url": "https://www.dnevnik.bg/politika/2018/11/08/3342541_vlastelinut_na_prustenite_e_chast_ot_voinata_sreshtu/", "text": "Филмът \"Властелинът на пръстените\" е част от информационната война, която Западът води срещу Русия и цели смачкването й. Това мнение изрази депутатът от БСП и професор в Пловдивския университет Иво Христов на конференцията \"Русия и Европа: актуални проблеми на съвременната международна журналистика\" в Руския културен център. Тезата, че Русия е жертвата в информационната война, беше застъпена от голяма част от участниците. Според Христов сюжетът на филма, в който воините на Запада трябва да смажат царството на Мордор, е част от конспирацията срещу Русия, в която участва и Холивуд. Той припомни, че за филма в Нова Зеландия са дадени много пари и дори е създадено специално министерство. \"Пари не се дават така на вятъра\", заключи Христов. Четирилогията е писана от Дж. Р. Р. Толкин по време на Първата и Втората световна война, печалбите само от първият филм на режисьора Питър Джаксън по книгите (2001 г.) са над 871 млн. долара (бел. авт.). Според Христов Русия е удобният злодей за всички и е обвинявана за всичко - от ебола, неуспехите на Англия във футбола, до \"новичок\" и други успехи на парфюмерийната индустрия\". Иво Христов смята, че светът навлиза в нов етап на международни турболенции, тъй като \"старият порядък е разрушен, а новият все още не е създаден\". Христов смята, че \"позицията на САЩ, като еднополярен световен хегемон е ерозирана\" и, че са възможни различни варианти за бъдещето. Първият преждевременно е приключил миналата седмица, след като китайският президент Си Дзинпин е казал на военните да се готвят за война. Така не се е осъществил варианта за \"американо-китайски кондоминиум\". Идеята била на Хенри Кисинджър, а и Китай трябвало да участва във владеенето на света заедно със САЩ. \"Китай е жив дракон, който съществува от 5000 години\", каза Христов и обясни, че според китайското виждане на света \"единственият шанс за партньорство бил възможен, само ако варварите се покитайчат\". Втората алтернатива била създаването на няколко блока, структурирани географски: двете Америки доминирани от Северна; Евразия, включваща Русия и Китай: Европа и остатъчна Африка. Това според Христов няма да се случи, \"защото става дума за проект, не за реалност\". Според него ЕС водел активна форма на задгробен живот, след като Великобритания излиза от съюза, а другите две доминиращи държави - Франция и Германия, имали проблеми. Най-реалистичният сценарий за геополитическото бъдеще според Христов е, че САЩ ще са хегемон в следващите 30-40 години поради нанадминатия им научнотехнически ресурс. Идването на Тръмп на власт в Америка показало, че там се сменя инструментариумът на световното господство. Христов предсказа край на ЕС и НАТО Тръмп щял да спре издръжката на НАТО, която била небоеспособна организация. \"Ще се преминава към изтърбушване на вътрешното съдържание на тази структура, а Америка вече преминава към билатерални отношения с държавите членки на НАТО и ЕС\", каза Христов. \"Новият елит на САЩ няма полза от ЕС, по-лесно е да се справиш с 28 поотделно, отколкото с 28 заедно\", добави той. Имало само 2 страни, които могат да се противопоставят на САЩ– Русия и Китай. \"Русия е силна военно, но слаба икономически, а Китай – обратното. Олигархичният характер на Русия е сила и слабост. Това е елит, който ненавижда собствената си страна, чисто културно и е готов да я предаде\", заяви Христов. Той предрече, че в близките 40 години в света няма да има доминатор. САЩ щели да се изтеглят от регионите, в които нямат интерес, включително от Балканите и щели да преминат към ад хок форми на сътрудничество. Тогава светът щял да се балансиран от триъгълника САЩ - Русия - Индия, който пък да бъде балансиран частично от Индия. Модераторът на дискусията Армен Оганесян, главен редактор на списане \"Международная жизнь\", оцени теориите на Христов \"на поглед по-висок от птичи\". Публикациите за Путин били манипулативни Антония Пенчева от УНСС направи анализ на публикации в българските и западните медии за Русия, които според нея са предимно манипулативни. Информацията в тях се публикувала с цел да се въведат хората в заблуждение и да се представи Русия като заплаха за целия свят. Западните статии, които лепели етикети на Русия и Путин, се препечатвали от българските като \"Русия - парий\" и това, че Путин лично наредил кибератаките. В тази схема тя постави дори материал за доклада за национална сигурност на България, в който Русия се оценява като заплаха. Нямало руско финансиране за медии Финансирането на медиите също беше тема на разговора. Румен Петков от pogled.info каза, че симпатизира на руската тема, но не е получава нито една копейка подкрепа. Въпреки че само 5% от медиите са русофилски настроени, крайният резултат бил, че 85% от българските граждани са русофили. Оля Ал Ахмед се оплака, че дълги години работила в \"Стандарт\", но била изтласкана от международната политика \"заради прекалено обективната си оценка на Русия\". След като напуснала \"Стандарт\", където не взимала заплата 12 месеца, започнала да си търси работа, но почти всички медии й отказали, защото я смятали за човек на Путин. След това била поканена от БТА. \"Как работят двата лагера, как се плаща, как се оцелява в такива условия\", попита тя. Оганесян влезе в диалог със Сържда Трифкович, международен редактор на американското списание \"Хроникъл\". \"Струва ли си да се води информационна кампания за западната аудитория, като се има предвид ниското й ниво? Тези, които са добронамерени към Русия, с тях ли да се работи или да се работи за убеждаването на останалите?\", попита Оганесян. Трифкович му отговори, че няма нужда да се изобретява колелото - СССР са финансирали медии, кръгове и неправителствени организации (НПО), както и САЩ сега финансират такива. Оганесян разказа, че питал рускоезични медии зад граница дали им трябва финансова помощ, но те отказвали, защото се страхували. Според Трифкович има и други начини, като даде пример с \"Търкиш Еърлайнс\", които финансират изследвания в западни университети. Оганесян не се съгласи, защото според него, ако финансирането е през \"Аерофлот\", пак ще има същият ефект. Той припомни проблемите на държавния руски канал RT във Великобритания. \"Но трябва да се намери начин\", заключи Оганесян. Трифкович отиде още по-далече от Христов в презентацията си за западната русофобия, която според него е започнала преди повече от 1000 години и от тогава не е спирала. Оганесян пък се зачуди защо западните медии пишат негативно за строителството на моста, свързващ Крим и Русия, след като свободното предвижване е европейска ценност. Той пропусна да отбележи, че анексирането на Крим от Русия не се признава от никоя държава.", "date": "2018.11.08", "title": "\"Властелинът на пръстените\" е част от войната срещу Русия според Иво Христов"}
