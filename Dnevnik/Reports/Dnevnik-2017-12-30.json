{"url": "https://www.dnevnik.bg/sport/2017/12/30/3105207_juventus_izprati_godinata_s_nova_pobeda/", "text": "Ювентус\" изпрати 2017 г. с победа с 3:1 срещу \"Верона\" като гост. \"Бианконерите\" изиграха добър мач и постигнаха целта си. Блес Матюиди даде преднина на шампионите, а \"Верона\" изравни чрез Касерес. След почивката два гола отбеляза Пауло Дибала, с което осигури успеха на отбора си. \"Ювентус\" събра 47 точки и е на една от водача \"Наполи\" след изиграването на половината мачове през сезона. В шестата минута Гонсало Игуаин стреля мощно и улучи гредата, но след това Матюиди стигна до топката и я прати във вратата. \"Бианконерите\" имаха възможности да удвоят, но не се възползваха. \"Верона\" съумя да изравни в 59-ата минута след силен изстрел на Касерес. \"Ювентус\" си върна преднината в 72-ата, когато Лихщайнер подаде и Дибала вкара. Пет минути по-късно аржентинецът вкара хубав гол след самостоятелен пробив и направи резултата 3:1.", "date": "2017.12.30", "title": "\"Ювентус\" изпрати годината с нова победа"}
{"url": "https://www.dnevnik.bg/sviat/2017/12/30/3103860_nai-vajnite_i_interesni_nauchni_otkritiia_na_2017/", "text": "От Космоса до изхранването на човечеството – 2017 г. бе изпълнена с научни открития и технологични постижения. Освен да правят живота ни по-добър и лесен, те директно и косвено допринасят за икономическия растеж на страните, инвестиращи сериозно в научните си бюджети. Понякога дори напълно абстрактни на пръв поглед открития намират своето приложение по неочакван начин в неподозирани сфери на живота. Други служат чисто и просто за задоволяване на любопитството и жаждата за знание. Най-важните и интересните научни открития за 2017 г. събрахме в обзора на \"Дневник\". Изненади от космоса Космическите изследвания са една от малкото сфери в нашата реалност, в които човечеството обединява сили и рядко има място за политически интриги и сплетни. Малко учени се надяваха, че 2017 г. ще надмине  детекцията на гравитационни вълни , които през 2016 г. доказаха теорията за относителността на Айнщайн, близо век след като той сам я описва. Тази година се оказа също толкова продуктивна за астрономите и космолозите с няколко великолепни примера за това колко интересно място е Космосът. През 2017 г. научихме, че стотици светове чакат да бъдат открити. \" Хъбъл\"  - телескоп, който беше изстрелян в земната орбита през 1990 г. продължава да предоставя на учените ценни данни от близки и далечни краища на вселената. С негова помощ, екипът на Винсент Буриер от Университетската обсерватория в Женева, откри  . Така наречената система  Трапист-1  се състои от звезда джудже и седем земеподобни планети, някои от които съдържат вода. Откриването на водни светове стана почти тривиално през 2017, но със сигурност покачва нивата на адреналин на учените, които в продължение на десетилетия търсят светове, подходящи за съществуването на живот. НАСА с техния телескоп  \"Кеплер\"  не останаха по-назад, предоставяйки  данни  за , които се намират в така наречената \"обитаема зона\" около своите слънца. Макар те да са твърде далеч, за да можем да ги достигнем със сегашните технологии за междузвездни пътувания, потенциалът за съществуването на живот на някои от тях значително би повлиял на теориите за това как и от къде е дошъл животът на нашата собствена планета. Детекторите, които за първи път засякоха гравитационни вълни, уловиха невиждан до сега феномен в астрономията -  . Макар астрофизиците да предполагаха наличието на подобни феномени, липсата на преки доказателства спираше разработването на нови теории и получаването на резултати за това какво се случва в такъв титаничен сблъсък. След като засякоха челния удар между звездни тела, малко по-големи от Слънцето, учените от Лайго и Вирго (двата детектора от двете страни на Атлантика) успяха да установят, че в такива звездни експлозии се раждат елементи като среброто, златото и платината, които са твърде тежки, за да съществуват в обикновена звезда. Фактът, че на земята има значителни количества от подобни елементи, подсказва колко са чести подобни сблъсъци. Изненади у дома Докато някои учени прекарват живота си в изследвания на Космоса, други са здраво стъпили на Земята. През 2017 г. . Много лаборатории по света работеха усилено и през изминалата година, разработвайки различни технологии, с които да намалят негативния ефект от този феномен. Учени от Университета в Масачузетс разработиха   (със съдържание на влага едва 20%), дестилира я, правейки я годна за пиене, а освен това се захранва само и единствено от слънчеви батерии. Освен опасността от бъдещи войни, заради намаляващите водни ресурси - другото предизвикателство е да се осигури и достатъчно храна за нарастващото население на планетата. Докторантът Хосе Планта от института Уаксман в Щатите разработи . Само по себе си това откритие не звучи особено интересно, но е наистина важно поради няколко ключови фактора - царевицата е най-широко разпространената зърнена култура в света; метионинът е ключова амино-киселина, която човек може да си набави основно от месо и не може да синтезира самостоятелно. Със значителните усилия да се намали консумацията на месо на глава от населението по света (основно с екологични цели), остава въпросът от къде ще си набавят хората някои ключови елементи, които растителните кулутри принципно не произвеждат в достатъчно големи количества. Подобен тип научни разработки дават едно възможно решение на този проблем. Успехи в борбата с неизлечими болести През изминалата година няколко открития дадоха надежда за лечението на болести, дълго тормозили човечеството. Две от тях са свързани с така наречената генна терапия. В първото  изследване  учени от Педиатричната болница в Кълъмбъс успяха да разработят  , наречено  гръбначно-мускулна атрофия . Тази болест се дължи на увреден ген, който води до парализата на засегнати бебета и до смъртта им преди да навършат 2 години. Новосъздаденият вирус обаче носи копие на гена, което, веднъж доставено до невроните на плода, замества увредения ген и не позволява на болестта да се развие. Това е първият случай, в който учени успешно успяват чрез генна терапия да предотвратят развитието на болестта. Междувременно екип учени от болница в Масачузетс и Масачузетския технологичен институт  , така че да се развият в клетки от вътрешното ухо, потенциално отварящи врати за лечение на загуба на слуха. Според Световната здравна организация увреждането на слуха засяга около 360 милиона души по цял свят. Ние чуваме благодарение на наличието на клетки, подобни на власинки, във вътрешното ни ухо. Всеки човек се ражда с определен брой, който постепенно намалява през целия ни живот. Това води до частична или пълна загуба на слуха, тъй като тези клетки не са способни да регенерират. Чрез стимулирането на новооткрит механизъм в стволовите клетки, учени успяха да ги накарат да се развият в същите власинко-подобни клетки от нашия ушен апарат. Това дава надежда, че използвайки същия подход при хора с увреден слух, медицинските изследователи ще помогнат за поне частичното възстановяване на слуха. Суперчовеци От векове учени търсят неуморно извор на безкрайна младост. През 2017 г. две лаборатории обявиха интересни открития, които може би няма да доведат до вечен живот, но биха могли да допринесат значително за удължаване живота на хората в бъдеще. В единия случай , учени от изследователски център в Калифорния, водени от професор Ерос Лазерини Денчи, обавиха, че са  . Всеки човек се ражда с конкретен еднакъв брой хромозоми с определена дължина в клетките си. С растежа на тялото, клетките се делят, за да се размножават, а краищата на хромозомите се скъсяват. Една от основните хипотези на учените е, че именно това скъсяване е една от ключовите причини за остаряването. Откриването на белтък, който регулира това скъсяване, предпазвайки краищата на хромозомите, води до по-доброто разбиране на този процес и на стареенето като цяло. В раковите клетки например, често смятани за практически безсмъртни, механизмът на това контролирано скъсяване често е увреден и това се смята за една от причините за съществуването на раковите клетки изобщо. От другата страна на Атлантическия океан, група холандски учени от Медицинския университетски център Еразъм обяви  откритието на  . Може би едно от най-невероятните открития на 2017 беше  , в която екипът на д-р Алан Флейк от Детската болница във Филаделфия успя да отгледа агне, докато достигне възрастта за своето раждане. Процесът на износването на плод, особено у бозайниците и до ден днешен крие много тайни, които не ни позволяват да отгледаме истинско бебе в епруветка, но с това откритие сме вече една стъпка по-близо. Целта на учените, разработили този прототип, не е да правят деца на конвейр без нуждата от майчина утроба. Напротив, тяхната основна надежда е да предоставят алтернатива, в случаите, в които по една или друга причина плодът не може да бъде задържан в майчината матка до края на бременността. Понякога една бременност трябва да бъде прекратена много по-рано от очакваното раждане поради опасност за здравето и живота, както на майката, така и на плода. Сега единствената алтернатива за тези недоносени бебета е кувьозът, но той далеч не предоставя всички нужни условия за оцеляването на много млад плод, а и често бебетата остават с тежки увреждания. С помощта на подобна изкуствена утроба учени и педиатри се надяват скоро да могат да дават реални шансове за оцеляване и добро здраве на преждевременно родени бебета. В науката едно откритие бива тествано многократно, често от различни екипи учени в различни лаборатории по света, и трябва да бъде публикувано в научен журнал, преди някой да си помисли дори да извика \"Еврика\" и да започне да разказва за него. Сега остава да изчакаме 2018 г., за да разберем как ще изглежда нашето бъдеще с помощта на науката и откритията на новата година.", "date": "2017.12.30", "title": "Най-важните и интересни научни открития на 2017"}
{"url": "https://www.dnevnik.bg/analizi/2017/12/30/3100129_ukraina_ruskata_namesa_i_neobhodimiiat_otpor/", "text": "За по-малко от век Украйна е била многократко във фокуса на международното обществено мнение. \"Гладомор\", аварията в Чернобил, \"Оранжевата революция\", \"Евромайдан\" са част от събитията, накарали Европа да се вглежда с голяма загриженост или с надежда в Украйна. Едва ли обаче международното внимание е било толкова дълготрайно съсредоточено върху Украйна и така алармирано, колкото през последните няколко години. Анексирането на Крим и маскираната милитаризирана намеса на Русия в Донбас се превърнаха в  . Резултатът от него е все още неясен. Руската намеса в Украйна не е сблъсък между две държави. От начина, по който ЕС и НАТО ѝ противодействат, зависи не само съдбата на Украйна. Залогът е много по-голям – става дума за стабилността в Европа и климата на международните отношения. Никоя европейска държава не е гарантирана от нови \"Крим-ове\". Светът не е в състояние на война, но мирът е поставен под съмнения. Западът беше изненадан от откъсването на Крим и от опита да се \"кипъризира\" Украйна чрез създаването на проруски републики в Донбас. Но руската агресия не беше импровизация. Налице бяха няколко условия, които подготвиха руската намеса в Украйна. Първото от тях е стратегията на президента Путин да бъде ревизиран установеният световен ред. От години руската пропаганда налага убеждението, че било дошло време за възстановяване на руското достойнство. И това можело да стане, като се преразгледа световния ред. Разполагайки с нарастващ военен потенциал, Путин е с амбицията Русия да бъде отново онази могъща сила, с която всички са се съобразявали. В угода на тази си стратегия Кремъл предприема провокативни действия, с които предупреждава света за своето могъщество. Анексирането на Крим и намесата в Украйна са действия тъкмо в тази посока. Второто условие, което направи възможна руската агресия в Украйна, произтича от политиката на Кремъл да преодолява лошите икономически показатели чрез външно-политически авантюри. Когато населението на страна като руската придобие усещането, че живее в \"казармена държава\", легитимността на авторитарната власт се освобождава от кризи, гражданите пренебрегват затягането на коланите, \"народът\" се обединява около лидера. Заедно с това, вземайки Крим, Путин успешно внуши на голяма част от руснаците, че страната отново е в подем. Руската агресия води началото си от още нещо – от реактивирането на имперската политика на Кремъл. Присвояването на Крим и намесата в Украйна са последица от убеждението на Кремъл, че бившите съветски републики могат да бъдат \"реинтегрирани\". Москва гледа на днешните постсъветски граници като на нещо \"случайно\" и \"несправедливо\". Разпадайки се, бившата имперската държава започна да възприема себе си като \"разделена нация\". А когато такова разбиране се вкорени в масовото съзнание, то лесно изкушава към пренебрегване на чуждия суверенитет, в това число и с \"оръжие в ръка\". Идеята за разделената нация произведе през миналия век нацистката воля за \"аншлуса\" – за присъединяването към Германия на Австрия, на Елзас-Лотарингия, на чехословашката Судетска област. Това събиране на \"разделената нация\" е един ужасен спомен. Но Русия изглежда се блазни от повтарянето му. Четвъртото условие за възможността на руската намеса в Украйна се оформи от обърканото поведение на Запада през 2008 г., когато Грузия получи само формална подкрепа от Запада в конфликта ѝ с Русия. Неотдавна Владимир Горбулин, директор на украинския Институт за стратегически изследвания, стигна до констатацията: \"Примерът на Украйна показва какво може да се случи, ако Русия не бъде отблъсната навреме\". В. Горбулин имаше предвид обстоятелството, че за да се стигне до анексирането на Крим и намесата в Донбас, години наред на Русия ѝ е била давана възможност да спонсорира украински политици, да формира информационното пространство според своите интереси, да настанява свои агенти на влияние в държавната администрация и т.н. Склонен съм да разширя това предупредително (поучително) наблюдение. Примерът на Украйна показва какво може би не би се случило на Украйна, ако през 2008 г. НАТО и ЕС бяха имали по-решителна политика срещу руските претенции за прекрояване на международно установените граници в Кавказ. Тригодишният опит показва: за да се противодейства резултатно на руската агресия в Украйна е необходимо постоянство, решителност и съчетание от политически и икономически действия, както и от военно сътрудничество. Реформите в Украйна и поддържането на санкциите на Запада не са единствените, но са сред най-неотложните мерки за отпор. От приоритетно значение за успешното противодействие на Русия е Киев да осъществи предвижданите икономически, административни и съдебни реформи. Защото проблемите на Украйна идват не само от Русия, но и от самата нея. Ако Украйна се превърне в добро място за живеене, руските опити за намеса са обречени. Настъпи ли обаче срив в икономиката, никакви оръжия няма да могат да защитят Украйна. Макар че в последно време страната постигна окуражаващ напредък, все още много се очаква. Украйна е на 81-во място в тазгодишния Индекс за конкурентоспособност на Световния икономически форум. Притеснително е, че страната се представя много слабо при показатели, с които се отчита дейността на държавните институции: заема едва 129-то място при оценка на независимостта на съдебната система; при защитата на собствеността е на 128-о място, а по показателя \"борба с организираната престъпност\" е на незавидното 113-о място. За да бъде защитена от икономическата и военна преса на Русия, Киев следва например рязко да намали енергоемкостта на икономиката си, която е два пъти по-висока от руската и десет пъти над средната за страните от ОИСР. Без алтернатива е също така борбата срещу корупцията, която е придобила в Украйна гигантски мащаби. Наложителността на реформите в Украйна има още една проекция. Големите икономически трудности, високата корупция и неефективната държавна администрация могат да предизвикат недоволство с опасни последици. Допълнително усилвано от руските \"фабрики за тролове\", негодуванието би могло да доведе след изборите през 2019 г. до промяна на политическия курс на страната. Знае се: кризата на доверието към властта лесно се превръща в криза на самата власт. Може да се предположи, че тъкмо в тази посока ще действа \"хибридната сила\" на Кремъл: умората на украинците от несвършващата война и от бедността да се трансформира в съмнение в капацитета на Киев да се справя с големите предизвикателства. Ако евроатлантическите съюзници искат да противодействат на руската агресия в Украйна, очевидно ще трябва да продължат финансовата си помощ за Киев, но също така ще е наложително последователно да упражняват натиск за ефикасни реформи и за радикална битка срещу корупцията. В този контекст е целесъобразно да бъдат прибавени две уговорки. Все повече зачестяват недоволствата, отправяни и от двете посоки: ЕС обвинява Киев, че не прави или забавя необходимите реформи, а Украйна се оплаква, че предоставяната помощ е непропорционална на нуждите на страната. Неотдавна беше изказана и тезата: \"Ние правим европейски реформи без европейски перспективи\". Тези взаимни обвинения са контрапродуктивни, когато са несъизмерими с конкретните възможности, с които разполагат ЕС и Украйна. И в двете посоки е полезно критиката да се съвместява със самокритика. От своя страна Западът следва да продължи и дори да разшири санкциите срещу Русия. Те карат Кремъл да си дава сметка, че подобни действия му струват твърде скъпо, за да си ги позволява. В поддържането им се съдържат важни послания: първо, че Западът е единен срещу руските заплахи, второ, че Западът е солидарен с Украйна, и трето, че агресията има цена и Москва трябва да я плаща. В рамките на ЕС досега имаше единодействие в тази област. Но отделни европейски столици периодично заявяват съмненията си в полезността на санкциите. Тази тенденция сигнализира за опасност – Русия е силна не толкова сама по себе си, колкото и когато Западът отслаби единството си. Разноречието за санкциите е лош сигнал, който би мотивирал Кремъл за нови авантюри. Струва си в рамките на българското председателство, когато ще се обсъжда дали те да бъдат продължени, да се преодолеят очерталите се колебания сред европейските съюзници. Разбира се, България ще трябва най-напред да се справи със самата себе си. Смущаващи са например противоречията в някои изказвания на президента Радев или на премиера Борисов по отношение на санкциите. Обезпокоителен е фактът, че вече почти не се говори за причините, довели до санкциите, нито за техните цели. Дебатът целенасочено се отклонява от темата за предназначението на санкциите към темата за уязвените икономически интереси на компаниите. Страните от Източна и Централна Европа би трябвало да са най-заинтересовани от поддържане режима на санкциите. Защото в нашия регион не може да има гарантиран мир, докато не сме осигурени срещу каквато и да било агресивна политика. Санкциите имат тази цел. Защитата им е защита на собствените ни интереси. Накрая си струва да отбележа и възможността за граждански отпор на агресията в Украйна. Кремъл създава два мита – митът за свободно иредентистко волеизявление в Крим преди намесата на Русия, както и митът за гражданска война в Украйна, към която Русия била непричастна. Путин иска да прикрие ролята си на агресор, като редуцира ставащото до някакъв локален конфликт. И съответно, Кремъл, първоизточникът на конфликта, да бъде припознат не като страна, а като посредник. Ако приемем за даденост агресията да бъде обговаряна като вътрешно-украински конфликт, невинно ще допуснем виновникът да влезе в ролята на умиротворител. Може ли да си позволим такава наивност?", "date": "2017.12.30", "title": "Украйна: руската намеса и необходимият отпор"}
{"url": "https://www.dnevnik.bg/sport/2017/12/30/3105107_neredoven_kosh_na_andetokunbo_spria_pobednata_seriia/", "text": "Гръцкото чудо\" на НБА Янис Андетокунбо помогна на \"Милуоки бъкс\" да стигне до успех над \"Оклахома сити тъндър\" със 97:95. \"Елените\" победиха след забивка на звездата си само 1.3 секунди преди финалната сирена, но на повторенията ясно се видя, че при нападението Андетокунбо настъпва крайната линия. \"Милуоки\" спря серията от шест поредни победи на \"гръмотевиците\" при това като гост в \"Чизапийк енерджи арена\". В реално време съдиите признаха попадението и не поискаха преразглеждане на ситуацията. След края на мача публиката и играчите на \"Оклахома\" продължиха да протестират, сочейки светлинните табла. \"Предполагам, че ще видим нещо на таблото, което показва, че съдиите са пропуснали тази ситуация. Не можем да направим нищо по въпроса, така че трябва да забравим, да продължим напред и да се подготвим за... с кого играем в неделя? \"Далас\", пригответе се за \"Далас\", заяви една от звездите на \"гръмотевиците\" Кармело Антъни. В отсъствието на Пол Джордж за \"Оклахома\", на когото беше дадена почивка, \"Милуоки\" започна силно мача и натрупа аванс от 20 точки след първата четвърт. \"Бъкс\" имаха преднина през целия двубой, но резултатът беше изравнен 4,7 секунди преди края след тройка на Ръсел Уестбрук, преди Андетокунбо да вкара победния кош. Гръцкото чудо беше с основна заслуга за победата и завърши двубоя с 23 точки, шест асистенции и 12 борби, като отбеляза десет от 16-те си стрелби от игра. Крис Мидълтън, Джон Хенсън и Тони Снел добавиха съответно по 20, 18 и 15 точки за успеха. За \"Оклахома\" Уестбрук записа рекордните си за сезона 40 точки. Звездата на \"гръмотевиците\" беше близо до \"трипъл-дабъл\" с 14 борби и девет асистенции към съотборниците си. Антъни и Джеръми Грант добавиха по 12 точки. Шампионът и отборът с най-добри показатели в НБА \"Голдън стейт уориърс\" записа изненадваща загуба като домакин с 100:111 от \"Шарлот хорнетс\". Калифорнийци бяха без голямата си звезда Стеф Къри в 11-и пореден мач. Над всички в двубоя беше центърът на \"стършелите\" Дуайт Хауърд, който завърши с \"дабъл-дабъл\". Той записа рекордните си за сезона 29 точки, седем асистенции и 13 борби. Хауърд завърши срещата с 66% успеваемост от стрелбата в игра, отбелязвайки десет от 15-те си опита от стрелбата от игра. За \"Голдън стейт\" Кевин Дюрант и Клей Томпсън бяха най-резултатни, съответно с 27 и 24 точки. Вторият в Западната конференция \"Хюстън рокетс\" допусна пета поредна загуба. Въпреки завърщнето на гарда Крис Пол в игра, тексасци загубиха с 103:121 като гости от \"Вашингтон уизъдс\". Ото Портър беше най-резултатен за \"магьосниците\" с 26 точки, а Кели Убр и Брадли Бийл добавиха по 21. Звездата на \"Хюстън\" Дмеймс Хардън завърши двубоя с 20 точки за 29:25 минути с 50% успеваемост на стрелбата от игра, а Пол добави едва осем точки. В друг от мачовете през нощта \"Торонто раптърс\" записа 11-а поредна победа като домакин след успех с 111:98 срещу \"Атланта хоукс\". Блейк Грифин пък се завърна след контузия и отбеляза 24 точки за победата с 121:106 на \"Клипърс\" над \"Лейкърс \"в дербито на Лос Анджелис. Водач в Западната конферения остава \"Голдън стейт\" (28-8), следван от \"Хюстън\" (25-9), \"Сан антонио спърс\" (25-11) и \"Минесот тимбърулвс\" (22-14). Местата за плейофите допълват \"Оклахома\" (20-16), \"Денвър нъгетс\" (19-16), \"Портланд трейл блейзърс (18-16) и \"Ню орлиънс пеликанс\" (18-17). В Източната конференция лидер е \"Бостън селтикс\" (29-10), следван от \"Торонто\" (24-10), \"Кливланд кавалиърс\" (24-11), \"Детройт пистънс\" (19-15), \"Милуоки\" (19-15), \"Вашингтон\" (20-16), \"Индиана пейсърс\" (19-17) и \"Маями хийт\" (18-17) допълват челната осмица.", "date": "2017.12.30", "title": "Нередовен кош на Андетокунбо спря победната серия на \"Оклахома\""}
{"url": "https://www.dnevnik.bg/istorii_na_denia/2017/12/30/3105116_vnimavai_kakvo_si_pojelavash/", "text": "Публикуваме карикатурата на художника Дамян Дамянов, предоставена специално за \"Дневник\". Празнична ли е или не - преценете сами, а всички прилики с действителни сюжети и правила в София - са възможни.", "date": "2017.12.30", "title": "Внимавай какво си пожелаваш"}
{"url": "https://www.dnevnik.bg/sport/2017/12/30/3105111_federer_startira_noviia_sezon_s_pobeda/", "text": "Световният №2 Роджър Федерер започна с победа участието си на турнира  \"Хопман къп\" в Пърт . Швейцарският ветеран победи Юичи Сугита от Япония с 6:4, 6:3 в първия ден от неофициалното световно първенство за смесени отбори. Маестрото нямаше особени проблеми и се нуждаеше само от 67 минути, за да победи Сугита. Той не допусна никакви грешки в подаването си, а за сметка на това записа три пробива – един в първия сет и два във втория. Федерер се готви за участието си на Australian Open, където през 2017 г. спечели 18-ата си титла от Големия шлем (през лятото спечели и  \"Уимбълдън\" за рекорден осми път  – бел. ред.). Маестрото обаче побърза да понижи очакванията към себе си. \"След невероятната 2017 г. е нормално очакванията към мен да са още по-високи, но гледам да си припомням, че не е реалистично да постигам такива неща всеки сезон. Вече съм на 36 години\", каза Федерер при пристигането си в Австралия. Швейцарецът предпочита да се подготви максимално добре и да не си поставя дългосрочни цели през сезона. През миналата година той подбираше турнирите, на които участва, което му позволи да печели и повече точки.", "date": "2017.12.30", "title": "Федерер стартира новия сезон с победа"}
{"url": "https://www.dnevnik.bg/photos/2017/12/30/3104212_fotogaleriia_nai-dobrite_sportni_snimki_na_godinata/", "text": "Полузащитникът на \"Манчестър юнайтед\" Маруан Фелайни получава удар в лицето с топката. Това се превърна в един от най-споделяните кадри в интернет през 2017 г.", "date": "2017.12.30", "title": "Фотогалерия: Най-добрите спортни снимки на годината (част 1)"}
{"url": "https://www.dnevnik.bg/sport/2017/12/30/3105123_milan_produlji_s_neubeditelnoto_si_predstaviane_pri/", "text": "Милан\" не спечели трети пореден мач в Серия А, след като завърши 1:1 като гост на \"Фиорентина\". \"Росонерите\", които няколко дни по-рано  победиха градския си съперник \"Интер\"  в четвъртинален двубой за Купата на Италия, не успяха да повторят представянето си от \"Дербито на малката Мадона\". През целия двубой футболистите на Дженаро Гатузо бяха в позицията да се отбраняват, след като \"Фиорентина\" доминираше. Всичко най-интересно в двубоя се случи в рамките на три минути между 71-ата и 74-ата. Тогава паднаха и двата гола, като първо домакините от \"Фиорентина\" успяха да стигнат до попадение. Бираги центрира от левия фланг, Джузепе Роси се вклини отлично между централните защитници на \"росонерите\" Леонардо Бонучи и Алесио Романьоли и нямаше проблем с глава да открие резултата. Радостта на \"Ла Виола\" обаче трая по-малко от 180 секунди, след като Хакан Чалханоглу изравни. Сусо стреля границата на наказателното поле, вратарят на домакините Спортиело не се намеси добре и от няколко метра турският национал добави в мрежата – 1:1. Попадението на Чалханоглу сложи край на серията от 499 минути на \"Фиорентина\" без допуснат гол. Силен двубой за \"Милан\" направи вратарят  Джанлуиджи Донарума , който се върна в състава. Младият страж направи няколко много важни спасявания, след като \"Фиорентина\" отправои шест точни удара към вратата му. Съперникът на  \"Лудогорец\" в Лига Европа  има само една победа в последните си шест шампионатни мача (три загуби и три равенства). След като поделиха точките двата тима остават съседи в класирането. \"Фиорентина\" е осми с 27 точки от 19 мача, а \"Милан\" има две по-малко и е девети.", "date": "2017.12.30", "title": "\"Милан\" продължи с неубедителното си представяне при равенство като гост на \"Фиорентина\""}
{"url": "https://www.dnevnik.bg/analizi/2017/12/30/3100254_genialno_prokuraturata_i_konpi_otkriha_kolumbovoto/", "text": "Гeниaлнo! Πpoблeмът, ĸoйтo вълнyвa цялoтo oбщecтвo – paзĸpивaнe нa тaйнитe нa ĸpиминaлнaтa пpивaтизaция и нaĸaзвaнe нa винoвницитe – e paзpeшeн c eдин зaмax. Teжĸият Дaмoĸлeв мeч вдигнaт зaдpyжнo oт пpoĸypaтypaтa и KOHΠИ, paзceчe Гopдиeвия възeл, в ĸoйтo ca вплeтeни пoляpнитe пpoтивopeчия мeждy пoлитичecĸитe cили и oбщecтвeни гpyпи oтнocнo тoвa дaли и ĸoя пpивaтизaция e ĸpиминaлнa, ĸaĸ и пo ĸaĸъв зaĸoнoв peд дa ce paзĸpиe и нaĸaжe. Hecтaндapтни, ĸpeaтивни идeи ce лaнcиpaxa: oт cъздaвaнeтo нa cвpъxмoщeн opгaн зa бopбa c ĸopyпциятa, oбeдинявaщ чeтиpи cъщecтвyвaщи дoceгa, – дo измeнeниe нa Koнcтитyциятa. Измeнeниe – нe ĸaĸвo да е, a peвoлюциoннo: дa ce пpeмaxнe 10-гoдишният oгpaничитeлeн, дaвнocтeн cpoĸ зa paзĸpивaнe нa ĸopyпциoнни пpecтъплeния, ĸaтo тe ce пpиpaвнят ĸъм пpecтъплeниятa пpoтив миpa и чoвeчecтвoтo, зa пpecлeдвaнeтo нa ĸoитo, cпopeд нaшaтa Koнcтитyция и мeждyнapoднитe aĸтoвe, нe тeчe дaвнocт. Toвa вeщaeшe тeжъĸ, cизифoв тpyд зa нaшитe зaĸoнoдaтeли, oжecтoчeнa бopбa зa пpeтвopявaнe нa тoзи зaмиcъл в нopмaтивни aĸтoвe и мнoгo, мнoгo гoдини ĸъpтoвcĸи тpyд нa пpaвoпpилaгaщитe opгaни /дa cи cпoмним caмo oбeмa нa дeлoтo \"KTБ\"/, зa дa възтъpжecтвyвa нaй-пocлe жaдyвaнaтa oт нapoдa cпpaвeдливocт. Ho, ĸaĸтo e билo винaги в иcтopиятa нa чoвeчecтвoтo, нaмиpaт ce винaги личнocти, ĸoитo изнaмиpaт гeниaлнo пpocтo peшeниe – пpи cлoжнитe пpoблeми тaĸa тpябвa дa ce пocтъпвa. Toвa e ĸaтo Koлyмбoвoтo яйцe - eлeмeнтapнo, нo тpябвa дa ce ceтиш: peшaвaнeтo нa зaдaчaтa дa бъдe зaĸpeпeнo нa мacaтa c ocтpия мy вpъx ce paзpeшaвa пpocтo: ĸaтo гo чyĸнeш. Oĸaзвa ce, чe зa paзĸpивaнe и нaĸaзвaнe нa ĸopyпциoннитe пpecтъплeния пpи пpивaтизaциятa нe e нeoбxoдим дopи cпeциaлeн cвpъxмoщeн paзcлeдвaщo-нaĸaзвaщ opгaн, нитo пъĸ пpeминaвaнe пpeз тpyднaтa, дългa пpoцeдypa зa измeнeниe нa Koнститyциятa. Πpoĸypaтypaтa и KOHΠИ ни дaвaт нaглeдeн пpимep ĸaĸ тoвa мoжe дa cтaнe бъpзo и eфиĸacнo c oбpaзyвaнeтo нa пpoизвoдcтвo зa гpaждaнcĸa ĸoнфиcĸaция cpeщy бизнecмeнa Ивo Πpoĸoпиeв пo пoвoд пpивaтизaциятa нa \"Kaoлин\" пpeз 1999г. Πpoĸypaтypaтa, oттeгчeнa oт пocтoяннитe нaтяĸвaния нa EK, чe липcвa paзĸpивaeмocт нa ĸopyпция пo виcoĸитe eтaжи нa влacттa, yдapнo внacя oбвинитeлeн aĸт зa пpecтъплeния пo cлyжбa cpeщy няĸoлĸo бивши вeличия – миниcтpи в пpeдxoднo пpaвитeлcтвo. Mиниcтpитe, зa тoвa ca миниcтpи, зa дa нocят миниcтepcĸa oтгoвopнocт – вce щe cбъpĸaт нeщo /нe нaпpaзнo нaшитe пpaдeди ca пpeдвидили cпeциaлeн cъд зa миниcтpитe/. Ho, зa дa e cъcтaвoмepнo пpecтъплeниeтo пo cлyжбa тpябвa дa e нaлицe cпeциaлнa цeл \"дa нaбaви зa ceбe cи или зa дpyгигo имoтнa oблaгa\", ĸoeтo e мнoгo мъчнo дoĸaзyeмo. ĸaĸтo ce виждa oт фaлcтapтa нa aĸтa cpeщy Cимeoн Дянĸoв и Tpaйчo Tpaйĸoв, oцeнeн oт cъдa нe зa двoйĸa, a въpнaт нaпpaвo нa пoпpaвитeлeн изпит. Oбaчe тoвa oбвинeниe мoжe дa cлyжи зa пpиĸpитиe нa дpyгa пo cъщecтвeнa и c peaлeн peзyлтaт цeл. Πpивличaш ĸaтo cъизвъpшитeл – пoмaгaч eдин бизнecмeн или oлигapx /мoжe дa гo нapичaш ĸaĸтo ти e yгoднo /. И тoвa ти дaвa зaĸoнeн пoвoд дa гo пoдвeдeш пoд oтгoвopнocт пo Зaĸoнa зa oтнeмaнe в пoлзa нa дъpжaвaтa нa нeзaĸoннo пpидoбитo имyщecтвo и въз ocнoвa нa пpoвepĸa нa имyщecтвeнoтo мy cъcтoяниe, peзyлтaтитe oт ĸoятo ca винaги нaй-cпopния мoмeнт в пpoцeca oт фaĸтичecĸa, cчeтoвoднa и юpидичecĸa cтpaнa, чpeз oбeзпeчитeлнo пpoизвoдcтвo нaлaгaш възбpaни и зaпopи въpxy имyщecтвoтo мy, зa ocнoвaтeлнocттa нa ĸoитo cъдът имa oгpaничeни възмoжнocти зa пpeцeнĸa, тъй ĸaтo тя ce пpaви в зaĸpитo зaceдaниe и пpи ocoбeнo cлaбo зacтъпвaнe нa cъcтeзaтeлнoтo нaчaлo, ĸaĸтo изтъĸвa пpoф. Cтaлeв. B peзyлтaт, дoĸaтo cвъpши cъзтeзaтeлнoтo иcĸoвo пpoизвoдcтвo, ĸoeтo нopмaлнo тpae c гoдини, Heĸa бъдa яceн: тoвa, ĸoeтo cxeмaтичнo oпиcax, e пpoцeдypa пpeдвидeнa в зaĸoнa. Aз биx пpивeтcтвaл ycилиятa нa пpoĸypaтypaтa и KOHΠИ дa caнĸциoниpa cлyчaи нa ĸpиминaлнa пpивaтизaция и ĸopyпция, aĸo в ĸoнĸpeтния cлyчaй нe бяx шoĸиpaн ĸaтo юpиcт /a дaжe и ĸaтo гpaждaнин c нopмaлeн paзcъдъĸ/ oт   Aбcтpaxиpaм ce oт ocнoвaтeлнocттa нa oбвинeниятa cpeщy Дянĸoв и Tpaйĸoв и дaжe нe чepпя apгyмeнт oт oпpeдeлeниeтo нa cъдa, ĸoйтo вpъщa oбвинитeлния aĸт, зaщoтo, ocвeн пpoцecyaлнитe нapyшeния, нe cтaвaлo яcнo c ĸaĸви дeйcтвия и бeздeйcтвия oбвиняeмитe ca извъpшили инĸpиминиpaнитe пpecтъплeния.  Тpeтият oбвиняeм, пpивлeчeният ĸaтo cъизвъpшитeл – пoмaгaч Ивo Πpoĸoпиeв, e oбвинeн в тoвa, чe e взeл yчacтиe в извъpшвaнeтo нa пpecтъплeниeтo, ĸaтo пo вpeмe нa зaceдaниe нa Cъвeтa зa тpиcтpaннo cътpyдничecтвo пpи MC, ĸaтo пpeдceдaтeл нa KPИБ,yмишлeнo e yлecнил чpeз мнeния и paзяcнeния ĸaĸ дa пpoтeчe пpивaтизaциятa нa ĸoмпaниятa EBH. Oт ĸoгa, нa ĸaĸвo зaĸoннo ocнoвaниe, изĸaзвaнeтo нa cтaнoвищe в eдин cъвeщaтeлeн opгaн, мaĸap и тo дa e пoгpeшнo или дaжe дa вoди дo нecъoбpaзeн cъc зaĸoнa peзyлтaт, мoжe дa ce cчитa зa пpecтъплeниe? Πo тaзи лoгиĸa тpябвa дa пpивлeчeм пoд нaĸaзaтeлнa oтгoвopнocт вcичĸи нapoдни пpeдcтaвитeли, ĸoитo ca глacyвaли зaĸoнитe зa пpивaтизaция, чиитo нecъвъpшeнcтвa и пpoпycĸи дaдoxa възмoжнocтcт дa ce извъpши ĸopyпциoннa пpивaтизaция в oблaгa нa oпpeдeлeни индивиди. Спopeд чл.27, aл.3 ЗOΠДHΠИ (Закона за отнемане в полза на държавата на незаконно придобито имущество) \"пpoвepĸaтa oбxвaщa пepиoд oт 10 гoдини нaзaд, cчитaнo oт дaтaтa нa зaпoчвaнeтo й\", a пpивaтизaциятa нa \" Kaoлин\" e cтaнaлa пpeз 1999г. Зapaди тaзи импepaтивнa paзпopeдбa, oгpaничaвaщa пpoвepĸaтa нa cдeлĸитe пo пpивaтизaция дo eдин пepиoд oт вpeмe, ĸoйтo нe oбxвaщa цeлия пpoцec нa пpoвeждaнeтo й, ce лaнcиpaт идeи и пpaвят ycилия зa пpoмянa в Koнcтитyциятa, зa ĸoятo cпoмeнax пo-гope. Tpyднa, дaжe нeвъзмoжнa зaдaчa, нo c дeйcтвиятa cи пpoĸypaтypaтa и KOHΠИ лecнo ca paзceĸли нepaзплитaeмия Гopдиeв възeл нa пpoблeмa. Heвъзмoжнo e дa ce нaпpaви yмcтвeнo ycилиe, зa дa ce пpиeмe apгyмeнтa, чe дeйcтвиятa, c ĸoитo пpoвepĸaтa oбxвaщa 20 гoдишeн пepиoд нaзaд ca ce нaлoжили, тъй ĸaтo пpeз 2012 г. пpeдпpиятиeтo билo пpoдaдeнo. Зaĸoнът нe пpeдвиждa xипoтeзa, ĸaтo въпpocнaтa пpoдaжбa, зa пpeĸъcвaнe или yдължaвaнe нa дaвнocтния cpoĸ /a тoвa e възмoжнo caмo пpи дeйcтвиe нa дaвнocттa нaпpeд/ и дeйcтвиятa нa KOHΠИ ca флaгpaнтнo нapyшeниe нa импepaтивнa нopмa. Tpyднo e дa ce пpиeмe, чe тeзи cлyчaи нa aбcypднo пpилaгaнe нa зaĸoнa ce дължaт нa пpaвнo нeвeжecтвo. И дoĸaтo тe cъщecтвyвaт, щe имa пoдoзpeния, чe дpyги мoтиви и цeли ги пpaвят възмoжни, ĸaĸтo ce изтъĸвa в няĸoи мeдии от cepиoзни ĸpитици нa пoдoбни пpoяви. Te ca пpeдмeт нa дpyг тип aнaлиз. Нo в чиcтo юpидичecĸи acпeĸт изтъĸнaтитe aбcypдни apгyмeнти ca пpизнaци, ĸoитo пoĸaзвaт пpeвpaтнo yпpaжнявaнe нa влacттa, дaдeнa ти oт зaĸoнa.", "date": "2017.12.30", "title": "Гениално. Прокуратурата и КОНПИ откриха Колумбовото яйце за ревизия на приватизация"}
{"url": "https://www.dnevnik.bg/bulgaria/2017/12/30/3105125_bebe_i_mlado_momiche_zaginaha_pri_katastrofa_v/", "text": "Двама души - бебе и младо момиче са загинали при катастрофа на главния път Шумен-Бургас, край село Ивански, съобщава \"Фокус\". Инцидентът е станал около 13 ч., като катастрофата е в следствие на удар между \"Пежо\" и \"Сузуки\", които са се движили една срещу друга. Една от версиите за челния сблъсък, е че пред единия автомобил е излязло куче. Шофьорът на \"Пежо\"-то се е опитал да избегне удар и е навлязъл в насрещното платно. \"Сузики\"-то не е успяло да спре. В \"Пежо\"-то пътували три жени, като е загинала едната от тях - на 21 години. Другата е в тежко състояние. В \"Сузуки\"-то са били мъж, жена и бебе, което е починало при удара. Жената е настанена в болница в много тежко състояние.", "date": "2017.12.30", "title": "Бебе и младо момиче загинаха при катастрофа в Шуменско"}
{"url": "https://www.dnevnik.bg/bulgaria/2017/12/30/3105128_avtobus_s_putnici_se_zapali_v_dvijenie_i_izgoria_niama/", "text": "Туристически автобус с пътници се е запалил в движение и е изгорял по пътя Карлово – Павел баня в местността Стражата, съобщава \"Фокус\". Няма пострадали, шофьорът е успял да изведе около 30-те пътуващи в превозното средство. Те са били извозени с друг автобус. На мястото се разляла и нафта, която създава допълнителни рискове за преминаващите шофьори.", "date": "2017.12.30", "title": "Автобус с пътници се запали в движение и изгоря, няма пострадали"}
{"url": "https://www.dnevnik.bg/bulgaria/2017/12/30/3105126_opashki_na_kalotina_koloni_ot_avtomobili_ima_v_raiona/", "text": "Засилен трафик към Сърбия и Гърция от България има в предпоследния ден от 2017 година. По информация на БНР трафикът по главния път Е-79 от София към Кулата е натоварен, като след Благоевград в посока граничния пункт \"Кулата\" са се образували колони от автомобили. Засилен трафик има и към Сърбия. Сериозно беше затруднено движението през граничния пункт \"Калотина\". Там към 15 ч. е имало колони от автомобили в посока изход от страната. \"Хоризонт\" цитира \"Гранична полиция\", според които, в участъка между българския пункт и сръбския \"Градина\" има опашки от автомобили и автобуси. Проблемът е в забавената работа на сръбските гранични власти. На българският пункт работят всички гишета.", "date": "2017.12.30", "title": "Опашки на Калотина, колони от автомобили има в района на Сандански"}
{"url": "https://www.dnevnik.bg/photos/2017/12/30/3095114_fotogaleriia_remonti_i_remonti_na_remontite_v_sofiia/", "text": "Тази година София отново приличаше на строителна площадка. Частични и цялостно ремонти се изпълняваха в центъра и кварталите, като навсякъде имаше затворени булеварди. Качеството на изпълнение предизвика много критики от гражданите, а стана и причина Столичната община да прекрати договорите на две строителни фирми.", "date": "2017.12.30", "title": "Фотогалерия: Ремонти и ремонти на ремонтите в София"}
{"url": "https://www.dnevnik.bg/analizi/2017/12/30/3105134_eto_kolko_vredni_sa_foierverkite/", "text": "Текстът е на  \"Дойче веле\" Всички, които възнамеряват да посрещнат 2018 с бомбички и фойерверки, трябва да прочетат този текст. Мнозина подценяват новогодишната пиротехника. А тя вреди далеч не само на ушите ни. Експерти бият тревога. При посрещането на всяка нова година Карл Лаутербах изпълнява един и същи ритуал: затваря плътно прозорците и отива колкото се може по-навътре в жилището си. \"Фините прахови частици от фойерверките представляват сериозен риск за здравето. Ако ги вдишаме в новогодишната нощ, те остават в тялото ни през цялата година\", уверява здравният експерт и политик от германската Социалдемократическа партия. За него гърмежите по Нова година са \"подценявана опасност\". Най-фините прахови частици, освобождавани при възпламеняването на фойерверките, могат да проникнат в мозъка и да причинят хронични възпаления. Не е изключено дори да доведат до деменция, твърди експертът. Най-уязвими са възрастните хора, уточнява Лаутербах и добавя, че замърсеният въздух увеличава и риска от инфаркт. Фойерверките са като цигарите Някои германски общини вече забраниха фойерверките на определени места в централните градски райони. Други обмислят дали да не наложат тотална забрана. А политиците постоянно призовават гражданите да внимават с пиротехниката в новогодишната нощ. Целият дебат междувременно придоби нова насока: вече не се акцентира върху това, че във въздуха се прахосват много пари. Набляга се по-скоро върху страничния ефект от гърмежите: замърсяването на въздуха. Празничните ракети вече се разглеждат като сериозен риск за здравето - вредата от тях се сравнява с вредата от цигарите и дизеловите автомобили. Противниците на празничните фойерверки разполагат със сериозни аргументи: всяка година в Германия покрай гърмежите в новогодишната нощ във въздуха се отделят пет хиляди тона фини прахови частици, твърдят от Федералната служба за околна среда. Това отговаря на 17 процента от количеството фин прах, произвеждан от цялото пътно движение в страната за една година. Според Европейската агенция за околна среда, замърсеният въздух в Германия е причината за преждевременната смърт на 60 000 души на година. Мислете за ушите, пръстите и дробовете си! \"Призоваваме хората да ограничат фойерверките\", казва пред сп. \"Шпигел\" Уте Дауерт от Федералната служба за околна среда в Десау. Отговорничката за чистотата на въздуха добавя, че след новогодишната нощ в големите градове се измерват \"изключително високи стойности\" на фини прахови частици във въздуха, причинени от празничните фойерверки. А от това страдат най-вече хората, предразположени към определени заболявания, например астма, добавя тя. В спешните отделения на болниците пък се тревожат не толкова за пациентите със смущения в дишането, колкото за онези, които постъпват с увреждания на слуха, с откъснати пръсти на ръцете или с различни изгаряния. По никое друго време на годината в спешните кабинети на постъпват толкова много хора, колкото в новогодишната нощ, твърдят лекари. \"Шпигел\" цитира специализираното издание \"Deutsches Ärzteblatt\", според което в Германия в новогодишната нощ на 2013 цели осем хиляди души са си причинили увреждания на вътрешното ухо. Цитиран е и хирург от спешното отделение на университетската клиника в Хамбург, който казва, че зачестяват тежките травми от фойерверки, причинявани най-вече от нелегални пиротехнически устройства, произвеждани в Китай, Италия или Източна Европа. Обороти в размер на милиони В Германия обаче се продават все повече фойерверки - въпреки опасността, която произтича от тях. През 2016 оборотът от продажбите е достигнал 137 милиона евро - значително повече, отколкото преди 10 години. А политиката не смее да наложи забрана на този вид бизнес, тъй като празничната пиротехника е много популярна сред германците. Все едно някой да им забрани гриловете в дворовете им. Най-силният инструмент на властите в борбата срещу бомбичките и фойерверките в новогодишната нощ си остават противопожарите мерки. Т.е. пиротехниката може да бъде забранена само поради опасност от възникването на пожар. В някои общини вече са забранили фойерверките в историческите центрове на градовете - тъй като ракетите могат да подпалят покривната конструкция на някоя историческа сграда. Само в Берлин в нощта срещу 1 януари 2017 противопожарни екипи са гасили общо 433 пожара, а в полицията до сутринта са постъпили 3123 спешни обаждания - основно свързани с използването на пиротехника в празничната нощ. Традицията да се пускат фойерверки тръгва от Китай: през 7 век в провинция Хунан монахът Ли Тиан гонел злите духове и демони с барут. В Европа пиротехниката дълго време е била удоволствие само за аристокрацията - правели се фойерверки на сватби или кръщенета. През 18 век градските управи и по-заможните граждани започнали да организират и обществени фойерверки.", "date": "2017.12.30", "title": "Ето колко вредни са фойерверките"}
{"url": "https://www.dnevnik.bg/bulgaria/2017/12/30/3105135_samolet_kacna_prinuditelno_v_sofiia_vmesto_v_kavala/", "text": "Самолет на нискобюджетната компания \"Уиз еър\", пътуващ от грузинския град Кутаиси към гръцкия Кавала, е кацнал принудително на летището в София. Лошите метерологични условия в Северна Гърция са станали причина за отклоняването на маршрута на самолета, съобщават от летище София, цитирани от БНР. Оттам уточняват, че преценка на екипажа е кога и къде да кацне, за да не застраши сигурността на полета, а отговорност за настаняването на пътниците носи авиокомпанията. Националното радио, цитира руската агенция \"Новости\", според която самолетът със 170 души на борда е била ударена от мълния. Няма пострадали. Пътниците от самолета все още са на летище в София и чакат да им бъде осигурено настаняване или да продължат пътя си до Кавала.", "date": "2017.12.30", "title": "Самолет кацна принудително в София вместо в Кавала"}
{"url": "https://www.dnevnik.bg/photos/2017/12/30/3105066_fotogaleriia_parad_po_povod_novata_godina_v_nepal/", "text": "В Катманду, Непал през месец декември или януари в зависимост от непалския календар, общността Гурунги празнува настъпването на тяхната Нова година.", "date": "2017.12.30", "title": "Фотогалерия: Парад по повод Новата година в Непал"}
{"url": "https://www.dnevnik.bg/sport/2017/12/30/3104996_blagotvoritelno_biagane_v_kostjumi_na_diado_koleda/", "text": "Обичате да тичате и да се забавлявате? Дори и на 1 януари? Ако и на двата въпроса имате положителен отговор, то \"Санта тича\" (Santa run Sofia) вероятно е вашето събитие. То ще се проведе в първия ден на 2018 г. Целта му е да запали повече хора да спортуват по-активно, посочват организаторите от  activitychoices.com . Освен това бягането ще е благотворително. На него ще се събират средства за дарителския фонд \"Спорт за деца с увреждания\", който осигурява медицинска спортна терапия за деца с физически и ментални затруднения. Желаещите да се включат ще бягат между 2 и 5 км, като е възможна и по-дълга дистанция, посочват организаторите в  страницата на събитието във \"Фейсбук\" . Участниците трябва да са в костюми на Дядо Коледа, Снежанка, еленчето Рудолф, джуджето на Дядо Коледа и др. Призивът е всеки да използва въображението си, а при затруднение, може да се черпи опит от подобните \"Santa runs\", провеждани всяка година в Ню Йорк, Лондон, Сидни, Торонто. Тези, които се включат, могат да дарят средства през сайта на организаторите и заявят дигитален пропуск. Събитието е на 1 януари 2018 г. от 14.00 пред входа на НДК.", "date": "2017.12.30", "title": "Благотворително бягане в костюми на дядо Коледа ще се проведе на 1 януари в София"}
{"url": "https://www.dnevnik.bg/photos/2017/12/30/3089671_fotogaleriia_za_kakvo_protestiraha_po_sveta_prez_2017/", "text": "Кенди Фрийман участва в протест на движението Black Lives Matter пред \"Тръмп Тауър\" в Ню Йорк на 14 януари. Движението се обявява против насилието и расизма спрямо чернокожите хора.", "date": "2017.12.30", "title": "Фотогалерия: За какво протестираха по света през 2017"}
{"url": "https://www.dnevnik.bg/sviat/2017/12/30/3096681_da_se_izkachvash_ne_e_strashno_-_koi_sa_jenite_koito/", "text": "Първите - жените, които променят света\". Това е специалният проект на списание \"Тайм\", посветен на жените, които са постигнали нещо уникално в политиката, науката, спорта или друга област. Проектът включва  интервюта с 46 жени , сред които Опра Уинфри, Арета Франклин, Мадлин Олбрайт, Шерил Сандбърг, Селена Гомез, Селена Уилямс, Джанет Йелън, но и много други от различни области, които не са толкова известни по света. \"Нашата цел с \"Първите\" е всяка жена и момиче да намери някой, чието присъствие по най-високите върхове на успеха да им покаже, че е безопасно да се катерят, хайде, елате горе, гледката е поразителна\", пише \"Тайм\". \"Дневник\" избра вдъхновяващите истории на три от тези жени. Законодателят . През 2016 г. тя става член на Демократичната фермерска партия на труда в Камарата на представителите в Минесота, което я прави първият законодател мюсюлманин от сомалийско-американски произход, избрана на длъжност в САЩ. \"Животът в Сомалия преди гражданската война беше красив. Когато започна войната, бях на осем години и на този етап, в който започваш да разбираш света по различен начин. Избягахме в Кения и в продължение на четири години живяхме в бежански лагер. Пристигнахме в САЩ, когато бях на 12\", разказва Омар. Семейството й я наричало \"детето защо\". Винаги искала да знае защо нещо се случва, защо трябва да направи нещо. И сега продължава да е така. Всички жени в семейството й са живели като равни с мъжете, не е имало йерархия. Когато започна процесът по разселване, ни дадоха известни насоки за това как изглежда страната, която ще бъде наш дом. Америка, в която отивахме, беше лъскава и живописна, спомня си тя. Когато пристигнахме обаче първо минахме през Манхатън, имаше графити и боклук навсякъде, спящи по улиците хора, разказва Омар. Когато потърсила отговор от баща си, той казал: \"Все още не сме стигнали до нашата Америка, трябва просто да бъдеш търпелива\". \"Сомалия е предимно черна мюсюлманска страна, какъвто е и лагерът в Кения. Когато растеш в среда, в която вярата и расата ти не са тема на разговор, наистина е трудно да свикнеш със среда, в която всичко това означава нещо. Да бъдеш черен в САЩ значи нещо. Има история. Да бъдеш имигрант, бежанец, мюсюлманин – всички тези неща представляват едно различие, което не е типично или не се побира лесно в социалната структура на тази страна\", разказва тя. За мюсюлманската и сомалийската общности полът й е проблем, защото в тях се предполага, че политиката е мъжка роля. Идва и моментът, с който се сблъскват всички жени кандидати – като майка, колко отговорна трябва да бъде, щом иска да ръководи и да прекарва толкова време извън дома си. Никой никога не пита мъжете кандидати, които са и бащи, как се очаква да балансират семейния си живот, коментира Омар. Епископът През 2006 г.  . С това Епископалната църква се превръща в първата християнска деноминация, оглавена от жена. Интересен факт е, че Шори е и доцент доктор по океанография. \"Библията казва много неща за ролята на жените. И действителността е, че всеки си избира това, което най-много му харесва\", казва тя в интервюто за \"Тайм\". \"Всички ние търсим парчетата, които затвърждават това, в което вече вярваме\". \"След като завърших семинарията, получих призив да се върна в паството, към което принадлежах. В началото две по-възрастни жени дойдоха при мен и ми казаха: \"Не вярваме в жените свещеници, но ти си приемлива\". Чувството, което наистина те променя е, когато видиш истинско човешко същество да упражнява роля, в която не си си представял, че може да влезе жена\", разказва тя. \"В деня, в който бях избрана да оглавя Епископалната църква... един мъж ми каза: \"Сега не си носи висящите обеци\". Това просто не се връзваше с представата му за какво е редно и правилно\", допълва Шори. \"Аз бях избрана през 2006 г., а епископ Джин Робинсън, който е открито хомосексуален, бе избран през 2003 г. Това бе оправдание в паството да се реши, че Епископалната църква е еретична, че е направила нещо толкова обидно, че вече не принадлежи към общността\", допълва тя. \"Така че това се превърна в повод за конфликт, който не беше само за гейовете и лесбийките, но и за лидерството, което не е представено от хетеросексуален бял мъж – дългогодишна традиция\". \"Работих усилено, за да разширя разбирането за това кои сме ние като орган. Ние не сме просто църква в САЩ. Ние сме в 16 други държави. Имаме много езикови традиции, много опит, различни културни реалности. Мисля, че в резултат на това имаме по-широко усещане за това какъв дар е многообразието и по-голямо желание да включваме различните\", споделя Шори. Астронавтът . Тя става първата афро-американка, която излита в Космоса. Това се случва през 1992 г. с космическия кораб Endeavour. Напуска НАСА през 1993 г., за да създаде компания за проучване на приложението на технологията в ежедневието. \"Когато бях малка идеята, че мога да стана първата цветнокожа жена, излетяла в Космоса, би изглеждала смешна... Докато растях постоянно приемах, че ще отида в Космоса. Исках да правя много неща. Да бъда учен, танцьорка, политик\", разказва Джеймисън. Родителите й често говорили с децата си за силните жени и за приноса на афро-американците към света. \"Да бъдеш първи означава отговорности – имаш публична платформа, и трябва да избираш как да я използваш. Аз използвам моята, за да помогна на хората да свикнат с идеята, че науката е неразделна част от нашия свят. И обещах, че ще говоря за работата си и ще питам и други жени за техните професии. Хората казват, че можеш да имаш всичко. Не, не можеш. Но можеш да имаш много повече, и да направиш много повече от това, което си мислиш\", казва Джеймисън.", "date": "2017.12.30", "title": "Да се изкачваш не е страшно - кои са жените, които променят света"}
{"url": "https://www.dnevnik.bg/bulgaria/2017/12/30/3100641_koi_sa_nai-chetenite_statii_v_dnevnik_za_2017/", "text": "В края на годината по традиция ви представяме най-четените статии в \"Дневник\" за изминалата 2017 г. Те показват какво вълнуваше, забавляваше и ядосваше читателите на сайта, а и цялото общество. Най-голям интерес през годината предизвика направената реформа в здравеопазването и образованието на Исландия, благодарение на която малката страна почти напълно изкорени употребата на алкохол и наркотици сред учениците. Смъртта на преподавателя от Софийския университет и доцент по гражданско право Кристиан Таков, както и скандалът между собственика на \"Уолтопия\" и ръководството на \"София Тех Парк\" също намериха място сред най-четените статии. Ето и класацията на десетте най-четени статии в \"Дневник\" за 2017 г., като справката за броя прочитания е към 19 декември: 1.  Как Исландия реши проблема с алкохола и наркотиците сред тийнейджърите  – 214 726 прочитания. В последните 20 години изолираната малка Исландия направи реформа в здравеопазването и образованието си, която почти напълно изкорени употребата на тютюн, алкохол и наркотици сред учениците. Допреди да вземе мерки, държавата е сред лидерите в Европа по дял на непълнолетните, употребяващи забранени субстанции и извършващи престъпления. 2.  Почина Кристиан Таков  - 173 069 прочитания. Преподавателят от Софийския университет и доцент по гражданско право Кристиан Таков почина в средата на годината. 3.  Григор Димитров напусна Мелбърн след епична битка с Рафаел Надал  - 151 218 прочитания. Най-добрият български тенисист Григор Димитров изигра в началото на годината първия си полуфинал на Australian Open. Той беше близо до финала, но в крайна сметка загуби битката срещу Рафаел Надал след почти пет часа игра. 4.  Собственикът на \"Уолтопия\" обвини в пълен провал \"София Тех Парк\"  - 134 688 прочитания. Собственикът на \"Уолтопия\" Ивайло Пенчев написа открито писмо до ръководството на \"София Тех Парк\", в което с много остър тон разказa историята на взаимоотношенията между неговата и държавната компания, след като реши да построи своя сграда на територията на парка. 5.  Глобите на пътя според последните промени в закона  - 131 064 прочитания. В началото на годината влязоха в сила новите глоби, въведени с промени в Закона за движение по пътищата. Те предвиждат по-високи санкции за шофиране след употреба на алкохол и наркотици, нарушаване на скоростните режими и т.н. Въвеждат се и нови провинения, като участие в нерегламентирани състезания. 6.  Би Ти Ви спря \"Шоуто на Слави\" в понеделник вечер  - 129 643 прочитания. В края на март Би Ти Ви спря епизод от \"Шоуто на Слави\", като това стана с надпис, който се появи на екрана, докато тече повторение на старо предаване. \"Планираният за днес епизод няма да бъде излъчен, поради несъответствие със стандартите за телевизионно съдържание\", пишеше в съобщението. Преди това Слави Трифонов разпространи отворено писмо към политиците, в което даваше две седмици на новоизбраните депутати да се занимаят с въпросите на референдума, иницииран от предаването. 7.  Българско видео, заснето с дрон, взе голямата награда на фестивал в Ню Йорк  - 116 725 прочитания. Видеото 2D Run на фрийрънъра Илко Илиев и фотографа Марин Кафеджийски спечели голямата награда на фестивала за филми, заснети с дрон в Ню Йорк, както и приза в категорията \"X-Factor\". Клипът има над 500 хиляди гледания в YouTube, преди части от него да попаднат в реклама на Samsung, излъчена в нощта на оскарите. 8.  Как работи метаболизмът и защо със спорт не се отслабва  - 114 459 прочитания. За метаболизма и ролята на движението за формата има безброй проучвания, които отново и отново разбиват мита, че спортът е ключов за поддържане на здравословно тегло. Въпреки това, той е устойчив и широко пропагандиран, подвеждайки всички хора с наднормено тегло, че ще отслабнат, само ако се потят редовно във фитнеса. 9.  \"И тогава реших, че няма да се върна в тъпата България\"  - 108 645 прочитания. Христо Явашев е на 21 години, когато му се удава възможност да избяга от България - съзира шанса си по време на престой в Прага, където гостува на свои роднини. \"Именно там реших, че никога повече няма да се върна в тъпата България. Казах си: Прага е много по-близо до Запада и затова трябва да направя всичко възможно, за да остана тук. По онова време не бях единственият - стотици хиляди бягаха на запад след събитията в Унгария през 1956 година\", разказва творецът. 10.  Стоте най-добри средни училища в България (графики)  - 102 032 прочитания. Класация на 100-те учебни заведения, даващи най-добра подготовка на възпитаниците си, ако се съди по задължителния за всички зрелостен изпит, който беше покрит от учениците в края на учебната година.", "date": "2017.12.30", "title": "Кои са най-четените статии в \"Дневник\" за 2017"}
{"url": "https://www.dnevnik.bg/sport/2017/12/30/3105029_djokovich_se_otkaza_i_ot_turnira_v_doha_ostava_pod/", "text": "По-малко от 24 часа, след като обяви, че  няма да играе в демонстративния турнир в Абу Даби , Новак Джокович разкри нови детайли около здравословното си състояние. Бившият №1 в мъжкия тенис добави, че няма да играе и на турнира в столицата на Катар Доха (1-8 януари) от сериите АТП 250. \"За съжаление ситуацията с лакътя ми не се промени особено след вчера и все още изпитвам болка. Заради това ще трябва да се откажа от участие в Доха. Съжалявам, че няма да мога да играя пред моите фенове в страната\", съобщи сърбинът чрез официалния си сайт. Джокович е шампион от последните две издания, като през 2017 г. победи  Анди Мъри  в трисетов мач, а година по-рано се справи с Рафаел Надал. Той добави, че по предписание на лекарския си щаб ще продължи с физиотерапията и специалните процедури. Турнирът в Доха е използван от Джокович като загрявка за Australian Open в последните години. Сърбинът е шесткратен шампион в Мелбърн, но засега участието му на първия турнир от Големия шлем за годината остава под въпрос. \"Едва когато съм готов 100% за игра ще се върна на корта. Надявам се това да бъде скоро и искам да благодаря на всички за разбирането\", добави тенисистът.", "date": "2017.12.30", "title": "Джокович се отказа и от турнира в Доха, остава под въпрос за Australian Open"}
{"url": "https://www.dnevnik.bg/zdrave/2017/12/30/3100248_prof_dragan_bobev_i_novata_epoha_v_bulgarskata/", "text": "П През 1987 г. на упражнение по вътрешни болести в Клиниката по хематология на тогавашната Медицинска академия, нашата асистентка, говорейки ни за крайно неблагоприятната прогноза на болните от левкемия, посочи през прозореца една от другите сгради наблизо и каза  . Тогава не подозирах, че за мой късмет, професионалният ми път занапред ще бъде тясно свързан с този забележителен човек, състрадателен лекар и обаятелен учител. Въпреки, че самият проф. Бобев, който сам не може да изброи децата и семействата, на които е помогнал, никога не се самоизтъква и обича да казва, че \"всяко честване е малко погребение\", аз мисля, че е важно значимостта и успехите на човек да бъдат популяризирани и припомняни приживе и то пред широка публика. Какъв по-подходящ повод за това от неговата 85-та годишнина. Той е един от най-изявените български педиатри, с принос в развитието на детската онкохематология, забележителен преподавател и човек с ясно определена обществена позиция. Достоен последовател на своите учители, сред които с най-голямо значение за формирането му като педиатър в първите години на кариерата му е неговият чичо д-р Драган Бобев, също известен детски лекар и университетски преподавател. Първоначално младият доктор Бобев е изпратен за участъков педиатър в етрополското село Лопян. Професионалното и преподавателското му развитие продължава като асистент в Детската клиника на тогавашния ИСУЛ, а по-късно и в Детска клиника на ВМИ – София, доцент и професор в Катедрата по педиатрия на Медицинския университет и неин ръководител от 1990 г. в продължение на 10 години. Неговата голяма любов и призвание, обаче, през целия му живот и досега остава детската онкохематология. С лечение на злокачествени болести при децата започва да се занимава от 1969 г., когато e изпратен на специализация във Франция. В Париж и Монпелие учи при най-престижните за времето си детски онкохематолози, някои от които са и   - новатори като проф. Жорж Мате, проф. Жан Бернар и нобеловия лауреат проф. Жан Досе. От тези безценни извори Бобев черпи знания и умения на най-високото ниво в този исторически повратен за световната хематология и онкология период. След завръщането си в България, с неповторимо остра интуиция и научен усет започва да прилага всички най-съвременни методи за лечение на левкемия, което бързо води до все по-добри резултати при много деца с това, смятано за безнадеждно, смъртоносно дотогава заболяване. Дисертацията му на тема \"Цитологични варианти на острата лимфобластна левкемия в детска възраст с оглед прогнозата и лечението\" (1977) е безспорно революционен за времето си труд, запазващ своята актуалност и в наши дни. Далеч преди много други, той заедно със своите колеги и възпитаници достига до преломния момент, когато отчайващата съкрушеност пред страховитите диагнози беше заменена от напълно реалистични очаквания за излекуване.  и в следващите повече от 40 години неуморно продължава да я усъвършенства, възприемайки бързо и последователно всички нови световни завоевания в системното лечение на левкемиите според американски, немски и западноевропейски клинични протоколи. Това извисява нашата детска онкология до европейско равнище и осигурява на болните български деца немислими дотогава лечение и преживяемост, които не се различават от тези в развитите държави в Европа и Америка. Най-ярко постижение в тази област е въвеждането през 1997 г., за първи път у нас от неговия екип на   като терапевтичен метод при високорискови групи пациенти с онкологични заболявания, който в следващите години се развива и усъвършенства. Драган Бобев има заслуги за налагането на световни стандарти не само в лечението на злокачествени заболявания, но и на повечето от болестите в детска възраст. След 1990 г. като ръководител на Катедрата по педиатрия и на тогавашния Институт по педиатрия, той поставя високи изисквания за диагностика и лечение на детските болести, съобразно достиженията на световната наука, като очаква от българските педиатри добра осведоменост и непрекъснато усъвършенстване. С такъв подход е свързана и преподавателската му дейност. Той е с твърде високи критерии, на които студентите и младите лекари могат да отговарят само след доста усърдна ежедневна теоретична подготовка от най-реномираните литературни източници. Както самият той казва  . Той успя да подготви и висококвалифицирани професионалисти, като така издигна нивото на българската педиатрия. Проф. Бобев ни подтикваше към любознателност и клинично любопитство, към трудолюбие и старателност, към професионална дисциплина, хуманност и милосърдие. С бащинска строгост, духовна елегантност и остроумие той ежедневно ни учеше, проверяваше знанията и уменията ни и изискваше безпрекословно висококачествена работа. Освен изключителен лекар и знаменит преподавател, проф. Бобев винаги е бил и човек с активна гражданска позиция. Демократ по наследство и лични убеждения, след 1990 г. той дейно участва в обществено-политическия живот, като привърженик и последовател на \"синята идея\". Помага с опита и разбиранията си за реформиране на здравеопазването, а като председател на Медицинската комисия към ВАК (Висшата атестационна комисия към Министерски съвет), и на българската медицинска наука. Пише и много статии по важни и наболели обществени проблеми. , което само по себе си е впечатляващо постижение. Въпреки че в последно време неговите административни задължения отпаднаха, темпото на професионалната му активност остава и той винаги е на разположение, неизменно находчив особено при решаване на сложни медицински казуси или интересни клинични предизвикателства, готов винаги да помогне на своите ученици. Затова с широко отворено сърце казваме: ", "date": "2017.12.30", "title": "Проф. Драган Бобев и новата епоха в българската педиатрия и онкохематология"}
{"url": "https://www.dnevnik.bg/biznes/2017/12/30/3105039_nad_19_miliona_leva_sa_predvideni_za_borba_sus/", "text": "За борба със свлачищата през следващата година в бюджета на Министерството на регионалното развитие и благоустройството са предвидени 19.354 млн. лв. Това е с 15.5 млн. лв. повече от 2017-та, съобщиха днес от Министерството на регионалното развитие и благоустройството. От общата сума 18.554 млн. лв. са за капиталови разходи, а 800 хил. лв. за превенция. За справяне с проблема ще се разчита и на европейско финансиране. Отделно Агенция \"Пътна инфраструктура\" ще кандидатства за средства по Оперативна програма \"Околна среда 2014 – 2020 г.\" за укрепване на 11 свлачища, които застрашават важни пътни съоръжения и в момента тече подготовка на проектните предложения. Финансиране ще получат и общини, в които важни общински обекти са под риск от свлачищни процеси. Общият бюджет на процедурата е 65 519 199 лв. С тези средства 29 свлачища ще бъдат проучени и укрепени, а в други 26 ще бъдат монтирани контролно-измервателни системи за постоянен мониторинг на геодинамичните процеси и изготвяне на прогнози за развитието им. За периода от май до ноември 2017 г. са извършени геозащитни мерки и дейности на обща стойност 1 115 674,07 лв., от които 556 703,46 лв. са за Строителномонтажни работи, а 558 970.61 лв. за други видове геозащитни дейности. През септември 2017 г. са биби отпуснати 8 млн. лв. допълнително за укрепване на свлачища в област Бургас с цел опазване на живота и здравето на хората. със средствата се финансира укрепването на свлачища в бургаския квартал \"Сарафово\" и на северния бряг на гр. Царево.", "date": "2017.12.30", "title": "Над 19 милиона лева са предвидени за борба със свлачищата през следващата година"}
{"url": "https://www.dnevnik.bg/sport/2017/12/30/3105037_grigor_dimitrov_zapochva_sreshtu_128-iia_v_sveta_ili/", "text": "Григор Димитров ще започне участието си на турнира в Бризбейн срещу австралиеца Джон Милман или квалификант. Това отреди жребия за основната схема, който беше теглен преди началото на турнира. Като водач в схемата Димитров ще почива в първия кръг, започвайки директно от втория. 28-годишният австралиец, който е 128-и в света, никога не е играл срещу българския тенисист. През 2017 г. той има едва три мача в световния тур, като победи Франсис Тиафое в Атланта преди да загуби от Райън Харисън, а на турнира в Шенцен загуби от Дамир Джумхур. През миналия сезон австралиецът пропусна повече от четири месеца заради разкъсано сухожилие и игра основно в сериите \"Чалънджър\". През ноември той спечели \"Чалънджъра\" в Хуа Хин, Тайланд. Най-доброто на Милман в световната ранглиста е 60-о място през май 2016 г. \"Титлата ми в Бризбейн през 2017 г., беляза целия ми сезон с успехи\", каза Димитров преди началото на турнира. Той изрази надежда за ново успешно представяне \"на един от турнирите, които харесва най-много\". На четвъртфинал Димитров ще има корав съперник, като там ще го чака победителят от срещите Денис Шаповалов срещу Кайл Едмънд и петия поставен Жил Мюлер, койото се изправя срещу квалификант в първия кръг. На евентуален полуфинал световният №3 може да срещне друг представител на Австралия – Ник Кириос. Турнирът в Бризбейн започва на 1 януари. \"Пазя отлични спомени от турнира през 2017 г. За мен беше прекрасно да започна годината с титла, винаги е важно да стартираш позитивно сезона. След това една толкова дълга година завърши още по-добре с титлата в Лондон. Много съм доволен от моя екип и персонално от себе си какво постигнахме през 2017 г.\", каза Димитров на пресконференция преди жребия. Той изрази съжаление, че Рафаел Надал няма да играе на първия турнир за годината, след като  испанецът се отказа от участие . \"Не сме се виждали от Лондон, но знам че има някакви проблеми с коляното. Дано скоро да играе\". Българският тенисист обясни, че си е взел около седмица пълна почивка след турнира в Лондон, за да се възстанови от психическата умора около дългия сезон. \"Физически бях добре, нямах проблеми, но просто се изключих за 5-6 дни\". \"Мисля, че през годината показах, че мога да съм на ниво срещу най-добрите, а сега трябва да го правя в рамките на две седмици. Ще бъде хубаво, ако мога да спечеля турнир от Големия шлем през 2018 г.\", добави световният №3. Той обясни, че двубоят му с Рафаел Надал на  полуфиналите от Australian Open  през миналия януари, е бил от огромно значение за развитието на сезона. \"Научих много от този мач, защото ми помогна да видя къде греша. Разбира се имаше разочарование, знаейки, че си бил толкова близо до първия си финал, но предпочитам да гледам от позитивната страна\", каза още Димитров. Вторият поставен в основната схема  Анди Мъри  ще играе срещу победителя от мача между Райън Харисън и Леонардо Майер. В половината на Мъри попаднаха още Дамир Джумхур, Денис Истомин, Джаред Доналдсън и Милош Раонич, с който може да се срещне едва на полуфинал. В схемата при дамите най-интересните сблъсъци от първия кръг са между Саманта Стосър и Анастасия Севастова и френският двубой Ализе Корне срещу Каролин Гарсия. Британката Джоана Конта се изправя срещу американката Мадисън Кийс. Действащата шампионка Каролин Плишкова, която е поставена под №2 почива в първи кръг, а във втория може да играе срещу 18-годишната американка Кейтрин Белис. Водачка в схемата е Гарбине Мугуруса.", "date": "2017.12.30", "title": "Григор Димитров започва срещу 128-ия в света или квалификант в Бризбейн"}
{"url": "https://www.dnevnik.bg/sport/2017/12/30/3098597_milioneri_s_kauza/", "text": "В днешно време един футболист изкарва толкова много пари, че за обикновения човек дори е трудно да си представи такова число. Всички ние заслужаваме парите си на терена, но това е резултат от навлизането на все по-богати инвеститори. Затова аз реших, че мога да правя нещо наистина полезно за другите хора с част от моята заплата\". С тези думи полузащитникът на \"Манчестър юнайтед\" Хуан Мата представи идеята си да дарява 1% от годишната си заплата за благотворителност. Испанецът, който заработва по 140 хиляди паунда седмично на \"Олд Трафорд\", беше първата голяма звезда от Европа, която се включи в начинанието \"Обща цел\" (Common Goal). Мата представи идеята си в специализирания сайт Player’s Tribune и веднага след това намери последователи сред колегите си. Световният шампион с Германия Матс Хумелс, един от лидерите на \"Ювентус\" и Италия Джорджо Киелини, Денис Аого и Серж Гнабри, както и националките по футбол на САЩ Меган Рапиноу и Алекс Морган бяха първите, които се включиха в инициативата на Мата. Каква е идеята \"Това не е мое начинание, аз не се приемам като нищо повече от останалите. Просто някой трябваше да го започне. Също така съм наясно, че този един процент от моята заплата сам по себе си не значи нищо, но в началото беше важно да поставим стабилна основа. Ако един ден успеем да дарим само 1% от приходите на целия футболен бизнес по света, представете си за какво ще стане въпрос\", добавя Мата. Всеки футболист по света е свободен да се запише в \"Обща цел\". Той попълва декларация, че ще дарява минимум един процент от годишната си заплата на организацията, а тя разпределя парите по света за хора в нужда. Към момента в сайта на организацията са записани 33-ма души, свързани с футбола. Сред тях са играчите от Висшата лига Каспер Шмайхел (\"Лестър\"), Алфи Моусън (\"Суонзи\"), Чарли Даниел (\"Борнемут\") и Бруно Салтор (\"Брайтън\"), също така Шинджи Кагава от \"Борусия\" (Дортмунд) и много други. Членува и треньорът на \"Хофенхайм\" Юлиан Нагелсман. Със заплата от 140 хиляди на седмица, Мата ще дари близо 73 хиляди паунда в края на годината. Не всеки дарява по един процент, но това е минимумът. При подписването на декларацията Денис Аого от \"Щутгарт\" заявява, че ще дава по два процента от годишната си заплата. Същото прави и президентът на УЕФА Александър Чеферин. \"С повече от три милиарда фенове футболът е най-големият социален феномен на планетата. Никой друг спорт няма подобно богатство или не достига такъв обхват. Няма такова културно значение. Красивата игра е в своя собствена лига. Представете си, че можем да обединим света на футбола зад споделена социална идея. Представете си ефекта, който можем да създадем и животите, които можем да променим. Чрез \"Обща цел\" ние опитваме да постигнем точно това\", пише в представянето на организацията. \"Обща цел\" нарича себе си семейство, част от Street football world, създаденa преди повече от 15 години, с мисията да променя живота на хората към по-добро. \"Искам просто да дам възможност на децата по света да получат шанс, какъвто аз съм имал\", казва Мата. От \"Обща цел\" не посочват каква е събраната сума до този момент. По-малко от половин година след началото на инициативата, парите със сигурност надхвърлят 500 хиляди паунда. Отбор на благотворителността Първоначално идеята на Мата и \"Обща цел\" е да бъде сформиран отбор от 11 членове - символизиращ броя на футболистите в един отбор. Днес вече има три отбора. Обсъждана е възможността да се организират благотворителни мачове и да бъдат направени мисии. Киелини – шесткратен шампион с \"Ювентус\" и един от най-добрите футболисти в Италия, чува случайно за идеята, но се свързва с Мата чрез \"Скайп\". Защитникът бързо става лице на \"Обща цел\" за Италия и няколко пъти вече представи публично идеята на различни срещи. \"Като футболисти ние имаме голям късмет, но трябва да помислим за хората, които не са били такива късметлии да преследват мечтите си. В тази инициатива ме привлече идеята да сме отбор - всеки може да даде индивидуална сума, но тя няма да промени нищо. Ако сме всички заедно обаче, можем да постигнем желания ефект\", казва той. Президентът на организацията и партньор на Хуан Мата в начинанието - Юрген Гризбек, е уверен, че това е само началото към движение, което да промени обществото на футболистите. Според него в \"Обща цел\" членуват не само футболисти, които искат да бъдат запомнени като добри играчи, но най-вече и като добри хора. УЕФА също се ангажира с подкрепа чрез президента Александър Чеферин. Словенецът се присъедини към \"Обща цел\" наскоро, но вече посъветва и другите футболни лидери по света да влязат в организацията.", "date": "2017.12.30", "title": "Милионери с кауза"}
{"url": "https://www.dnevnik.bg/sviat/2017/12/30/3105041_konfliktite_po_sveta_dnes_sa_poveche_ot_vsiakoga/", "text": "В света днес има повече конфликти от всякога, заяви пред германската телевизия SWF ръководителят на католическата благотворителна организация \"Каритас Интернешънъл\" Оливер Мюлер, цитиран от БТА. \"Светът, в който живеем, е все по-малко мирен, конфликтите са повече от всякога и преобладават\", допълва той. Към момента \"Каритас\" работи в 70 държави, включително в зони на кризи като Сирия, Конго и Южен Судан. \"Това, което ни тревожи, е значително нарасналият брой на природните бедствия като суши, горски пожари или наводнения по света. В последно време на година има средно 350 бедствия - двойно повече, отколкото през 90-те години на миналия век, отбеляза Мюлер и подчерта, че това се дължи на промените в климата. Наред с това той посочи, че даренията за организацията са се увеличили съществено, а похарчените от нея средства за благотворителност тази година възлизат на около 87 милиона евро, при 67 млн. евро през 2016 година.", "date": "2017.12.30", "title": "Конфликтите по света днес са повече от всякога, отчете благотворителна организация"}
{"url": "https://www.dnevnik.bg/sviat/2017/12/30/3105043_ringo_star_i_bari_gib_sa_udostoeni_s_ricarski_zvaniia/", "text": "Бившият барабанист на \"Бийтълс\" Ринго Стар и съоснователят на \"Би Джийс\" Бари Гиб са удостоени с рицарски звания, предадоха световните агенции, цитирани от БТА. Двамата музиканти са включени в обявен от правителството на Великобритания списък с личности, избрани да бъдат отличени от кралица Елизабет Втора. Стар и Гиб са в публикуван от британското правителство списък с хора, отличавани за заслуги, служба или храброст, два пъти в годината - малко преди Нова година и през юни, когато официално се чества рожденият ден на кралицата. Датата на официалната церемония още не е определена, но често тя се провежда няколко месеца след обявяването на отличените. В списъка на удостоените с рицарски звания са също така бившият британски вицепремиер и някогашен лидер на Либералните демократи Ник Клег и писателят, поет и драматург Майкъл Морпурго. Балерината Дарси Басел е удостоена с титлата \"дама\".", "date": "2017.12.30", "title": "Ринго Стар и Бари Гиб са удостоени с рицарски звания"}
{"url": "https://www.dnevnik.bg/detski_dnevnik/2017/12/30/3100912_porcelanovata_nimfa_-_kniga_za_ocvetiavane_na_isabel/", "text": "Вече е по книжарниците \"Порцелановата нимфа\" - първата книга за оцветяване на латиноамериканската литература Исабел Алиенде, замислена да радва хората от всички възрасти. Автор на илюстрациите е Ана де Лима, преводът е на Катя Диманова, съобщиха от издателство \"Колибри\". Животът на един привидно невзрачен човек се променя като по чудо заради ново познанство. Но не какво да е познанство, а с нимфа, наречена Фантазия. Изящните илюстрации придават невероятен чар на тази книжка и пренасят в света на съновиденията, където природата играе главна роля. Сравнявана с Маркес и други бележити представители на магическия реализъм, Исабел Алиенде започва литературната си кариера случайно, за да се превърне в най-продаваната латиноамериканска писателка на всички времена. Приходите от авторските права за \"Порцелановата нимфа\" са предназначени изцяло за  Фондация \"Исабел Алиенде\" , чиято мисия е да помага на жени и деца в риск.", "date": "2017.12.30", "title": "\"Порцелановата нимфа\" - книга за оцветяване на Исабел Алиенде"}
{"url": "https://www.dnevnik.bg/sviat/2017/12/30/3105060_transseksualni_shte_mogat_da_slujat_v_amerikanskata/", "text": "Транссексуални хора за първи път ще могат да се записват в американската армия от 1 януари, както постановиха федералните съдилища, заяви Пентагонът, след като правителството на президента Доналд Тръмп реши да не обжалва постановленията, блокирали забраната му за приемане на транссексуални в армията, предаде \"Ройтерс\", цитирана от БТА. Две федерални апелативни съдилища в САЩ отхвърлиха миналата седмица искането на правителството за задържане на изпълнението на разпорежданията на съдилища от по-ниска инстанция, изискващи армията за започне да приема транссексуални от 1 януари. Служител от правосъдното министерство каза, че правителството няма да оспорва тези решения. \"Министерството на отбраната обяви, че ще публикува независимо проучване на тези въпроси в идните седмици. Затова вместо да оспорва това временно обжалване преди да стане това, правителството реши да изчака проучването на министерството на отбраната и междувременно ще продължи да защитава законната власт на президента в окръжния съд\", заяви той. През септември Пентагонът каза, че е създал комисия от висши служители, която да проучи как да се приложи директива на Тръмп за забрана на служенето на транссексуални в армията. Министерството на отбраната трябва до 21 февруари да представи план на президента. Адвокати на транссексуални, които служат в армията, и такива, които искат да бъдат приети, казаха, че са очаквали правителството да обжалва решенията пред Върховния съд, в който консерваторите имат мнозинство, но са се надявали това да не стане. Условието за приема е кандидатите да отговарят на всички стандарти за приемане", "date": "2017.12.30", "title": "Транссексуални ще могат да служат в американската армия от 1 януари"}
{"url": "https://www.dnevnik.bg/sviat/2017/12/30/3105062_ruski_tankeri_sa_dostaviali_goriva_na_severna_koreia/", "text": "Руски танкери са доставили гориво на Северна Корея поне три пъти през последните месеци чрез прехвърляне на товари в морето, заявиха западноевропейски източници от областта на сигурността, цитирани от \"Ройтерс\" и БТА. Продажбите на петрол или петролни продукти от Русия, която е вторият по големина петролен износител в света и има право на вето в Съвета за сигурност на ООН, нарушават санкциите на ООН, заявиха източниците. Прехвърлянията през октомври и ноември показват, че контрабандата от Русия за Северна Корея се развива към зареждане на товари в морето, след като Ройтерс съобщи пред септември, че севернокорейски кораби плават директно от Русия за КНДР. \"Руски плавателни съдове са извършили в няколко случая тази година прехвърляния на нефтопродукти на севернокорейски плавателни съдове в нарушение на санкциите\", каза един от източниците, пожелали анонимност. Друг източник, който потвърди съществуването на търговия на гориво от кораб на кораб между Русия и Северна Корея, заяви, че няма доказателства руската държава да е замесена в извършените напоследък прехвърляния. \"Няма доказателства това да е подкрепяно от руската държава, но тези руски плавателни съдове осигуряват жизненоважни доставки на севернокорейците\", казва той. Източниците се позовават на военноморска разузнавателна информация и сателитни данни. \"Плавателните съдове осъществяват контрабанда на руско гориво от руските далекоизточни пристанища за Северна Корея\", посочва един от източниците. Северна Корея разчита на вносно гориво, за да поддържа своята изпитваща затруднения икономика. Пхенян също така има нужда от петрол за своите ракетни и ядрени програми, които според САЩ заплашват мира в Азия. Руското външно министерство отхвърли твърденията, че Москва нарушава санкциите на ООН срещу Северна Корея, предаде \"Асошиейтед прес\". В съобщение днес, цитирано от РИА Новости, ведомството посочва, че Русия изцяло и стриктно съблюдава режима на санкции. Изявлението е в отговор на информация, че руски танкери прехвърлят петролни горива на севернокорейски танкери в морето през последните месеци.", "date": "2017.12.30", "title": "Руски танкери са доставяли горива на Северна Корея, въпреки санкциите, твърдят източници от службите за сигурност"}
{"url": "https://www.dnevnik.bg/photos/2017/12/30/3087488_fotogaleriia_generali_skandali_stabilnost_i/", "text": "За Бойко Борисов годината започна с избори. На 26 март 2017 г. ГЕРБ спечели предсрочните парламентарни избори и няколко седмици по-късно той бе избран за министър-председател на страната за трети път. През ноември Борисов бе преизбран единодушно за лидер на ГЕРБ.", "date": "2017.12.30", "title": "Фотогалерия: Генерали, скандали, стабилност и патриотизъм през 2017"}
{"url": "https://www.dnevnik.bg/zdrave/2017/12/30/3105064_dete_na_3_godini_pochina_v_sofiia_sled_uslojnenie_ot/", "text": "Дете на 3 години и осем месеца е починало вследствие на тежко усложнение от грип от щам А (H1N1), съобщи главният държавен здравен инспектор д-р Ангел Кунчев, цитиран от агенция \"Фокус\". Случаят е регистриран в София на 28 декември 2017 г. \"Този щам е от групата на свинския грип и понякога дава много тежки усложнения. Едно от тях е миокардит – възпаление на сърдечния мускул, каквото е било в случая\", обяснява д-р Кунчев. Той допълва, че е доказано наличието на грип, а усложнението не е изненада. \"Със зачестяването на грипа, за съжаление ще има и такива тежки случаи\", коментира д-р Кунчев. По думите му статистиката показва, че тежките случаи на грип са под половин процент. През миналата седмица са доказани пет случая и на грип тип В, съобщи \"Нова телевизия\". В момента се разпространяват и двата вида на болестта. Първите случаи на грип за тази година бяха в началото на декември. Тогава беше изолиран грипът \"Ямагата\", който е от тип В. В последните години грипната вълна започва именно с вируси от този тип, а по-късно се появяват и тези от тип А, посочват специалистите.", "date": "2017.12.30", "title": "Дете на 3 години почина в София след усложнение от грип"}
{"url": "https://www.dnevnik.bg/sport/2017/12/30/3105058_chelsi_registrira_pechalba_153_miliona_paunda_za/", "text": "Челси\" е на печалба от 15.3 милиона паунда за финансовата година, приключваща през юни 2017 г., обявиха от клуба. Сините от Лондон успяват да покрият оперативните си загуби, благодарение на продажбата на играчи. Това се дължи на трансфера на Оскар в китайския \"Шанхай\" за 69.2 милиона паунда. \"Можем да обявим, че резултатите ни гарантират, че продължаваме да спазваме критериите на УЕФА за финансовия феърплей\", съобщиха от клуба. За последните 12 месеца оборотът на сините е нараснал до 361.3 милиона паунда, след като преди това е бил почти 330 милиона. Увеличението от 9.8% се дължи на по-големите приходи от телевизионните права, както и спечелването на титлата във  Висшата лига . Оперативните загуби се дължат най-вече на неучастието на \"Челси\" в Шампионската лига. През миналия сезон сините не играха в най-престижния клубен турнир едва за втори път в последните 15 години. \"Чувството да постигнем такива резултати на терена, както и от търговска гледна точка, е много приятно. Надявам се след година отново да отчетем успехи, каквито подобават на \"Челси\". Нашият клуб продължава да расте и въпреки, че не игра в Шампионската лига, регистрира печалба\", каза президентът на сините Брус Бък. Клубът очаква сериозен ръст на приходите за следващата финансова година. От новия сезон влезе в сила сделката с производителя на спортна екипировка \"Найки\". Договорът е до 2032 г. с гарантирани 60 милиона паунда на сезон за сините. Освен това клубът отново участва в Шампионската лига, където се  класира за осминафиналите , а също така подписа договор с тайландската енергийна напитка Carabao. \"Феновете ни изиграха основна роля, като подкрепиха отбора, за да може той да вдигне титлата. Също така нарастващата бройка на феновете ни в световен мащаб помонгна за формиране на важни търговски партньорства\", добави Бък. Междувременно дружеството-майка на клуба Fordstam Ltd. обяви консолидирана загуба от 14.2 милиона паунда. Това се дължи основно на разходите, свързани с проекта за  реконструкция на \"Стамфорд бридж\" . \"Челси\" иска да построи нови съоръжение с капацитет 60 хиляди места, но засега стартът е отложен за сезон 2020-21. Проектът срещна редица закъснения, но най-накрая получи одобрение от Съвета на Хамърсмит и Фулъм.", "date": "2017.12.30", "title": "\"Челси\" регистрира печалба 15.3 милиона паунда за годината"}
{"url": "https://www.dnevnik.bg/kultura/2017/12/30/3098138_otkus_ot_izmamata_kato_tochna_nauka_neprevejdani/", "text": "\"Колибри\" издаде \"Измамата като точна наука\", великолепен сборник с непревеждани разкази от американския писател, поет, редактор и литературен критик Едгар Алан По, считан за гений и знакова фигура на американския романтизъм! \"Измамата като точна наука. Непревеждани разкази\" съдържа деветнайсет разказа, измежду които \"Никога не казвай \"продавам си душата на дявола\", \"Диалогът на Монос с Уна\", \"Дяволът в камбанарията\", \"Духът на противоречието\", \"Колибата на Ландор\", \"Изтърбушеният човек\", \"Прхблем с набхра\" и \"Измамата като точна наука\", дал името си на сборника. Освен непреведените досега разкази на писателя, в настоящото издание е включена и статията на Шарл Бодлер \"Едгар По – живот и творчество\". Големият френски поет, който често е говорел за духовното си родство с американския си събрат, е превеждал в продължение на 15 години творбите на По, събирайки разказите му в три сборника и добавяйки към тях философската поема \"Еврика\" и романа за Артър Гордън Пим. Едгар Алан По е американски поет, писател и есеист със свръхмерен талант, неведнъж издаван у нас и високо ценен от любителите на т.нар. макабрени истории, но и на изящния стил. Известен с произведения като \"Гарванът\" и \"Анабел Ли\", \"Убийствата на улица Морг\" и \"Лигея\", \"Еврика\" и \"Историята на Артър Гордън Пим\", той е родоначалникът на разказния жанр, основоположникът на криминалната литература, изобретателят на фантастиката, първопроходник на злободневната сатира. Благодатното му въображение, невероятната любов към красивото във всичките му форми, несретният живот и ранната му смърт го превръщат в един от трагичните гении на световната литература. превод Венцислав К. Венков Осторъвт на феята Nullus enim locus sine genio est. / СЕРВИЙ / \"Музиката – пише Мармонтел в \"Contes Moraux\", които във всичките си досегашни преводи упорстваме да наричаме \"Моралните приказки\", сякаш за да се подиграем с техния дух, – la musique est le seul des talents qui jouissent de lui-même; tous les autres veulent des témoins. Тук той бърка удоволствието, извличано от галещите ухото звуци, с умението да ги създаваш. Музиката не се различава от останалите дарби по способността си да доставя пълноценно удоволствие в присъствието на друг човек, който да оценява изпълнението. Нито по това, че на резултатите ѝ можеш да се радваш и насаме. Идеята, която разказвачът така и не е успял да развие докрай, или се е поддал на прословутата национална любов към поантата, е всъщност съвсем защитима: че музиката от най-висш порядък се оценява най-добре в пълна самота. В тази му форма твърдението се възприема моментално от всички, които харесват лирата и заради самата нея, и заради насладата, която носи на духа. И въпреки това съществува и друго удоволствие, което е все още достъпно за греховното човечество, и вероятно единствено то, повече и от музиката, зависи от допълнителното усещане за самота. Става дума за щастието, което ни носи съзерцанието на природата. Ако земният обитател желае да съзре истинското Божие величие, може да го види само в пълно усамотение. Лично аз възприемам всяко чуждо присъствие – не само човешко, но и на каквато и да е друга форма на живот с изключение на зелената, която никне от земята и е безгласна – като петно върху пейзажа, във война с духа на гледката. И изпадам в унес, като наблюдавам тъмните долини, сивите скали, беззвучно смеещите се води, въздишащите в неспокойния си сън гори и гордите планини, що бдят над всички нас – при това ги възприемам като колосални участници в едно безкрайно живо и съзнателно цяло – цяло, чиято форма (сферичната) е възможно най-идеалната и всеобхватната, което се движи сред сродни планети, чиято покорна прислужница е Луната, а прекият му повелител – Слънцето, чийто живот е вечен, а мисълта му е мисъл на Бог, чиято радост е познанието; чиито съдби се губят в необята и чието познание за самите нас е като познанието ни за обсебилите мозъците ни анималкули – цяло, което ние смятаме за напълно неодушевено и материално, горе-долу по начина, по който анималкулите със сигурност възприемат нас. Телескопите и математическите ни изследвания неизменно ни убеждават – независимо от лицемерната набожност на по-невежата част от свещениците, – че Всевишният отдава голямо значение на пространството, а следователно и на материята. Цикличността в движението на звездите е възможно най-подходящата за безпроблемната еволюция на възможно най-големия брой тела. И самите тела са оформени така, че върху дадена повърхност да се побира възможно най-голямото количество материя; а самите повърхности са пригодени повече от всеки друг вид повърхност да поемат по-нагъсто разположено население. Дори безкрайността на пространството не може да послужи за аргумент, че Бог не се интересувал от материята; нищо чудно да се окаже, че и материята, която изпълва това пространство, е безкрайна. А и след като виждаме ясно, че даряването на материята с живот е въпрос на принцип – нещо повече: доколкото можем да съдим, това е водещият принцип в Божиите действия, – не се връзва никак с логиката предположението, че този живот остава в рамките на дребните неща, където го проследяваме ежедневно, а не се разпростира до височайшите. След като се убеждаваме в съществуването на безброй вместващи се един в друг цикли, които в крайна сметка се въртят около далечен център – Божеството, какво ни пречи да предположим по аналогия, че и битието се помещава в други по-големи битиета, а всички те – в Светия дух? Вкратце казано, жестоко грешим в самонадеяната си оценка, че човекът – било то в земната или в бъдещите му съдби – е по-важен за вселената от безкрайната \"долинска буца\", която оре и презира и на която отказва да припише душевност не за друго, а понеже не виждал проявленията ѝ. Подобни размисли оцветяват открай време разсъжденията ми сред планини и гори, край реки и край океана с нещо, което в ежедневния бит със сигурност би било наречено \"фантасмагории\". Много и навътре, често съвсем сам, съм се скитал из такива места; и интересът, завлякъл ме в многобройни мрачни, дълбоки долини или карал ме да се зазяпвам в отразените в някое искрящо езеро небеса, е бил особено засилен от мисълта, че съм се отклонил от пътя си и ги наблюдавам в самота. Не беше ли споменал някакъв лекомислен французин добре известната мисъл на Цимерман, че \"la solitude est une belle chose; mais il faut quelqu’un pour vous dire que la solitude est une belle chose\"? Като епиграма никак не е зле, но такава необходимост изобщо не съществува. Веднъж при самотните ми бродения сред далечна част на планина, заградена от друга планина, с всичките там спящи насред тях тъжни реки и меланхолични езерца, случайно стигнах до рекица с остров. Открих ги най-неочаквано сред раззеленилия се юни и се отпуснах върху торфа под клоните на непознат ми уханен храст да подремна, докато се наслаждавам на гледката. Точно това ми се стори най-подходящия начин за разглеждането ѝ при цялата призрачност, която я забулваше. Злачни горски стени се издигаха от всички страни, освен откъм запад, където слънцето се канеше да се скрие. Рекичката, която изчезваше веднага от погледа след рязък завой, привидно не намираше изход от тукашния си затвор, ами биваше погълната от тъмнозеления листак на дърветата в източна посока; в това време откъм противоположната (поне за мен, легнал и загледан нагоре) посока в долината се изливаше безшумно и непрестанно пищен златисто-ален водопад от небесните фонтани на залеза. Някъде по средата на краткия изглед, който задрямващото ми зрение обхващаше, върху гръдта на рекичката почиваше обилно озеленено кръгло островче. \"Със свойте сенки, слени там, / увисваше в безкрайността\" – толкова огледална беше стъклоподобната вода, че беше почти невъзможно да определиш от коя точка на застлания с изумруден торф склон започва всъщност кристалното ѝ владение. Мястото, на което се намирах, ми позволяваше да обхвана наведнъж с погледа си и източния, и западния край на островчето, така че ми направи впечатление необичайната разлика във вида им. Западният край бе бляскав харем от градински хубавици. Грееше и се червеше под очите на кòсите слънчеви лъчи и буквално се смееше с цветиста радост. Тревата му беше къса, пружинираща, благоуханна и опръскана тук-там с асфодел – неувяхващото райско цвете. Дърветата бяха гъвкави, весели и стройни – ведри, нежни и грациозни – с ориенталски силуети и листа и гладка, лъскава шарена кора. Навсякъде цареше някакво дълбоко усещане за живот и радост; и при все че от небето не полъхваше ветрец, всичко сякаш бе в движение заради плавно реещите се безбройни пеперуди, които човек можеше лесно да сбърка с крилати лалета. Над другия, източния край на островчето цареше невъобразимо черна сянка. Тук над всичко се беше спуснал печален, макар и красив покой. И дърветата бяха с тъмен цвят, скръбни форми и настроение, сплели се в тъжни, покрусени и призрачни очертания, внушаващи мисъл за дълбока печал и преждевременна смърт. Тревата беше с най-мрачната кипарисова отсенка, стръкчетата ѝ висяха тъжно и тук-там се мяркаха грозни купчинки – ниски, тесни и не кой знае колко дълги, приличащи на гробове, без да са такива; нищо, че отвсякъде бяха обрасли със седефчета и розмарин. Сенките на дърветата висяха морно връз привидно поглъщащата ги вода, внасяйки мрак в дълбините ѝ. Стори ми се, че с постепенното залязване на слънцето всяка сянка се отделяше от породилия я ствол и биваше погълната от рекичката; но мигновено биваше заместена от други изникнали от дърветата сенки, заели мястото на погребаните си предшественички. Веднъж загнездила се във въображението ми, мисълта така го възбуди, че се унесох в мечтания. \"Ако може да се говори за омагьосани острови, точно този тук е такъв – рекох си. – И е обитаван от няколкото благородни феи, останали от погубения им род. Техни ли са онези зелени гробове? И дали се отказват от сладкия си живот така внезапно, както хората се отказват от своя? Или линеят бавно и скръбно, отдавайки полека-лека душите си на Бога така, както онези дървета отдават сянка подир сянка, изцеждайки субстанцията си в небитието? Възможно ли е изтляващото дърво, чиято сянка водата поглъща и става все по-черна от плячката си, да има същия ефект, какъвто живите феи оказват върху поглъщащата ги смърт?\" Размишлявах така с полузатворени очи, в това време слънцето бързо отиваше да си ляга, а около островчето се вихреха потоци, понесли на мощната си гръд ослепително бели люспи от кората на чинарите – люспи, от чиито обсипали повърхността разнообразни форми на човек можеше да му се привиди каквото му хрумне; и тъкмо когато това ми минаваше през ум, ми се стори, че от осветения западен край на острова към мрака се промъкна формата тъкмо на една от феите, за които си мислех. Стоеше изправена насред изключително крехко кану, което тласкаше напред с почти невидимо весло. Докато беше под влиянието на заминаващите си слънчеви лъчи, позата ѝ като да излъчваше радост, но с навлизането в сянката се преобрази в скръб. Тя продължи да се носи бавно по пътя си, след време изобиколи острова и навлезе отново в осветената област. \"Кръгът, който феята току-що затвори пред очите ми – не преставах да разсъждавам аз, – изобразява цяла кратка година от живота ѝ. Тя проплава през своята зима и своето лято. Приближи се с още една година към смъртта; успях наистина да забележа как с навлизането ѝ в мрака сянката ѝ се отдели от нея и бе погълната от тъмната вода, от което тя стана още по-черна.\" Лодката се появи отново заедно с феята, която обаче ми се стори изпълнена с повече грижи и колебания и по-малко жизнерадостност в сравнение с преди. Премина пак от светлото в тъмното (което в миг още повече се смрачи), сянката ѝ пак се откъсна и падна в абаносовата вода и биде погълната в чернилката ѝ. Направи втора обиколка около острова, след нея и трета (а слънцето се приближаваше устремно към своето ложе), при всяка последваща поява на светлото ставаше все по-скръбна, а светлината – все по-слаба и непрогледна, и при всяко връщане в тъмното от нея се откъсваше все по-тъмна сянка и рухваше във все по-черната вода. И чак когато слънцето съвсем се скри, феята, превърнала се вече в призрак на някогашната си същност, хлътна неутешимо с лодката си в района на абаносовия водовъртеж. Никога не разбрах дали пак е излязла оттам, понеже мракът обви всичко наоколо и аз повече не зърнах вълшебната ѝ фигура.", "date": "2017.12.30", "title": "Откъс от \"Измамата като точна наука. Непревеждани разкази\" на Едгар Алан По"}
{"url": "https://www.dnevnik.bg/analizi/2017/12/30/3105096_strahut_ot_predsedatelstvoto/", "text": "Ако трябва да се определи коя е думата на 2017 година, то \"европредседателство\" със сигурност ще е един от най-сериозните кандидати. Особено в последните няколко месеца тази дума се използва за оправдание, извинение и обяснение на почти всичко случващо се в страната, независимо дали е политика или нещо друго. Още преди да е започнало, ние сякаш вече сме изморени от него и искаме да е приключило. Няколко щрихи: - Опозицията оповести, че в средата на януари ще внесе вот на недоверие срещу сегашното правителство и то по чувствителна тема, каквато е справянето с корупцията; - Синдикатите обявиха, че може да се организират стачки заради неизпълнени социални ангажименти; - Президентът ще внесе допълнителен смут ако наложи вето на лелеяния антикорупционен закон и това може да стане факт след няколкодена; - БАН също обяви, че може да протестира ефективно, защото е застрашен екзистенц минимума на хората работещи в академията /те междувременно се отказаха, но в България всичко е предпоследно/; - Полицаите заявиха през октомври, че имат готовност да продължат с протестите и по време на председателството. На този фон другата седмица България официално ще започне да председателства Съвета на Европейския съюз за период от шест месеца. (или може би само в София) във фокуса на европейския и международен публично-правен живот. Председателството е визитка на България, но не като най-големия производител на роза дамасцена в Европа (каквито реклами вървят), а като държава, която може на равни нога да участва във важните за ЕС теми, да предлага решения и самата тя да дава пример в политики, които са от значение за Съюза. Това някакси остава неразбрано от тези, които се занимават с подготовката. До последно се изясняваха приоритетите (за сравнение Румъния, която ще председателства Съвета на ЕС в началото на 2019 г. говори за своите приоритети още от 2016 г.); вървят различни мероприятия, но те са по-скоро хаотични, без конкретен фокус и ясно послание. Темата за Западните Балкани вече се повтори толкова пъти и в най-различни формати, че почна да губи част от тежестта си. За голяма част от хората, които сме външни наблюдатели на целия процес, и превръщането на българския министър-председател (който е един от старите лидери на Европа) в играч от международна дипломатическа величина. Помнят се от времето на социализма посещенията на дипломатическия корпус в България в различни градове от страната, които за кратък период от време се превръщаха в Потьомкови села и за пред чужденците се показваше една лъскава фасада. Само на няколко метра зад нея обаче, лъсваше грозната действителност. Такова е и сегашното усещане, но то е съпроводено и от страх и от страна на управляващите. Доказателство за това е масираната пропаганда в последните седмици, че едва ли не цялото общество, начело с най-голямата опозиционна партия иска да провали председателството. А страхът идва от там, че Страхът идва и от там, че въпреки желанието за пълно овладяване на институциите и подчинение на гражданското общество, това все още не се е получило. Невъзможността да се установи (все още) повсеместен контрол и единоначалие поражда страха. Той се подсилва и от факта, за тези шест месеца гояма част от Брюкселската отегчена бюрокрация ще идва тук на място и хвърлянето на прах в очите ще бъде много по-трудно. , управлява със сплашване, страх, тормоз и опит за запушване на всяка уста, осмелила се да изрази различно мнение. Едно по същността си ляво малцинство, чиято единствена разлика със социализма е, че палитрата от инструменти в днешно време е много по-богата – огромен спектър от социални електронни и хартиени медии, през които да се отправят масирано едни и същи послания. И понеже , за да подменя обществения наратив и да налага една паралелна действителност. А всъщност председателството трябва да покаже дали България е достатъчно зряла да се справи с предизвикателствата не само в рамките на ЕС, но и в глобален мащаб. Това наистина е уникален шанс за израстване – над тесните балканско-ориенталски ограничения и над историческата обремененост. и заедно с останалите държави-членки да потърси работещи решения за решаването им. Заявяването на проблемите и слабостите е индикатор за силата на едно управление, което не се страхува да признае несъвършенствата си. На този етап, обаче, изглежда това няма да се случи. Наместо това, се очертава председателството да се превърне в арена на междуинституционални битки, в които няма победител.", "date": "2017.12.30", "title": "Страхът от председателството"}
{"url": "https://www.dnevnik.bg/citat_na_deniia/2017/12/30/3104795_citat_na_denia_otborut_na_skai_e_kato_barselona_i_psj/", "text": "Аз съм фен на \"Ювентус\", затова мога да определя състезателите на  \"Скай\"  като отборите на \"Барселона\" или ПСЖ. Ние сме добри, но не сме най-добрите, а ако сбъркаш те наказват всяка твоя грешка\". Колоездачът на ВМС Дамиано Карузо описва най-добре какво е чувството да се състезаваш в големите обиколки срещу доминиращия тим на \"Скай\". Италианският катерач завърши на 11-о място в  \"Тур дьо Франс\"  през 2017 г., като беше най-сериозният помощник на  Ричи Порт, преди австралиецът да отпадне . \"За всеки един колоездач е много трудно да бъде срещу \"Скай\". Те не правят грешки, а темпото им винаги е много високо, така че дори и да имаш добър ден, можеш само да ги следваш\", добавя италианецът.", "date": "2017.12.30", "title": "Цитат на деня: Отборът на \"Скай\" е като \"Барселона\" и ПСЖ"}
{"url": "https://www.dnevnik.bg/detski_dnevnik/2017/12/30/3105098_godinata_prikljuchva_s_blizo_5000_novorodeni_po-malko/", "text": "Близо 5000 новородени по-малко ще има през тази година в сравнение с предходната, съобщи Нова телевизия. До 20 декември в България има 56 197 раждания, срещу 60 917 на същата дата на 2016-та година. Спад в раждаемостта има във всички области, с изключение на Велико Търново, където на бял свят са се появили с шест бебета повече. Най-сериозно намалява броят на новородените във Варна – с 814. В София ражданията са с 570 по-малко.", "date": "2017.12.30", "title": "Годината приключва с близо 5000 новородени по-малко"}
{"url": "https://www.dnevnik.bg/photos/2017/12/30/3105057_fotogaleriia_cvetia_za_boginiata_na_moreto/", "text": "Традиционно по това време на годината на плажа Копакабана в Рио де Жанейро, Бразилия, поклонници на афро-бразилската религия Умбанда отдават почит на Иеманя, богиня на морето.", "date": "2017.12.30", "title": "Фотогалерия: Цветя за богинята на морето"}
{"url": "https://www.dnevnik.bg/sviat/2017/12/30/3105100_ikonomicheski_podem_prez_sledvashtata_godina_ochakvat/", "text": "Оптимистите относно следващата година сред българите са повече от песимистите, но броят на смятащите, че в икономическото развитие предстоят трудности, а не подем, е по-голям. Това показват данните от 41-вото световно изследване \"Край на годината\" на \"Галъп интернешънъл\", което е обхванало 53 769 души от 55 страни от цял свят. Данните за България сочат сходни нагласи с населението на останалите държави от Източна Европа. Страната е в \"златната среда\" сред държавите от Балканите, като на техния фон даже може да се приеме, като страна, споделяща повече оптимизъм. 18% от анкетираните българи очакват 2018-а да бъде година на икономически подем, а 26% - на икономически трудности. Най-голям остава делът на тези, които не очакват промени – 38 на сто. В същото време една четвърт от българите очакват новата година да е по-добра от настоящата. На обратното мнение са 22% от анкетираните. Според 35 на сто разлика няма да има, а 19% се затрудняват да отговорят. По отношение на личното щастие през отминаващата година, България отново е на последните места в света, със стойности, близки до тези на страните от Европа. 45% от българите се определят като щастливи, 10% се чувстват нещастни, 46% остават в средата, а останалите се затрудняват да отговорят. Общата тенденция за България е за нарастване на дела на позитивно отговарящите в сравнение с края на 2016 година. За пръв път от години песимистите за световната икономика са повече от оптимистите Икономическият оптимизъм по света намалява в последните години, като за 2018-та очакващите влошаване на икономическото развитие на света са с 2% повече от тези, които залагат на подобрение. Според изследването 28% от анкетираните са оптимисти за икономиката, а 30 на сто са песимисти. През 2015 делът на оптимистите е бил с 23% по-голям, а през миналата с 20 на сто. За втора поредна година европейските граждани сериозно се притесняват за просперитета си през следващата година, като песимистите за икономическото развитие са със 16% повече. Най-много са хората, които очакват влошаване на икономическите показатели, в Италия (с 50 на сто повече от оптимистите) и Гърция (42 на сто). Най-сериозен превест на оптимистите пък има в Нигерия (с 59% повече) и Виетнам (+55% нетна стойност). Очакващите по-добра година са с 13% повече в световен мащаб Като цяло 39% от изследваното население по света смята, че 2018 година ще бъде по-добра от тази година, което е с 13 пункта по-ниско в сравнение с предишната година. 23 на сто очакват по-лоша година. За 32% разлика няма да има. Превестът на оптимистите е повече от два пъти по-нисък в сравнение с миналата година, когато положителни очаквания имаха с 37% повече от анкетираните. Индонезия, където хората, вярващи, че 2018-та ще е по-добра от тази са със 66% повече от песимистите , води по оптимизъм тази година, а Южна Азия (+51) е най-оптимистичният регион в света. В Европа очакващите по-добра година са точно толкова, колкото и привържениците на противоположното мнение. В страните от ЕС оптимистите са едва с 5% повече. Близо две трети (59%) от анкетираните в 55-те държава от цял свят, декларират, че се чувстват лично щастливи. Това е с около 10 процентни пункта по-ниско, отколкото измереното щастие в края на 2016 г. В изследваните страни 8% заявяват, че не са щастливи. Година по-рано те са били 9%, в края на 2015 г.-10 на сто. Латинска Америка изглежда е най-щастливият континент в света, където чувстващите се щастливи са с 66% повече от останалите. Фиджи пък е страната с най-щастливо население, където делът на щастливите превъзхожда нещастните с 92%. Колумбия, с нетна оценка от +86, е точно след Фиджи. Иран и Ирак са в дъното, като щастливите са съответно с 5 и 7 на сто повече от несподелящите това чувство. В САЩ и Русия има пълно равенство. Общият извод на аналитичния екип на глобалното проучване е, че щастието зависи в по-малка степен от страната, в която живееш, и повече от твоята възраст, доходи, образование или начин на живот.", "date": "2017.12.30", "title": "Икономически подем през следващата година очакват едва 18% от българите"}
{"url": "https://www.dnevnik.bg/sviat/2017/12/30/3105141_zadurjan_e_izvurshiteliat_na_atentata_v_sankt_peterburg/", "text": "Руската Федерална служба за сигурност залови извършителя и организатора на атентата от сряда в супермаркет в Санкт Петербург, когато при експлозия на самоделно взривно устройство бяха ранени 18 души, съобщи пресцентърът на ведомството, цитиран от ТАСС. Заподозреният е предаден на федералното следствие. Следствените власти разпитват задържания и ще поискат от съда той да бъде арестуван, уточни говорителката на Следствения комитет Светлана Петренко. Руският президент Владимир Путин нарече експлозията терористичен акт, напомня агенцията. Властите не съобщават името на заловения, нито мотивите за деянието му, отбелязва Асошиейтед прес и припомня, че екстремистката групировка \"Ислямска държава\" пое отговорност за терористичната атака.", "date": "2017.12.30", "title": "Задържан е извършителят на атентата в Санкт Петербург"}
{"url": "https://www.dnevnik.bg/sviat/2017/12/30/3105145_kitai_vuvede_ogranicheniia_za_teglene_na_pari_v/", "text": "Китайската регулаторната служба за валутни операции ще ограничи сумите, теглени с китайски банкови карти в чужбина, до 100 000 юана (15 370 долара) годишно, за да попречи на прането на пари, финансирането на тероризма и укриването на данъци, посочи днес службата, цитирана от \"Ройтерс\". Хората, които надхвърлят годишната квота няма да могат да правят повече трансакции в чужбина през оставащата част от годината плюс още една година, уточни в съобщение на сайта си държавната служба за валутни операции (SAFE). Според новите правила службата ще предоставя всеки ден списък на лицата, на които им е забранено да теглят пари с банкови карти в чужбина, като банките ще трябва да спират трансакциите на тези клиенти най-късно до 5 часа следобед в същия ден. Ползващите местни карти също няма да могат да теглят над 10 000 юана дневно в чужбина, посочва службата. Новите правила влизат в сила на 1 януари. През последната година Китай засили регулацията на картовите трансакции в чужбина като част от усилията в борбата срещу незаконните трансгранични трансфери и прането на пари. Китайските валутни резерви нараснаха за десети пореден месец през ноември заради по-строгия контрол и по-силния юан.", "date": "2017.12.30", "title": "Китай въведе ограничения за теглене на пари в чужбина"}
{"url": "https://www.dnevnik.bg/sport/2017/12/30/3105138_aleksei_petrov_ostava_nachelo_na_federaciiata_po/", "text": "Алексей Петров беше преизбран за президент на Българската национална федерация по карате (БНФК). Бившият съветник в ДАНС остава на поста след единодушно решение, обявиха от организацията. Вицепрезидент във федерацията продължава да бъде Русалин Русалинов. Отчетно-изборното събрание отбеляза като едно от най-големите постижения на Алексей Петров изграждането на международния авторитет на БНФК. Затова красноречиво говори изборът на България за домакин на първата световна Младежка лига по карате - WKF Youth League през 2018 година, се казва в съобщението до медиите. Една от целите пред федерацията за следващата година била каратето да влезе в училищата. Ръководството на БНФК си е поставило висока оценка за 2017 г. Тя е определена като \"най-успешната в историята на българското карате\", а очакванията са 2018-а да е още по-добра. \"С перфектната техника и олимпийски дух състезателите ни спечелиха два златни медала от европейско първенство и два сребърни от световно. Представиха се повече от достойно на много престижни първенства през 2017 година и с това дадоха категорична заявка за участие в квалификациите за олимпийските игри в Токио 2020 и на третите летни младежки олимпийски игри през септември 2018 в Буйенос Айрес\", каза Петров. По думите му догодина националният отбор ще се намеси в разпределението на медалите на световното първенство.", "date": "2017.12.30", "title": "Алексей Петров остава начело на федерацията по карате и обеща медали"}
{"url": "https://www.dnevnik.bg/zelen/2017/12/30/3105150_obshtina_bansko_shte_pravi_planovete_za_noviia_lift_i/", "text": "Засягане от строителството на под 3% от територията на Национален парк \"Пирин\" и изсичане на минимум дървета за изграждане на вторият кабинков лифт над Банско, това обещаха днес на съвместна пресконференция министърът на околната среда и водите Нено Димов и кметът на града Георги Икононов. \"Твърди се, че 48 % от територията на Национален парк \"Пирин\" ще бъде застроена, но всъщност с изменението, което беше направено на 28 декември, се разрешава строителство само в 2 % от парка в ски зоната в Банско и още 0.6 % в ски зоната в Добринище. Тоест - говорим за 2.6 %, като става дума единствено за спортна и съпътстваща я инфраструктура, и никакво друго строителство – нито хотели, нито ресторанти\", посочи Димов, цитира от радио \"Фокус\" – Пирин. Обяснението му  идва на фона на протести от природозащитници и граждани , който се провеждат ежедневно от 28 декември насам. Димов уточни, че община Банско има следващо задължение да изработи устройствен план за зоната, който трябва да мине през екологична оценка и оценка за съответствие. Той посочи, че  на 28 декември са били изменени само режими , а в плана на общината ще има конкретни параметри, които подлежат на екологична оценка и оценка за съответствие. На срещата днес в Банско е било уточнено, че общината ще в максимално кратки срокове ще започне подготовка на устройствения план. Димов добави, че конкретните инвестиционни предложения също ще подлежат на оценка за въздействие върху околната среда и процедури, които ще включват обществено обсъждане. Министърът на околната среда и водите допълни, че на 3 януари 2018 година в една от социалните мрежи ще отговаря на живо на всички, които имат въпроси по темата. Управляващите Банско гарантирали, че в планината няма да има нищо нередно \"Аз като кмет, цялото общинското ръководство и общинските съветници, няма да позволим да се отсече едно дърво повече от това, което е нужно за изграждането на втората кабинка и оптимизацията на ски зоната в Банско\", каза пък кметът на Банско Георги Икономов. Той допълни, че местните хора държат на природата в района повече \"от тези, които седят само в София, на жълтите павета\". В отговор на въпрос Икономов се затрудни да посочи колко дървета точно ще бъдат отсечени за изграждането на втория лифт в Банско, но за стария са били отсечени около 2 000 кубични метра дървесина. \"За да има някакво сравнение ще кажа, че годишният прираст на дървесина в Парк \"Пирин\" е около 80 000 кубични метра, тоест, сами може да сметнете за каква разлика става въпрос. Двете горски стопанства на територията на Община Банско добиват около 20 000 кубични метра дървесина годишно, така че 2000 са 10 % и то еднократно сечене\", каза още Георги Икономов, цитиран от \"Фокус\". Икономов нарече управляващите Банско истинските гаранти за това да не се случва нищо нередно в планината. Той поясни, че Законът за защитените територии разрешава строителство на спортни съоръжения.", "date": "2017.12.30", "title": "Община Банско ще прави плановете за новия лифт и разширяването на ски зоната, обяви екоминистърът"}
{"url": "https://www.dnevnik.bg/sport/2017/12/30/3105153_salah_vduhnovi_livurpul_za_truden_obrat_sreshtu_lestur/", "text": "Мохамед Салах изигра поредния си силен мач и вдъхнови \"Ливърпул\" за труден обрат срещу \"Лестър\". Египтянинът вкара двата гола за победата с 2:1 на \"Анфийлд\". Шампионът \"Челси\" спечели с лекота с 5:0 срещу \"Стоук сити\". Лондончани излязоха втори с 45 точки, като имат с дв повече от \"Манчестър юнайтед\", който по-късно приема \"Саутхемптън\". Салах затвърди отличните впечатления през сезона, като вече има 23 гола във всички турнири. В този случай играта и попаденията му имаха ключова роля за спечелването на три точки. \"Лестър\" поведе още във втората минута, когато Джейми Варди засече отблизо подаване на Марез от дясно. Това се оказа и единственият точен удар на \"лисиците\" в мача. \"Ливърпул\" пое инициативата и започна да създава положения, но не можа да вкара до почивката. В 52-ата минута Садио Мане подаде на Салах в наказателното поле, а египтянинът излъга защитник и изравни. Домакините продължиха да атакуват, а съперникът им също следеше за възможностите си. След няколко отлични спасявания на Каспер Шмайхел се стигна до 76-ата минута, когато Джеймс Милнър подаде технично на Салах. Той се освободи от защитник и стреля в близкия ъгъл за 2:1. \"Челси\" мина безпроблемно срещу \"Стоук сити\". Лондончани поведоха с три гола още до 23-ата минута с попаденията на Рюдигер, Дринкуотър и Педро. В 73-ата Вилиан отбеляза четвъртия гол от дузпа. Малко преди края Дзапакоста направи 5:0 с удар в долния ляв ъгъл.", "date": "2017.12.30", "title": "Салах вдъхнови \"Ливърпул\" за труден обрат срещу \"Лестър\", \"Челси\" излезе втори"}
{"url": "https://www.dnevnik.bg/sport/2017/12/30/3105155_domakinsko_ravenstvo_otdalechi_roma_ot_spora_za/", "text": "Рома\" допусна грешна стъпка при домакинството на \"Сасуоло\" в двубой от 19-ия кръг на Серия А. Двата отбора завършиха 1:1, като равенството отдалечи \"вълците\" в спора за първото място. \"Рома\" събра 39 точки и изостава с девет от водача \"Наполи\", който е с мач повече. Голът за домакините отбеляза бившият играч на \"Сасуоло\" Лоренцо Пелегрини през първата част, а 12 минути преди края Симоне Мисироли възстанови равенството. И в този мач се видяха проблемите на \"Рома\" при реализирането на създадените положения. В последните четири мача футболистите на \"вълците\" са отбелязали едва две попадения. Равенството срещу един от най-силните отбори в първенството затвърди добрата форма на \"Сасуоло\". В последните четири срещи тимът спечели десет от възможни 12 точки. През първата част футболистите на \"Рома\" владееха контрола върху топката, но по-добрите положения за гол бяха създадени от играчите на \"Сасуоло\". Пропуски на Матео Политано, Антонио Рагуза, Мисироли и смели изяви на вратаря на \"вълците\" Алисон не позволиха на гостите да водят в резултата. В 30-ата минута топката стигна до нападателя на \"Рома\" Един Джеко в наказателното поле, който я продължи към Пелегрини. 21-годишният италианец откри резултата след прецизен удар с левия крак в долния десен ъгъл. През втората част ситуацията на терена се промени и футболистите на \"Рома\" имаха по-добрите положения за гол, но не успяха да ги реализират. В 78-ата минута Мисироли изравни, като засече с глава центриране отляво. Последва натиск на \"Рома\", който не даде желания резултат. Няколко минути преди края на двубоя Алесандро Флоренци вкара гол, но той беше правилно отменен заради засада след използване на технологията за видео повторение.", "date": "2017.12.30", "title": "Домакинско равенство отдалечи \"Рома\" от спора за титлата в Серия А"}
{"url": "https://www.dnevnik.bg/bulgaria/2017/12/30/3105132_nai-mnogo_zadurjani_chujdenci_pri_opit_da_vliazat_u/", "text": "Най-много задържани чужденци при опит да влязат у нас има през март, а най-малко през май. От началото на годината общо задържаните чужди граждани, които са се опитали да влязат или излязат от страната, или са били задържани във вътрешността й са - общо 1184 граждани на трети страни. От тях на вход на държавната граница – 743, на изход без регистрация – 441 души. Това показват данните на МВР. Ведомството предоставя ежеседмичната миграционна статистика на сайта си. През изминалата година на вход са били задържани най-много граждани на Сирия, следвани от Ирак и Афганистан. При опит да излязат са били задържани най-много афганистанци, пакистанция и иракчани. За последната седмица на декември задържаните са шест, лагерите в страната са запълнени под 20 % от капацитета си.", "date": "2017.12.30", "title": "Най-много задържани чужденци при опит да влязат у нас има през март (инфографика)"}
{"url": "https://www.dnevnik.bg/sport/2017/12/30/3105147_razvulnuvanata_serena_uiliams_se_zavurna_v_igra/", "text": "Американската тенисистка Серена Уилямс се завърна в игра след 11-месечно отсъствие заради майчинство. Тя се включи в демонстративния турнир в Абу Даби, като отстъпи с 2:6, 6:3, 5:10 срещу шампионката от \"Ролан Гарос\" Йелена Остапенко. \"Развълнувана съм. Добре е да съм отново на корта, това са хубави моменти\", каза 36-годишната Уилямс. Тя  роди дъщеря си Алексис Олимпия  на 2 септември. Очакванията са американката  да защитава титлата си на започващия на 15 януари Australian Open . Тя няма да се нуждае от покана, тъй като е 22-а в света. \"Майчинството е феноменално. Бях малко притеснена (на корта) - гледах към щаба си и ги питах: \"Добре ли е Олимпия\", заяви Уилямс. Именно Australian Open беше последният турнир, в който тя участва. В него тя спечели 23-ата си титла от Големия шлем.", "date": "2017.12.30", "title": "Развълнуваната Серена Уилямс се завърна в игра"}
{"url": "https://www.dnevnik.bg/sviat/2017/12/30/3105170_frans_pres_v_korumpirana_bulgariia_jurnalistikata_e/", "text": "Мрежите от политически и икономически интереси са превърнали за репортерите [в България] журналистиката в бягане с препятствия. Влиятелният медиен елит се доминира от олигарха Делян Пеевски - 37-годишен магнат от тютюневия и строителния бизнес, ръководещ медийна империя с размер, който е трудно да се разбере поради прикритата собственост. Според \"Репортери без граници\" той контролира почти 80% от разпространението на печатни издания в страната. Това разказва Агенция \"Франс прес\" в  репортаж за състоянието на медиите в България  броени часове преди страната да поеме председателството на Съвета на ЕС. В текста се припомня, че през 2006 г. страната е била заедно с Франция на 35-о място в годишната класация за свобода на медиите на \"Репортери без граници\", а днес е на 109-о от 135 държави - най-лошата позиция за страна от ЕС. Властите искат \"Брюксел да двярва, че има напредък\" в борбата им с корупцията и затова се опитват да заглушат разследващата журналистика, казва пред АФП Светослав Терзиев от в. \"Сега\". Това е парадоксална връзка между желанието на България да подобри образа си на най-бедната и корумпирана страна в ЕС и продължаващото влошаване на медийната свобода, допълва агенцията. \"Прилича на матрьошка - отваряш една и в нея има още една... Официално има собственик на медията, но всеки знае, че той не е реалният, а зад него е прикрит някой друг\", казва и Кристиан Шпар, ръководител на регионалната медийна програма на германската консервативна фондация \"Конрад Аденауер\". Перипетиите на \"Прас-прес\" АФП отделя основно внимание на историята за перипетиите, през които преминава опитът за сатиричен седмичник \"Прас-прес\". Пеевски е любима мишена на карикатуристите в него и това не е факт в тяхна полза, коментира агенцията. \"А ние не отиваме толкова далеч, колкото колегите ни във Великобритания или Франция, които са много по-брутални\", казва Христо Комарницки. \"Нямахме идея за всичките проблеми, с които се сблъскахме\", коментира той тоталната дистрибуторска блокада на първия брой на \"Прас-прес\" през март. \"Но нямаме алтернатива, нямаме избор... Медийната ситуация става от лоша по-лоша.\" Репортажът разказва още как всичките карикатури на колегата му Чавдар Николов са били изтрити от интернет сайтовете на медийната група, за която работеше, след като нарисува премиера Бойко Борисов като предводител на отряд за лов на бежанци. После се казва за заплахите в ефир среку телевизионни водещи, отправени от депутат. Атанас Чобанов от \"Биволъ\" твърди, че той и колегите му често са заплашвани с \"послания в стила на сицилианската мафия\". Медии-бухалки Цитирана е и оценка на базираната в САЩ неправителствена организация  , според която водещи национални медии в България се подлагат на \"видим политически натиск\" и расте влиянието на медии-бухалки - \"таблоидни вестници, онлайн сайтове и телевизионни канали, използвани от местни олигарси за натиск, съсипване на репутации на политически и бизнес опоненти и манипулиране на общественото мнение\". Накрая Чобанов обръща внимание на факта, че правителството използва фондове на ЕС, иначе предназначени за медийния сектор, но като лост за това да кара медиите да са благосклонни към управляващите. Ефектът от това е, че само 10% от българите, анкетирани неотдавна в социологическо допитване, вярват в независимостта на медиите в страната, завършва АФП.", "date": "2017.12.30", "title": "\"Франс прес\": В корумпирана България журналистиката е бягане с препятствия"}
{"url": "https://www.dnevnik.bg/sport/2017/12/30/3105176_inter_i_lacio_se_oshtetiha_vzaimno_s_nulevo_ravenstvo/", "text": "Интер\" и \"Лацио\" направиха нулево равенство в предпоследния мач от Серия А за полусезона. Двата отбора се ощетиха взаимно, като се задоволиха само с по една точка. \"Нерадзурите\" остават без победа в последните четири мача и са трети с 41 точки - на седем от водача \"Наполи\". Римляните са пети с 37 и мач по-малко. Двубоят не предложи футбол на високо ниво, като добрите положения за гол пред двете врати бяха рядкост. Първата част премина при честа смяна на контрола върху топката. Футболистите на \"Интер\" се опитваха да пробият защитата на \"Лацио\" с множество центрирания в наказателното поле, а гостите разчитаха предимно на бързи атаки. Първото по-сериозно голово положение се откри пред нападателя на \"римските орли\" Сергей Милинкович-Савич. Сърбинът отправи силен далечен удар в 20-ата минута, но стражът на \"Интер\" Самир Ханданович изби в корнер. При последвалото изпълнение централният защитник Бастош можеше да открие резултата с глава, но стреля над вратата. Десет минути по-късно Иван Перишич беше близо до гол, но ударът на хърватина отблизо беше спасен от вратаря на \"Лацио\" Томас Стракоша. В края на първото полувреме Борха Валеро можеше да си отбележи нелеп автогол, след като отклони центриране от ъглов удар в горната греда. Испанският полузащитник на \"Интер\" продължи с активните си действия в атака и в началото на втората част. Негов удар от границата на наказателното поле се отби в десния страничен стълб на Стракоша. Пробив на Имобиле в 60-ата минута можеше да наклони везните в полза на \"Лацио\". Нападателят опита да центрира към свой съотборник, при коего топката първоначално се отби в крака на Милан Шкриняр, а след това в ръката на централния защитник на \"нерадзурите\". Съдията отсъди дузпа, но промени решението си след преглед на ситуацията със системата за видео повторение. В края на двубоя си пролича умората у футболистите на \"Интер\", които  играха 120 минути за Купата на Италия срещу \"Милан\" в сряда . Само добрите изяви на Ханданович след удари на Фелипе Андердон и Марко Пароло запазиха равенството.", "date": "2017.12.30", "title": "\"Интер\" и \"Лацио\" се ощетиха взаимно с нулево равенство"}
{"url": "https://www.dnevnik.bg/sviat/2017/12/30/3105178_drama_sus_zalojnici_v_harkov_prikljuchi_s_arest_na/", "text": "Успешно е приключила операцията по освобождаване на заложниците в пощенски салон в град Харков, съобщи украинският президент Петро Порошенко, цитиран от ТАСС. Всички 11 заложници са били освободени. Нападателят е арестуван. По данни на полицията неизвестен мъж с маска нахлул в пощенския клон около 14:40 ч местно време днес и опитал да го ограби, след което взел заложници, като заявил, че носи взривно устройство. След няколко часа преговори полицията договори да бъдат освободени три жени и две деца. Не бе съобщено какви искания е отправил похитителят. При инцидента няма пострадали.", "date": "2017.12.30", "title": "Драма със заложници в Харков приключи с арест на похитителя"}
{"url": "https://www.dnevnik.bg/sport/2017/12/30/3105181_junaited_ostava_na_kolene_sled_nova_greshna_stupka_na/", "text": "Манчестър юнайтед\" направи нова грешна стъпка на свой терен. Воденият от Жозе Моуриньо отбор записа третото си поредно равенство във Висшата лига след 0:0 със \"Саутхемптън\". Разочароващият последен мач за 2017 г. остави \"Юнайтед\" трети на 14 точки от водача \"Манчестър сити\", който е с мач по-малко. По-рано  шампионът \"Челси\" спечели с 5:0 срещу \"Стоук сити\" и излезе втори . В предния кръг  \"Юнайтед\" стигна до 2:2 у дома срещу \"Бърнли\" след късен гол на Джеси Лингард , а преди това направи 2:2 и с \"Лестър\". В четвъртата минута Ромелу Лукаку стреля с глава покрай гредата. Последваха два опита на Джеймс Уорд-Проуз от състава на гостите, но също без успех. Моуриньо беше принуден да направи сменя в 14-ата минута, когато заради травма на главата Лукаку излезе на носилка. \"Манчестър юнайтед\" не успяваше да създаде добри възможности и да затрудни съперника. Най-чистото положение беше в 81-ата минута, когато Пол Погба се протегна и засече топката във вратата, но беше отсъдена засада.", "date": "2017.12.30", "title": "\"Юнайтед\" остава на колене след нова грешна стъпка на \"Олд Трафорд\""}
{"url": "https://www.dnevnik.bg/photos/2017/12/30/3105137_snimka_na_denia_orangutan_na_kardiolog/", "text": "Ветеринарен лекар проверява сърдечната дейност на орангутан в зоопарк в Джаниар, Бали, Индонезия.", "date": "2017.12.30", "title": "Снимка на деня: Орангутан на кардиолог"}
{"url": "https://www.dnevnik.bg/bulgaria/2017/12/30/3105180_evropeiskata_komisiia_niama_poziciia_po_kazusa_s/", "text": "Европейската комисия (ЕК) няма позиция по казуса с променения план на Пирин, но ще следи казуса. Това съобщава сайтът на  \"Капитал\" , като цитира говорителят на ЕК Ана-Каиса Итконен. \"Няма решение на ЕК по въпроса, тъй като става дума за национална компетенция. Но като пазител на договорите, ние осигуряваме съобразяването с европейските правила за всеки проект с потенциален ефект върху околната среда. Комисията ще следи темата\". В четвъртък, когато  правителството гласува промяна  в устройствения план на природния парк \"Пирин\", с която се позволява ново строителство на огромна площ в парка, европейския комисар по регионално развитие Корина Крецу беше в Банско и даде съвместна пресконференция заедно с министъра на туризма Николина Ангелкова и кмета на Банско Георги Икономов. Тогава  тя обяви , че \"с удоволствие\" е разбрала за решението. \"Радвам се, днешното решение ще помогне на Банско да се развие. За мен е важно регионите да се развиват.\" \"Капитал\" отбелязва, че от една страна е странно, че европейски комисар взима отношение по приети правителствени решения, които засягат вътрешни дела на страна-членка, а от друга, че приветства решение, което нарушава изискване на самата комисия - всяка промяна в плана да е придружена от съответната еко-оценка, което в случая не е така. Говорителят на комисията е отрекла мнението на Крецу да изразява това на Брюксел и е препратила към фейсбук пост на комисаря, в който тя бърза да уточни, че думите й са били разбрани погрешно. В него комисарят пише: \"Всяко решение на Mинистерския съвет ще бъде анализирано в съответствие с европейските правила. Не разбирам тази вълна от агресия, обиди и заплахи, опазването на природата е много важно. Не подкрепям никое правителство, но трябва да работя с всички\". За четвърти януари е насрочен пореден протест в София срещу решението на правителството за промяна на устройствения план на Пирин.", "date": "2017.12.30", "title": "Европейската комисия няма позиция по казуса с променения план на Пирин, но ще го следи"}
