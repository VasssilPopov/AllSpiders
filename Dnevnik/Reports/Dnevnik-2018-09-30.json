{"url": "https://www.dnevnik.bg/sport/2018/09/30/3319211_polsha_otnovo_pokori_svetovniia_vruh_vuv_voleibola/", "text": "Полша защити световната си титла и за второ поредно първенство  стъпи на върха във волейбола . Тимът буквално се разправи с олимпийския първенец Бразилия с 3:0 (28:26, 25:20, 25:23). Оспорван сблъсък пред изпълнените трибуни в зала \"Алпитур\" в Торино имаше само на моменти. Полският тим обаче беше много по-добър от бразилците и заслужено взе златните медали. Както и преди четири години на родна земя, поляците се справиха с Бразилия, но този път дори без да загубят гейм. За Полша това е трета световна титла, след като тимът триумфира и през 1974 г. Поляците имат и сребърен медал от 2006 г. Именно бразилският и полският отбор са двата тима, които доминират през 21 век. Бразилия спечели последователно титлите през 2002, 2006 и 2010 г., преди да дойдат двете първенства на Полша. Победителите се нуждаеха от час и 39 минути, за да спечелят мача за титлата. Най-резултатен в \"Алпитур\" беше Бартош Курек с 23 точки, а 12 добави капитанът на полския отбор Михал Кубяк. За Бразилия с 14 точки завърши Уолъс де Соуза. По-рано през деня  САЩ победи Сърбия с 3:1  и спечели бронзовите медали. Американският отбор обърна европейците, след като загуби първия гейм. Селекционерът на полския тим Витал Хейнен направи една промяна, като включи сред титулярите високият 210 см централен блокировач Матеуш Биеник. Това доведе до ефект на изненада за бразилците. От началото на двубоя Полша действаше много концентрирано и започна да трупа аванс срещу бразилците. Олимпийските шампиони не изглеждаха толкова впечатляващо и през цялото време изостваха в резултата. При първата техническа пауза поляците имаха аванс от две точки, а при второто прекъсване тя вече беше три – 16:13. Последва активизиране от бразилците, които успяха да вземат няколко точки, при което се стигна до равенство. Селекционерът Ренан Дал Зото предприе няколко промени, които донесоха нужния ефект. Поляците имаха два геймбола, които Бразилия спаси, а след това се стигна до възможност за олимпийските шампиони. Накрая Бартош Курек спря Уолъс с блокада и донесе гейма на своя тим – 28:26 след 33 минути игра. Във втората част ситуацията на полето не се различаваше. Титулярите, сред които и Бруно Резенде се завърнаха в игра, но и това не помогна на бразилците. Те изостваха с четири точки при първото прекъсване, а след това не успяваха да топят аванса на световните шампиони. В края на гейма полският отбор продължи да действа с повече самочувствие и освен това се отличи с добри изяви в защита. В атака Курек и Кубяк продължаваха да са неуловими за бразилската блокада. Това доведе до 25:20 и затваряне на втората част. Двата спечелени гейма и реализирането на точки в ключови моменти сякаш сразиха бразилците и те започнаха много колебливо в третия гейм. На полето се получи истински рецитал за Полша и първата техническа пауза дойде при 8:3 в полза на световните шампиони. Разликата се задържаше в този диапазон и при второто прекъсване беше шест точки. Бразилците обаче така и не успяха да запишат две или три поредни точки, с които да накъсат ритъма на поляците. В края на гейма тимът на Ренан Дал Зото все пак намери импулс в играта си след две успешни блокади. При 17:20 обаче беше прекалено късно за обрат, след като от другата страна на мрежата полските волейболисти действаха много разумно и с премерен риск. Разликата падна само до точка при 22:21 в полза на Полша, но бразилците допуснаха две поредни грешки. Все пак с 25:23 поляците успяха да затворят мача.", "date": "2018.09.30", "title": "Полша отново покори световния връх във волейбола след рецитал срещу Бразилия"}
{"url": "https://www.dnevnik.bg/sport/2018/09/30/3319169_sasht_postigna_obrat_sreshtu_surbiia_i_specheli/", "text": "Волейболистите на САЩ спечелиха бронзовите медали на световното първенство след успех над Сърбия с 3:1 (23:25, 25:17, 32:30, 25:19). Състезателите на Джон Спероу постигнаха обрат, след като изиграха много колеблив първи гейм. След това мачът беше изпъстрен с грешки, но американците се възползваха от още по-разпиляната игра на сръбските си съперници. Все пак часове след поражението от Полша Щатите успяха да преодолеят проблемите. В течение на двубоя играта на САЩ се стабилизира, а основните имена в сръбския тим не бяха на ниво, което се оказа решаващо. Звездата на Сърбия Александър Атанасиевич нямаше ден, а от там и атаката на тима не вървеше. Американският отбор печели бронз за втори път, след като го стори през 1994 г. Щатите имат и световна титла от 1986 г. За трети път Сърбия не успява да спечели двубоя за трето място след 2002 и 2006 г. САЩ имаше девет поредни победи, но в полуфиналите загуби от Полша и можеше да допусне още по-голям срив. В първия гейм в мача за бронзовите медали волейболистите на Джон Спероу не бяха на ниво, но постепенно преодоляха проблемите. За САЩ много силно се представи Матю Андерсън, като диагоналът завърши с 29 точки. Аарън Ръсел добави 16, а Максуел Холт – 14. За Сърбия най-резултатен беше Дражен Люборич с 12, а Марко Ивович добави 11 точки. Атанасиевич остана с едва седем точки.", "date": "2018.09.30", "title": "САЩ постигна обрат срещу Сърбия и спечели бронзовите медали на световното по волейбол"}
{"url": "https://www.dnevnik.bg/sviat/2018/09/30/3319177_zaev_shte_nasrochi_novi_izbori_ako_vmro-dpmne_ne_uvaji/", "text": "Ако на референдума за договора с Гърция огромно мнозинство в Македония гласува \"за\", а опозицията не се съобрази с това, като подкрепи волята му в парламента, в страната ще има предсрочни избори. Това заяви премиерът Зоран Заев час след края на допитването, на което гражданите решават дали да подкрепят или отхвърлят смяната на името. По същото време източник от социалдемократите на Заев каза за \"Ройтерс\", че не се очаква активността да превиши 50% - условие, което консервативната опозиция ВМРО-ДПМНЕ постави, за да уважи консултативния референдум. По думите на Заев \"гласът на гражданите, волята на онези, които гласуваха на този консултативен референдум, трябва да се претвори в политическа актимност в законодателния дом. Ако наистина, както очакваме всички, имаме видимо, огромно мнозинство \"за\" сред гласувалите, тогава е ясно. Гласуването в парламента трябва да е глас за забързване на процесите за членство в НАТО и ЕС и по-добър живот на всички граждани.\" \"Другия демократичен инструмент\" На пресконференция пред щаба на кампанията \"за\" подкрепа на договора Заев даде да се разбере, че под \"волята на народа\" няма да разбира непременно избирателна активност над 50%, тъй като приема референдума като консултативен. \"Очаквам депутатите на ВМРО-ДПМНЕ да почетат демократичното решение... в противен случай няма друго решение освен да употребим другия демократичен инструмент, а това значи предсрочни парламентарни избори веднага,\" каза Заев и думите му бяха съпроводени от бурни аплодисменти, продължили над половин минута. После Заев увери, че ще продължи да \"води страната напред\", а \"Македония ще бъде член на НАТО и ЕС.\" \"Македония и гражданите показаха, че са част от семейството на европейските държави и народи... Всеки гражданин, излязъл да гласува, взе решение по собствена преценка. Гласът е окончателен, а моля волята на гражданина да се уважава,\" каза премиерът преди това. Заев честити на всички граждани вота като \"успех за демокрацията и успех за европейска Македония\". \"Без значение на организирания бойкот от ВМРО-ДПМНЕ очаквам огромно мнозинство да са избрали европейския път за Македония. Ще почакаме няколко часа и ще видим резултата.\" \"Малтретиране\" и \"манипулации\" За \"изключителна демократична и патриотична съвест\" говори и лидерът на ВМРО-ДПМНЕ Християн Мицкоски. Според него участниците, включително избралите да бойкотират и гласувалите \"против\", са изпратили ясно послание, че \"това е Македония\". \"Тук живеят македонци. Идентичността ни е македонска, езикът ни е македонски, предците ни са македонски, такива ще са и идните поколения.\" По думите му македонският народ е силен и ще издържи на \"малтретирането на гражданите\", като за последното той не предостави доказателства. Мицкоски заговори за фалшификации в редица райони, включително в Сарай (където бе рекордната за този референдум активност от 67%) и обяви, че в някои общини делът на избиратели, излезли до урните, съмнително е надвишил този от последните парламентарни (2016 г.) и местни (2017 г.) избори. \"Днес народът издаде присъдата си - правителството е делегитимирано,\" продължи Мицкоски, но добави, че всички тези хора са \"за\" членство в ЕС и НАТО и \"това не може да го промени нито Заев, нито друг политик... но са против договора Заев-Ципрас и това трябва да е ясно.\"", "date": "2018.09.30", "title": "Заев ще насрочи нови избори, ако ВМРО-ДПМНЕ не уважи \"волята на народа\""}
{"url": "https://www.dnevnik.bg/sviat/2018/09/30/3319102_nad_90_ot_glasuvalite_v_makedoniia_podkrepiat_dogovora/", "text": "Над 91% от македонските избиратели са гласували \"за\" споразумението за смяна на името, сключено с Гърция, като условие за членство в Европейския съюз и НАТО. Малко под две трети от всички имащи право на глас обаче не са отишли до урните. Това сочат ранните резултати на  Държавната избирателна комисия на Македония (ДИК) , преброила данни от над 90% от бюлетините. Според тази информация най-малко 600 хил. от преброените бюлетини са \"за\", почти 37 хил. - \"против\", а няколко хиляди пристигнали протоколи трябва да се обработят. Гласували са малко повече от 657 хил. души или 36.8% от гражданите - доста под желания от кабинета праг от 50%, определен от опозицията като условие да се съобрази с резултата. Според досегашните данни нито една македонска община не е гласувала \"против\" - никъде бюлетините срещу договора не са повече от 15 на сто. Третата най-ниска активност Не е известно на каква част от избирателите съотвестства този брой гласували. Избирателните списъци от 2002 г. съдържат 1.8 млн. имена, но се смята, че в тях има стотици хиляди повече, отколкото съответства на днешното македонско население. Данните, съобщени малко след 21:30 ч. българско време, надвишават очакванията в повечето проучвания - между 70 и 80 процента от избирателите да подкрепят договора - но означават и че повечето от противниците на споразумението не са гласували. Това е третата най-ниска активност при гласуване в македонската история. През 2004 г. едва 26.6 на сто излязоха на референдума \"за\" или \"против\" новото териториално устройство на страната. По-малко от 50 на сто (48.9%) се включиха и в президентските избори през 2014 г., донесли победа на сегашния държавен глава Георге Иванов. Говорителят на ДИК Оливер Деркоски обяви, че на допитването \"не е било взето решение\" - едва 10 дни след като комисията реши, че  няма да се произнася дали референдумът е успешен  или не, тъй като е консултативен. Активността бе източник на безпокойство за управляващите, след като два часа преди затварянето на секциите  едва под 29 на сто бяха упражнили  правото си на глас. На тези данни обърна внимание и гръцкото външно министерство - то съобщи, че Атина \"уважава\" решението на гражданите, но отчита липсата на \"съответната активност\" и сега е необходимо \"всички страни да подходят трезво\", за да гарантират, че договорът ще се осъществи. Еврокомисарят за разширяването Йоханес Хан пък разтълкува резултата в \"Туитър\" като \"широка поддръжка за договора от Преспа и евроатлантическото бъдеще на страната\". Изборният ден приключи в 20 ч. българско (19 ч. местно) време без удължаване. В продължение на 12 часа бяха отворени 3478 секции, а според списъците в тях можеха да гласуват 1 806 336 гласоподаватели. Кампанията \"за\" договора се надяваше на активност от поне половината или 900 хил. души, което безспорно да легитимира сделката с Гърция и да застави ВМРО-ДПМНЕ чрез гласа на народа да ратифицира договора и да подкрепи конституционните промени в парламента. Днес обаче премиерът Зоран Заев даде да се разбере,  че за него не е важна активността на референдума , а колко от участвалите в него ще гласуват \"за\". По думите му, ако ВМРО-ДПМНЕ не застане зад договора в парламента, ще бъдат свикани нови избори. Опозицията оспори това и определи кабинета на Заев като \"нелегитимен\" на базата на резултатите от допитването, без обаче да поиска предсрочни избори. Подобна бе реакцията и сред противниците на договора в съседна Гърция. Министърът ѝ на отбраната Панос Каменос, чиято партия \"Независими гърци\" е противник на споразумението, каза че референдумът е \"невалиден\" заради ниската активност и увери, че депутатите му ще гласуват срещу ратификацията на договора. Повече за проблемите, които създава изходът от референдума,  четете тук . Единство сред албанците, но не и подкрепа за избори В предимно албанските общини и градове активността през деня бе значително по-голяма, отколкото в други части на Македония. Рекордът бе отбелязан в скопската община Сарай, където гласуваха близо 67 на сто от регистрираните избиратели. Лидерът на коалиционния партньор на Заев, албанския Демократичен съюз за интеграция (ДУИ) Али Ахмети, каза към края на вота, че се надява \"от утре всички да работят за приближаване към ЕС и НАТО\". Лидерите и на другите две по-големи албански партии, Зиядин Села (Алианс на албанците) и Билал Касами (\"Беса\") дадоха сигнал, че са гласували за бъдещето на Македония в ЕС и НАТО. След обявяването на резултатите обаче Ахмети каза, цитиран от електронното издание МКД, че \"Македония има по-важни въпроси от парламентарните избори\" и необходимото в момента е парламентът да вземе \"важното решение за договора с Гърция\". Изборният ден Гласуването не премина без инциденти като опити на наблюдатели да не допускат хора, пристигнали, за да упражнят правото си на глас. В някои секции се е стигнало дори до снимане на избиратели, отишли до урните (в Охрид), или до обиди, отправяни към тях от наблюдатели, предаде Министерството на вътрешните работи. Според неправителствената организация \"Цивил\", макар да нямаше сериозни инциденти по време на референдума, той не мина без множество дребни нередности, включително опити да се попречи на избиратели да гласуват. Други, като бившия президент Бранко Цървенковски (и предшественик на Заев начело на СДСМ), не са могли да упражнят правото си на глас, защото имената им не са били в списъците, твърди още организацията. На пресконференция председателят на парламента Талат Джафери обяви, че също не е успял да гласува - името му е било заличено от списъка, но изрази надежда, че това е \"единичен случай\". Пред телевизия \"Вести 24\" зрител обяви, че на него и други настанени в рехабилитационен център не е било позволено да гласуват, но не предостави доказателства. В тази атмосфера роля вероятно изиграха и фалшивите новини. Това, освен досегашните информации и документи, сочи и доклад на организацията Transatlantic Commission on Election Integrity (със селадище във Вашингтон и оглавявана от бившия генерален секретар на НАТО Андерс Фог Расмусен). Според текста,  цитиран от сп. \"Нюзуик\" , повече ботове са се включили в онлайн \"разговори\" в кампанията за референдума, отколкото при изборите в значително по-големите Мексико и Италия, а повечето са подкрепяли кампанията за бойкот. Заплахите на най-голямата опозиционна партия ВМРО-ДПМНЕ, че кабинетът може да опита да фалшифицира изборите, също допринесоха за климата на несигурност преди вота. Партията излезе с подобно съобщение и днес, след като обясни на пресконференция, че властите опитват да упражнят натиск, за да накарат хората да гласуват. Кабинетът на Заев отхвърли твърденията, а негов говорител изтъкна, че за ВМРО-ДПМНЕ това е тактика за отклоняване на вниманието от факта, че някои нейни членове все пак са решили да гласуват. Лидерът на партията каза по-рано днес, че няма да гласува, защото договорът с Гърция е \"унизителен\" за Македония. До днес  той отказваше да обяви позицията си  и настояваше, че начинът, по който е поставен въпросът, не предполага той категорично да го отхвърли. Последиците Резултат при всякаква активност под 50% е спорен, а колкото по-малка е тя, толкова по-трудно ще е за кабинета на Зоран Заев да продължи със споразумението с Гърция. Все пак някои смятат, че той ще продължи да се опитва да го прокара в парламента. Ще има обаче  сблъсък на интерпретации  до каква степен има право да го прави, а след него управляващите социалдемократи може да нямат подкрепата на ВМРО-ДПМНЕ, каквато иначе биха получили. В \"Туитър\" балканистът проф. Флориан Бибер от университета в Грац написа, че при активност под 50 на сто ще е важно колко точно гласа \"не достигат\", но ще е от значение и общият брой гласове \"да\". Важно е и дали опозицията ще бъде умерена, както предложи Западът при срещите си с Мицкоски (западните политици, дошли в Скопие, разговаряха и с него освен със Заев), или ще опита да пречи и ще попадне в капан, пише още Бибер. Според него е от значение дали Русия ще оспори резултата.", "date": "2018.09.30", "title": "В Македония над 90% гласуваха \"за\" договора с Гърция, но две трети не отидоха до урните"}
{"url": "https://www.dnevnik.bg/photos/2018/09/30/3318917_fotogaleriia_svetovnite_snimki_na_denia_-_29-30/", "text": "Момент от фестивала за почитане на индуската богиня Дурга в Ахмедабад, Индия.", "date": "2018.09.30", "title": "Фотогалерия: Световните снимки на деня - 29-30 септември 2018 г."}
{"url": "https://www.dnevnik.bg/sport/2018/09/30/3319208_ronaldo_opredeli_obvineniiata_v_iznasilvane_kato/", "text": "Кристиано Роналдо нарече фалшиви новини обвиненията от американка, че през 2009 г. е била изнасилена от португалския футболист. Нападателят на \"Ювентус\" нарави видеообръщение, коментирайки за пръв път обвиненията. \"Има хора, които искат да промотират себе си и да станат известни, като намесват моето име. Вече започнах да считам за нормално, защото не се случва за пръв път\", обясни Роналдо. В обвиненията на американката Катрин Майорга се твърди, че Роналдо я е насилил през 2009 г. в хотелска стая в Лас Вегас. По-късно, след като е подала жалба в полицията, американката е сключила извънсъдебно споразумение с португалеца, за което е получила 375 хиляди долара. Адвокатите на футболиста вече обявиха , че ще съдят \"Шпигел\", който публикува новината. \"Материалът е едно неприемливо съобщаване на подозрения в областта на неприкосновеността на личния живот. Аз ще защитя клиента си\", каза адвокатът на португалеца Кристиан Шерц. Той добави, че ще потърси обезщетение от \"Шпигел\" за \"морални щети в размер, съответстващ на тежестта на нарушението, което вероятно е едно от най-сериозните нарушения на личните права през последните години\". Заместник-главният редактор на изданието списанието Алфред Вайнцирл отговори, че многократно въпроси са били изпращани до екипа на футболиста. \"Изпратихме писмени въпроси, на които нямаше отговори\".", "date": "2018.09.30", "title": "Роналдо определи обвиненията в изнасилване като фалшиви новини"}
{"url": "https://www.dnevnik.bg/biznes/2018/09/30/3318916_musk_shte_plati_globa_ot_20_mln_dolara_i_shte_napusne/", "text": "Американският предприемач Илон Мъск сключи споразумение с Комисията за ценни книжа и фондови борси на САЩ бизнесменът да плати 20 милиона долара и да се оттегли от поста председател на съвета на директорите на компанията \"Тесла\" (Tesla), съобщиха световните агенции, цитирани от БТА. \"Тесла\" също трябва да плати 20 милиона долара по силата на споразумението, оповестено вчера. Американският борсов регулатор обяви, че е постигнато споразумение само два дни след като  заведе дело с искане Мъск  да бъде отстранен от поста главен изпълнителен директор. Комисията реши да го съди за измама на инвеститорите заради съобщението му в Туитър от 7 август, че обмисля изваждането на компанията от фондовата борса при цена на акциите й от 420 долара и че финансирането за тази операция е осигурено. Съгласно постигнатото споразумение ще бъде излъчен нов председател на съвета на директорите, а Мъск ще остане главен изпълнителен директор на компанията производител на електрически автомобили.", "date": "2018.09.30", "title": "Мъск ще плати глоба от 20 млн. долара и ще напусне един от постовете си в \"Тесла\""}
{"url": "https://www.dnevnik.bg/sport/2018/09/30/3318915_sebastien_ojie_se_zavrushta_v_sitroen_ot_2019_g/", "text": "Петкратният световен шампион в ралитата Себастиен Ожие ще кара за отбора на \"Ситроен\" от сезон 2019, съобщиха от френския тим. Пилотът, който стартира кариерата си в Световния рали шампионат (WRC), именно със \"Ситроен\" се завръща в тима, като има договор за два сезона. 34-годишният Ожие спечели четири поредни титли с \"Фолксваген\" (2013-2016), след което се присъедини към \"М-Спорт Форд\" продължи доминацията си. През настоящия сезон французинът е в битка за титлата с Тиери Ньовил (\"Хюндай\") и бившият си съотборник  От Танак , който сега кара за \"Тойота\". Ожие стартира кариерата си в \"Ситроен\", с който спечели младежката титла през 2008 г. В следващите два сезона беше част от WRC, но с втория тим на \"Ситроен\", като във втората половина на сезон 2010 беше привлечен в първия тим. Той спечели общо седем победи за \"Ситроен\" във WRC, но напусна заради напрежение със Себастиен Льоб. Двамата бяха съотборници, но Ожие често получаваше заповеди от ръководството на отбора. \"Преди две години, когато избрах \"М-Спорт\" всички казаха, че е риск, но аз го определих като предизвикателство. Сега е време за ново предизвикателство и \"Ситроен\" е точното място. Благодаря на Малкълм Уилсън, с който споделихме невероятни емоции през последните две години\", каза Ожие. Той обеща, че ще опита да се раздели с \"М-Спорт\" със световна титла. Французинът ще опита в следващите два сезона да спечели отличието с трети различен отбор, след като до момента в историята на WRC това е правил само финландецът Юха Канкунен. Шефът на \"Ситроен\" в Световния рали шампионат Пиер Будар приветства решението на Ожие да се завърне в отбора. \"Това е отлична новина за целия ни отбор. Всеки знае за какъв пилот става въпрос, а идването на Себастиен и неговият навигатор Жулиен Инграсия мотивира всички да работят още по-здраво за следващата година\". \"Ситроен\" е част от Световния рали шампионат от 2001 г. и има осем титли при конструкторите, и девет при пилотите (всички спечелени от Себастиен Льоб). Тимът има 86 победи в ралита, а последните две дойдоха през сезон 2017 в Мексико и Испания, спечелени от Крис Мийк.", "date": "2018.09.30", "title": "Себастиен Ожие се завръща в \"Ситроен\" от 2019 г."}
{"url": "https://www.dnevnik.bg/photos/2018/09/30/3317972_fotogaleriia_otkritieto_na_desetiletieto_-_krai/", "text": "Археолози откриха до крайбрежието на Португалия кораб, който е потънал преди около 400 години. Корабокрушението е станало близо до Лисабон, като се предполага, че плавателният съд се е прибирал от Индия, натоварен с подправки.", "date": "2018.09.30", "title": "Фотогалерия: Откритието на десетилетието"}
{"url": "https://www.dnevnik.bg/bulgaria/2018/09/30/3318930_antikorupcionnata_komisiia_shte_izchaka_traikov_oshte/", "text": "Комисията за противодействие на корупцията и отнемане на незаконно придобито имущество (КПКОНПИ) ще изчака още два месеца и половина бившия министър на енергетиката в първото правителство на Бойко Борисов -Трайчо Трайков, да представи доказателства за доходите си. Това заяви в интервю за Би Ти Ви председателят на антикорупционната комисия Пламен Георгиев. Тази седмица стана известно, че съдът е запорирал имущество на Трайков,  който сега е общински съветник в София, по искане на комисията. Тя била установила несъответствие от 2.4 млн. лв. за 10-годишен период. Като досега Георгиев не е уточнявал кои приходи на бившия министър не са били признати за законни, за да се получи това несъответствие. По думите на Трайков пък комисията е  описвала служебните му пътувания като екскурзии . Антикорупционната комисия даде срок до 28 септември (петък) той да представи документи, с които да докаже произхода на част от средствата си. Трайков пък заяви, че няма да успее в този срок. Днес Пламен Георгиев заяви, че комисията няма право по закон да удължи срока за представяне на документи. Той обаче даде уверение, че ако Трайков даде доказателства за средствата си в 3-месечния срок, в който антикорупционният орган трябва да внесе в съда иска за отнемане на незаконно придобито имущество, те ще бъдат взети предвид. От този тримесечен срок са останали два месеца и половина, уточни Георгиев. Уверението на Георгиев е всъщност обяснение на правната логика, защото ако комисията не вземе предвид документите, представени от Трайков и след 28 септември, тя може да загуби делото в съда. Председателят на комисията коментира и друго законово положение - ако бившият министър докаже произхода на парите си, производство за отнемане на имущество няма да има. Комисията започна проверка на Трайков в началото на 2017г.  заради повдигнатото му обвинение за приватизация  на по-ниска от пазарната цена на държавната една трета от акциите на енергийния оператор ЕВН. Сделката беше сключена, когато Трайков беше министър. Делото, по което обвиняеми са още бившият вицепремиер Симеон Дянков, съиздателят на \"Дневник\" и \"Капитал\" Иво Прокопиев и др.,  беше върнато на прокуратурата  от специализирания съд за доразследване с аргумента, че обвинителният акт е неясен. Заради проверка по същото дело беше наложен запор и на имущество и сметки на Иво Прокопиев, който обжалва мярката. Симеон Дянков, Десислава Иванчева, семейство Арабаджиеви и Миню Стайков Георгиев обясни, че тази седмица бившият вицепремиер и финансов министър в първия кабинет на Борисов - Симеон Дянков, се е свързал лично с него. Не успя да каже дали и какви документи е представил до този момент Дянков, защото той бил само връзката между проверявания и антикорупционните експерти. Георгиев обясни, че в миналогодишни декларации пред несъществуващата вече Комисия за отнемане на незаконно придобитото имущество, бившият финансов министър е декларирал, че има съпруга. Властите в САЩ обаче казали на комисията, че \"най-вероятно това лице е женено, но няма акт за граждански брак\". Сега Дянков обяснил, че е женен, а Георгиев коментира, че Америка била голяма държава и явно регистрите били в различни щати. През седмицата комисията се оплака, че не може да открие Дянков, а на следващия ден благодари на медиите, че бившият министър се е свързал с комисията. Антикорупционният орган среща трудност да установи доходите на Дянков, защото част от тях са получавани в чужбина. Георгиев иначе обясни, че комисията проверява всичко от имуществото и доходите: на бившия кмет на столичния квартал \"Младост\" Десислава Иванчева - обвинена за подкуп в особено големи размери; на семейство Арабаджиеви, обвинени за данъчни престъпления и пране на пари и собственика на \"Винпром Карнобат\" Миню Стайков, обвинен като ръководител на престъпна група за продажба на цигари без бандерол, данъчни престъпления и пране на пари. Допълни, че все още проверките не са приключили като не е изтекъл и законният срок за тях. Делян Пеевски - правата на комисията са ограничени Георгиев отново коментира приключилата вече проверка на депутата от ДПС Делян Пеевски, която не установи нищо незаконно. През седмицата от друго интервю на Георгиев се разбра, че проверката е била само на документи и е била проверка на извършени от прокуратурата и данъчните проверки. Георгиев се оправда, че това са правомощията на комисията по закон и те са ограничени, когато срещу него няма повдигнато обвинение, а се проверява по сигнал до комисията. Георгиев обаче подчерта, че са проверени огромен обем доказателства - \"няма нито един ред за нещо незаконно в документите му\", обясни той. Допълни, че И отново заяви, че Пеевски е един от най-големите данъкоплатци в България. Антикорупционното обучение в детските градини Пламен Георгиев коментира и идеята си за въвеждане на антикорупционно обучение в детските градини. Даде примери с други държави. За Германия разказа, че полицай отивал в детска градина и чрез кукла, която е харесвана от децата, им обяснявала, че полицаят не взема пари от куклата, за да ѝ помогне, когато тя има проблем. Такова обучение имало и в Румъния, Канада, САЩ има и в много други държави. Идеята била дошла от Хонконг. Проучване сред хората през 1973 г. показало, че според 97% корупцията е нормално явление. Година по-късно било въведено антикорупционно обучение чрез игри и филмчета. По-късно - през 2000 г. ново проучване показало, че 83.7% са абсолютно нетолерантни към корупцията и всички нейни аспекти. \"Т.е. Това е част от гражданското обучение и се започва от ранна детска възраст\", заяви Георгиев", "date": "2018.09.30", "title": "Антикорупционната комисия ще изчака Трайков още два месеца и половина да декларира парите си"}
{"url": "https://www.dnevnik.bg/sviat/2018/09/30/3318951_jertvite_na_trusa_i_posledvaloto_cunami_v_indoneziia/", "text": "До 832 е достигнал броят на загиналите от земетресенията и породените от тях цунами, поразили завчера индонезийския остров Сулавеси, предадоха АФП и ДПА, цитирани от БТА. Агенциите се позовават на Сутопо Нугрохо, говорител на националната служба за справяне с бедствия. По думите му най-много са убитите в град Палу. Вероятно броят на жертвите ще се увеличи, защото още няма данни за пораженията в град Доггала, добави той. Междувременно се разбра, че стотици затворници са избягали тъкмо в град Палу след силното земетресение, което срути стените на затвора. 560 човека са изтърпявали наказания в затвора. Над половината от тях са избягали, каза главният надзирател Адхи Ян Рикох, цитиран от държавната информационна агенция Антара. Той заяви, че надзирателите не са могли да предотвратят бягството, тъй като нямало ток и те били по-малко. Надзирателите освен това също е трябвало да се спасяват. Властите не са се опитали да заловят избягалите, тъй като са били ангажирани да помагат на пострадалите от земетресението и вълните цунами, каза още Адхи Ян Рикох. Властите очакват жертвите след труса с магнитуд 7.5 и вълни цунами, които удариха град Палу, на около 1500 километра от столицата Джакарта, и района, да нараснат. Стотици хора са били на фестивал на плажа на Палу в петък, когато били връхлетени от вълни с височина до 6 метра, предаде \"Ройтерс\".", "date": "2018.09.30", "title": "Жертвите на труса и последвалото цунами в Индонезия надхвърлиха 800"}
{"url": "https://www.dnevnik.bg/bulgaria/2018/09/30/3318950_kratki_novini_putnata_bezopasnost_vliza_v_uchilishtata/", "text": "Кувейт и Саудитска Арабия ще преговарят за петролен добив в пограничната зона  Кувейт и Саудитска Арабия ще проведат преговори за възобновяването на петролния добив в неутралната погранична зона на двете държави, съобщи министърът на нефта, водните ресурси и електроенергетиката на Кувейт Бахит ар-Рашиди, който ще се срещне с колегата си Халед ал-­Фалех. Последният ще е част делегацията на престолонаследника на Саудитска Арабия Мухамед бен Салман, който пристига тази вечер на посещение в Кувейт, информира \"Ройтерс\". Сирените ще бъдат тествани в 11 града утре В 13 часа на 1 октомври, понеделник ще бъдат тествани сирените в 11 града в страната. Тестове ще се проведат в София, Бургас, Варна, Кърджали, Монтана, Пазарджик, Плевен, Пловдив, Русе, Смолян и Враца, както и в населените места в 30-километровата зона около АЕЦ \"Козлодуй\", съобщава МВР. Ще бъдат излъчвани националните сигнали за тревога и край на тревогата. Сигналите ще бъдат съпътствани от гласова информация. Целта е проверка на техническото състояние на Националната система за ранно предупреждение и оповестяване и за обучение на населението. По правило тя се проверява два пъти в годината - на 1 април и на 1 октомври. Пътната безопасност влиза в училищата Образователното министерство утвърди програмите за безопасност на движението по пътищата и по тях още от тази учебна година започват да се обучават децата и учениците. Те няма да получават оценки, но учителите ще трябва да ги насочват как да се справят по-добре, съобщи БНР. Обучението ще започва от първа група в детската градина и ще продължава до 12-и клас като ще се провежда в рамките на часовете на класа. Учебник засега не се предвижда. Вулканът Поподатепетъл изригна  Вулканът Попокатепетъл в южната част на Мексико изригна вчера, пращайки дим и пепел на над три километра в небето, съобщиха световните агенции, цитирани от Би Ти Ви. Ръководителят на агенцията за гражданска защита на столицата Мексико Фаусто Луго каза в \"Туитър\", че няма опасност за населението. Властите предупреждават хората да покриват носа и устата си, когато излизат навън, да държат домашните си любимци вкъщи и да ограничат физическите дейности. Разположен на около 60 км югоизточно от град Мексико, високият 5426 м Попокатепетъл е един от най-активните вулкани в страната. Най-мощното му изригване бе през 2000 г., когато хиляди души бяха евакуирани.", "date": "2018.09.30", "title": "Кратки новини: Кувейт и Саудитска Арабия ще преговарят за петролен добив в пограничната зона"}
{"url": "https://www.dnevnik.bg/sport/2018/09/30/3318947_bulgarskite_voleibolistki_razgromiha_kuba_za_purvata/", "text": "Женският национален отбор по волейбол на България постигна първа победа на световното първенство в Япония. Възпитаничките на Иван Петков разгромиха Куба с 3:0 (25:10, 25:20, 25:14) в Сапоро за едва 69 минути Българският състав направи добър мач срещу младия тим на Куба, който е считан за големия аутсайдер в група В. Въпреки това българките не допуснаха отпускане, а направиха така, че максимално бързо да стигнат до победата. Най-резултатни бяха Гергана Димитрова, Нася Димитрова и Мирослава Паскова с по 11 точки. Селекционерът на България Иван Петков направи една промяна от  състава, който загуби с 0:3 от Италия . Като диагонал започна Мирослава Паскова, вместо Силвана Чаушева. Българските волейболистки започнаха много уверено и натрупаха голяма преднина. Те поведоха с 8:3 при първата техническа пауза, а при заставането на Гергана Димитрова на сервис продължиха да увеличават разликата с кубинките. Големите проблеми на Куба бяха в посрещането, които не им позволяваха да организират добри атаки. Българският тим продължи да увеличава постепенно своята преднина и затвори гейма при 25:10 за едва 19 минути. Във втората част българките водеха с две точки при първата техническа пауза, но кубинките оказаха по-сериозен отпор. Имаше дори и равенство при 9:9, но при второто прекъсване българският отбор водеше с 16:13. След този момент възпитаничките на Иван Петков продължиха да увеличават аванса си и затвориха гейма при 25:20. Българките започнаха много силно в третия гейм и бързо поведоха с четири точки, след което продължиха да увеличават аванса си и лесно затвориха срещата. В група В, в която е България втора поредна победа постигна Италия. \"Скуадра адзура\" вече има шест точки, след като не загуби гейм и срещу Канада. Следващият двубой на българките е във вторник 2 октомври, отново в 10.10 часа българско време.", "date": "2018.09.30", "title": "Българските волейболистки разгромиха Куба за първата си победа на световното"}
{"url": "https://www.dnevnik.bg/sport/2018/09/30/3318867_polsha_srazi_sasht_sled_dramatichen_mach_i_otnovo_e_na/", "text": "Световният шампион Полша ще защитава титлата си във финала на мондиала. Съставът, воден от Витал Хайнен, спечели с 3:2 (25:22, 20:25, 23:25, 25:20, 15:11) зрелищен полуфинал срещу САЩ. Поляците изиграха силен мач и заслужиха правото да участват в решителния двубой. Във финала те отново ще се изправят срещу Бразилия в повторение от мача за титлата от 2014 г., когато като домакини триумфираха. По-рано  \"селесао\" се наложи убедително с 3:0 срещу Сърбия . Финалът е в неделя от 22.15 ч., а преди това в 18.00 часа е мачът за бронзовите медали. Отборът на САЩ се превърна във фаворит с течение на световното, след като спечели девет поредни победи. След това американците си позволиха да паднат набързо с 0:3 от Бразилия в мач без емоции, за да съхранят силите си за полуфинала. Въпреки това обаче с добро представяне поляците съумяха да излязат победители. Те допуснаха по-малко грешки и проявиха силна воля в трудните моменти, за да победят. Бартош Курек стана най-резултатен с 29 точки, а Михал Кубяк добави 22. За САЩ Матю Андерсън и Тейлър Сандър записаха по 19. Поляците започнаха силно мача и се възползваха от грешките и колебанията на съперника си в нападение. Във втория гейм картината се промени и американците стабилизираха играта си. Това им помогна да направят обрат за 2:1 гейма. Мачът премина към нов обрат, след като поляците взеха четвъртата част. В тайбрека те тръгнаха вихрено с 6:1. Американците успяха да се доближат при 8:11, но след нова силна серия шампионите заслужиха победата.", "date": "2018.09.30", "title": "Полша срази САЩ след драматичен мач и отново е на финал на световното по волейбол"}
{"url": "https://www.dnevnik.bg/bulgaria/2018/09/30/3318817_obilni_valeji_i_silen_viatur_se_ochakvat_v_11_oblasti/", "text": "Жълт код за силен вятър и обилни валежи е обявен за 11 области в страната за 30 септември. Това сочи справка в сайта на Националния институт по метеорология и хидрология (НИМХ), цитирана от агенция \"Фокус\". Жълт код за обилни валежи е обявен в областите Пазарджик, Пловдив, Стара Загора и Сливен. В южните райони на тези области очакваните количества дъжд са до 25 л/кв.м. В областите Смолян, Кърджали, Ямбол и Бургас е в сила жълт код за обилни валежи и силен вятър. Очакваните количества дъжд там са между 20 и 35 л/кв. м., а в отделни райони от тези области количествата дъжд ще достигнат и до 50 л/кв. м. Ще има и временни усилвания на вятъра като в Бургас-море поривите ще достигат до 18-20 м/с, а вълнението на морето до 3-4 бала, за което е в сила жълт код за силно вълнение. Жълт код за силен вятър е обявен в областите Варна и Добрич. В крайбрежните части на тези области ще духа силен североизточен вятър със скорост 14-19 м/с. Поривите на вятъра в морето ще достигат до 18-20 м/с. В сила е и предупреждение за силно вълнение на морето, което ще достигне 3-4 бала. ", "date": "2018.09.30", "title": "Обилни валежи и силен вятър се очакват в 11 области"}
{"url": "https://www.dnevnik.bg/skorost/2018/09/30/3317358_hjundai_predstavia_v_parij_vtori_sporten_model/", "text": "Малко повече от година, след като лансира първия си спортен модел - горещият хечбек i30N, \"Хюндай\" пусна ново предложение, насочено към водачите, за които шофирането е страст. \"Хюндай i30 Фастбак N\" използва същите гени и технологии като i30N, но в нов силует. В сравнение със серийния \"i30 Фастбак\" спортният има радиаторна решетка и брони, които засилват агресивното излъчване. Изпускателната система завършва с двойни ауспухови тръби, а багажникът завършва с ясно изразен спойлер. В салона спортното излъчване идва от червените акценти и алиминиевите елементи. Воланът също е различен, а на приборното табло оборотометър е с по-големи цифри, а километражът е разграфен до 300 км/ч. В същото време моделът не губи нищо от своята практичност, като максималният багажен обем варира между 450 и 1351 литра в зависимост то позицията на облегалките на задните седалки. Както i30N така и \"i30 Фастбак N\" ще се предлага с две версии на двулитров бензинов турбомотор. По-скромната от тях е с мощност 250 конски сили, а по-интересната с 275 коня. Съответно ускорението до 100 км/ч отнема 6.4 и 6.1 секунда. Максималната скоост и на двете версии е електронно ограничена на 250 км/ч, докато разходът на гориво е 7 и 7.1 л/100 км. Серийно новият \"Хюндай i30 Фастбак N\" е снабден със система за промяна на настройките на основните системи в четири режима - екологичен, нормален и два спортни. По отношение на асистиращите системи автомобилът разполага с всичко, позната от гамата на i30. Лансирането на новия спортния модел даде повод на \"Хюндай\" да се похвалят, че интерес към i30N не липсва. За половин година в Европа са доставени 3000 бройки. 100 коли от версията \"Фърст Едишън\" пък са купени в Германия за 48 часа.", "date": "2018.09.30", "title": "\"Хюндай\" представя в Париж втори спортен модел"}
{"url": "https://www.dnevnik.bg/evropa/2018/09/30/3318409_sedmica_predi_referenduma_za_braka_rumunci_se_subirat/", "text": "В Румъния днес се очаква да се проведе митинг в подкрепа на правата на хомосексуалните хора. Събитието идва седмица преди референдума,  на който румънците ще гласуват , за да решат дали в конституцията да се посочва, че бракът е между мъж и жена, а не просто между \"съпрузи\", както е в момента. По-късно днес се очаква румънски правозащитни групи да призоват за бойкот на референдума, който според \"Амнести интернешънъл\" нарушава човешките права и представлява хомофобска дискриминация. По-рано тази седмица румънският конституционен съд  постанови, че гей двойките  трябва да имат същите семейни права, като хетеросексуалните. Според съда гей двойките имат същите права на личен и семеен живот, като хетеросексуалните и следователно трябва \"да се възползват в дългосрочен план от юридическото... признаване на техните права и задължения\". Гласуването в продължение на два дни е безпрецедентно и правозащитни организации вече призоваха за бойкот, който би направил референдума невалиден. Петицията за гласуването бе внесена още през 2016 г. Още преди 2 г. 3 млн. души внесоха петиция с искане референдумът да се проведе (това множество е и ключов момент в кампанията за гласуване с \"да\"). Противниците обаче изтъкват, че с парите за кампанията и подготовката за референдума могат да се построят десетки училища или болници.", "date": "2018.09.30", "title": "Румънци ще подкрепят на митинг правата на хомосексуалните седмица преди референдума за брака"}
{"url": "https://www.dnevnik.bg/sport/2018/09/30/3318883_deja_vju_v_torino_polsha_i_braziliia_otnovo_shte/", "text": "Отборите на Полша и Бразилия отново ще спорят за титлата от световното първенство по волейбол. Двата състава, които държат всички световни титли през новия век, ще играят във финала в Торино тази вечер. Мачът е от 22.15 ч. и ще бъде предаван по БНТ3. Преди това от 18.00 часа е мачът за бронзовите медали, в който един срещу друг ще се изправят САЩ и Сърбия. Полша и Бразилия играха във финала и преди четири години. Тогава пред родна публика поляците постигнаха обрат за 3:1 и за втори път в историята станаха световни шампиони. Бразилците имат три световни титли след серията си през този век - 2002, 2006 и 2010 г. Воденият от Ренан дал Зото отбор  победи категорично с 3:0 Сърбия  и за пети пореден път е на финал. Полша се справи с голямото предизвикателство, отправено от САЩ, и  след 3:2 стигна до защита на титлата си в решителния мач .", "date": "2018.09.30", "title": "Дежа вю в Торино: Полша и Бразилия отново ще определят световния шампион по волейбол"}
{"url": "https://www.dnevnik.bg/evropa/2018/09/30/3316767_zagubi_li_chara_si_emanjuel_makron/", "text": "Еманюел Макрон може и да е голяма фигура на световната сцена, но у дома във Франция е изправен пред трудна битка за връщане на общественото доверие, пише Би Би Си. След 16 месеца на поста, обещанията за икономически растеж и повече работни места все още не са се осъществили, а популярността на френския президент бързо намалява. Трябва ли Макрон да се тревожи Социологическите агенции са единодушни – одобрението за държавния глава  е в най-ниската си точка  от избирането му досега. Според OpinionWay едва 28% са доволни от представянето му (в сравнение с 35% през юли). Той на практика е по-непопулярен на този етап от мандата си, отколкото са били и двамата му предшественика Франсоа Оланд и Никола Саркози. Професор Кристоф де Воохд от университета Sciences Po изтъква, че Макрон не бе избран триумфално. \"Много хора го избраха просто защото не беше (крайнодесният) кандидат Марин льо Пен. Така че неговият ключов лоялен електорат всъщност е доста ограничен\". На второ място, отбелязва Де Воохд, \"не трябва да се забравя, че Франция не е лесна за управление. Има дълга традиция на политическо недоволство, което неизменно се отразява под формата на негативен рейтинг\". Какво се обърка \"Макрон дойде на власт с обещание за политическо обновление. Трябваше да има политика на обикновените хора с гражданското общество начело. Оказа се обаче, че не може просто така да се промени една политическа култура\", смята Кристоф де Воохд. Според него \"правителството на Макрон остава дълбоко технократско. Самият той е дълбок технократ\". Френските гласоподаватели очакваха зелена светлина за растеж, но и това не се случи. \"Когато има високи очаквания и никакви осезаеми резултати, се стига да разочарование в обществото\", посочва Де Воохд. И на трето място идва \"случаят Бенала\". През май 26-годишният Александър Бенала, телохранител на президента,  бе заснет да удря  протестиращи по време на демонстрация. Новината за скандала дойде през юли. И тогава стана ясно, че макар Елисейският дворец да е знаел за случая от самото начало, е наложил най-меките наказания. Едва след това и след натиска от страна на медиите, Бенала бе уволнен. По думите на Де Воохд \"във Великобритания случаят би довел до оставката на вътрешния министър. Във Франция – нищо\". Според него избирателите във Франция са стигнали до извода, че има едни правила за хората по върховете и други – за останалите. Ами човекът Макрон? Попитайте случайна група хора какво прилагателно биха използвали, за да опишат държавния си глава и е много вероятно да получите отговора \"арогантен\". Макрон многократно бе заснеман да казва неща за сънародниците си, смятани за безчувствени и обидни. Най-скорошният случай бе по време на деня на отворените врати в Елисейския дворец, когато той каза на безработен градинар, че може да му намери работа като просто пресече улицата и го посъветва да смени попрището си,  например като стане сервитьор . Добър съвет, биха казали някои. Браво на президента, че казва тежката истина. Не така обаче мислят  повечето французи . \"Проблемът на Макрон е, че той продължава да прави тези изблици, които изпращат посланието, че е арогантен, откъснат и авторитарен\", коментира Клое Морен, експерт в социологическата агенция Ipsos. Има ли това значение На Макрон му остават още три и половина година на поста. Доста време, за да започне подобрение на икономиката. Освен това във френската система президентът е изключително могъщ. И макар избирателите да са ядосани на Макрон за вътрешната му политика, те продължават да харесват начина, по който той промени международния имидж на страната. Не на последно място опозицията в страната все още е в безсъзнание. Пред Еманюел Макрон обаче има два потенциални подводни камъка, смятат френски коментатори. Единият е, че той реагира прекалено силно на спадащия си рейтинг и започва да сменя тактиката – въвежда например данъчни мерки, които да се харесат на хората и да му върнат подкрепата. Има знаци, че дори вече го прави с новия си план срещу бедността и обещанието за 6 млрд. евро данъчни съкращения в бюджета за 2019 г. Втората опасност е Европа. Идеалистичната визия на Макрон за възраждането на Европейския съюз ще бъде подложена на изпитание на изборите за Европейски парламент през май догодина. Изследване миналата седмица показа, че партията на крайнодясната Марин льо Пен \"Национален сбор\" (преди наречена \"Национален фронт\")  се е изравнила по популярност с тази на Макрон . Ако тя стане първа (спомнете си как \"Национален фронт\" спечели евроизборите във Франция през 2014 г.), това ще бъде огромен удар за президента.", "date": "2018.09.30", "title": "Загуби ли чара си Еманюел Макрон"}
{"url": "https://www.dnevnik.bg/sviat/2018/09/30/3318556_makedoniia_izbira_mejdu_boikota_apatiiata_i_putia_kum/", "text": "Македония няма \"план Б\" за референдума, на който стотици хиляди се очаква да гласуват \"за\" или \"против\" смяната на името на страната. Не тези, които ще отхвърлят  сделката с Гърция  обаче тревожат властите в Скопие - допитването не е обвързващо, но ще е нужна активност от над половината избиратели, за да може кабинетът на Зоран Заев да обяви победа. Одобряването на сделката с Атина, с която Скопие се съгласи на  новото име \"Северна Македония\" , ще отвори вратата към Европейския съюз и  НАТО . В контраст с големия интерес към него и от Запада, и (според много дипломати и разузнавателни служби) от Русия е възможно по-малко от половината македонци да останат у дома си. Западът твърдо стои зад референдума и подкрепата му се изрази в невиждан брой посещения в Скопие за месец, но наблюдатели на процесите в Македония не са единодушни дали действията им са убедили избирателите да упражнят правото си на глас. Сигнал за настроенията сред македонците е незначителната активност сред живеещите в чужбина, за които се смята, че са поне няколкостотин хиляди, но сред които пусналите бюлетини вчера бяха нищожен брой - малко над 1000 души. Трудното за македонците е, че с една бюлетина и един въпрос те трябва да гласуват за две различни неща едновременно - договора с Гърция (който повечето не искат) и отворената врата за членство в НАТО и преговори с ЕС (което убедително мнозинство желае). Новото име - Северна Македноия - изобщо не е част от въпроса, за който се гласува. Резултатът е, че някои са избрали да бойкотират референдума, за да го направят невалиден, други са объркани и предпочитат да не упражнят правото си на глас. Общо 11 383 македонски и 286 чуждестранни наблюдатели следят референдума, който започна в 8 ч. българско време и ще продължи до 20 ч. От последните най-много са от Организацията за сътрудничество и сигурност в Европа (188 души) и на посолството на САЩ в Скопие (35 души), има няколко от мисиите на Великобритания, Франция, Албания, Унгария Турция и Косово. Какво ще изберат македонците Проучванията не са еднозначни. Западните медии цитират скорошна анкета на телевизия \"Телма\", според която активността би трябвало да е около 57 процента (толкова са респондентите, казали, че ще гласуват), като около 70 на сто ще пуснат бюлетина \"за\". Друго проучване, на скопския институт \"Социетас Цивилис\" отпреди 2 седмици, сочи, че активността ще е около 46%, но до 80 от излезлите да гласват ще са одобрили договора с Гърция. Подобни очаквания създаде и  изследване на института \"Маркет вижън\"  за сайта МКД. То потвърди нагласите на македонските анализатори, според които решително в подкрепа на гласуването и с желание за промяна говори албанската общност в Македония - според последното преброяване (отпреди 15 г.) най-малко една четвърт от населението. Изследванията предполагат, че резултатът от референдума, ако объркването и апатията надделеят сред етническите македонци, ще бъде решен от етническите албанци. Не помагат и фалшивите новини, за които според \"Ройтерс\" министърът на отбраната Джеймс Матис държи поне отчасти отговорна Русия, нито призивите за бойкот, които идват от партии като \"Единствена Македония\" (също свързвана с Москва, без доказателства). Няколко изследвания на германски и американски организации сочат, че  между 50 и 60 страници във \"Фейсбук\" се създаваха всеки ден  в последните седмици, за да искат от македонците да останат у дома. Русия отхвърля обвиненията, че се опитва да обезкуражи македонците да гласуват. Външният министър Сергей Лавров каза, че страната му не се меси, а и в тази посока бяха думите на новия посланик в Скопие, според когото на този исторически ден македонците трябва да решат съдбата си. На тази фон бе и дипломатическата офанзива на Запада, замислена да окаже подкрепа на кабинета на Заев. според някои анализатори обаче, включително такива, с които \"Дневник\" разговаря, ефектът от нея може да не е еднозначен, а може дори за и контрапродуктивен. ( Повече за значението ѝ четете тук .) Свободен избор срещу призив за гражданска активност  Смесени сигнали  идват и от най/голямата опозиционна партия , ВМРО-ДПМНЕ. За \"Дневник\" заместник-председателят ѝ Александар Николоски каза, че партията оставя всеки да реши сам. В четвъртък, преди да започне времето за размисъл, той обаче се обърна към македонците с други думи, като нападна кабинета на Заев и заплаши, че може да има опити за манипулация - действие, с което едва ли окуражава избирателите. Премиерът Заев опита да прибегне до различен тон. На заключителния митинг на кампанията \"за\" той протегна ръка към онези, които биха гласували против и каза, че всеки глас има значение, а бойкотиралите изобщо няма да влязат в сметката. Дори с един глас \"против\" избирателите да отхвърлят договора, неговият Социалдемократически съюз на Македония (СДСМ) няма да подкрепи ратификацията му в парламента, каза той. В същото време друга македонска институция - тази на президента - открито призовава за бойкот. Държавният глава Георге Иванов  отправи това послание от трибуната на ООН , по време на Общото събрание на организацията. С думите си Иванов на практика направи заключителното изявление на неофициалната кампания за бойкот, на чийто последен митинг според \"Болкан инсайт\" е имало едва стотина души, пред парламента в Скопие, но то е било отменено от организаторите в последния момент с аргумента, че се готвят провокации (макар всъщност да не се прибягваше до насилие от страна на \"Бойкотирам\" Пред Общото събрание Иванов обяви, че от страната му с договора се иска да се \"самоубие\". \"На 30 септември няма да изляза да гласувам и зная, че вие, мои съграждани, ще вземете подобно мъдро решение.\" По-важни от тези разнопосочни призиви обаче може да се окажат проблемите на македонската изборна аритметика. Страната, която официално е с население около 2 млн. Души, има около 1.8 млн. Избиратели. За некоректността на списъците, пълни с мъртви души, предупреждаваха и международната общност, и самият Заев, докато беше в опозиция. Задачата за изчистването им се оказа трудна през годината, откакто партията му е на власт. \"Да\" или \"не\" - партиите ще приемат и двете Ако вотът все пак приключи с \"да\" и нужната активност на над половината избиратели, това ще даде зелена светлина за гласуване в парламента на договора. Заради конституционните поправки, които той изисква, ще е нужно мнозинство от две трети от 120-те депутати. Коалицията на Заев има обикновено мнозинство от 67 гласа, а по-малките опозиционни партии се очаква да подкрепят договора - общо 71 души. Двайсет депутати от ВМРО-ДПМНЕ казаха миналата седмица, че се \"заклеват в Бога\" да отхвърлят конституционните поправки в парламента, какъвто и да е изходът от референдума. Независимо от това председателят на партията Християн Мицкоски даде да се разбере, че всякакъв резултат ще бъде уважен. Думите му предполагат, че някои депутати ще гласуват \"за\". Това дава шанс за вота в парламента, тъй като за две трети мнозинство биха били нужни само девет депутати от ВМРО-ДПМНЕ. Сигнал от ЕС За да се стигне до този вот в парламента, Европа до последно насърчава гражданите да гласуват. Кампанията може на теория да приключи в Македония, но извън страната нищо не я спираше. В Брюксел, където бе в петък вицепремиерът за евроинтеграцията и междуетническите въпроси Буяр Османи, еврокомисарят за разширяването Йоханес Хан задочно се включи в нея. Той каза, че евроинтеграцията може да не е далеч, а 2025 г., посочена първоначално като \"евентуален хоризонт\" за членство на Сърбия и Черна гора, не е изключен срок и за Македония. \"Няма дати, нито срокове, но тази и идната година очаквам резултати. Това е момент на голям ентусиазъм,\" каза Хан и с тези думи омекоти решението на лидерите от ЕС да се отложи датата за начало на преговори, която Македония чака от девет години. \"Гражданите трябва да ценят тази възможност да гласуват по въпроса. Замислете в каква част от света и Европа гражданите нямат тази привилегия... Бойкотът не е израз на демокрация. Всеки ден е важен и не трябва да се губи.\" \"Македония вчера и днес пише история,\" добави Османи. Той изтъкна, че страната \"необратимо се движи към пълноправно членство в ЕС\" и \"от този път няма връщане назад.\" Дали е така, ще решат македонците. А според някои прогнози, дори да се поколебаят пред урните, процесът ще продължи, ако политиците му окажат подкрепа.", "date": "2018.09.30", "title": "Македония избира между бойкота, апатията и пътя към ЕС и НАТО на референдума днес"}
{"url": "https://www.dnevnik.bg/kultura/2018/09/30/3316455_arhitektut_na_modernostta/", "text": "Антонин Колар - първият архитект на София, идва в България с руските войски през Руско-турската война и се установява в свободната вече страна. Много чехи - предприемачи, строители, архитекти, инженери, пивовари, занаятчии, учени, учители, художници, и музиканти, са дошли тогава в млада България, за да й помогнат да се отърси от ориенталския дух и да тръгне по пътя към модерна Европа. Между тях са историкът Иречек, археолозите братя Шкорпил, естественикът Буреш, художниците Мърквичка и Вешин, пивоварите братя Прошек. Архитектите Шнитер, Новак, Байер и Колар помагат на Пловдив, Варна, Стара Загора и София да се превърнат в модерни европейски градове.  През 1879 година по предложение на Марин Дринов, Учредителното събрание е избрало София за столица на България. За кратко време тя е трябвало да бъде превърната в град, с който да се гордее младата държава. А пък обявяването на независимостта заварило новата столица като изостанало османско селище с 11 000 жители, 3 000 къщи и над 20 джамии, разхвърляни из махалите. Ето как Иречек го е видял и описал в \"Български дневник\": \" Кални улици с дървета. От страни, отворени ориенталски дюкянчета, ужасен, неравен тротоар и страшна кал. Голямо село .От всякъде се виждат само едноетажни къщи от кирпич и дърво. По улиците са страшни гьолища - Българска Венеция.\" Да се справи с трудната задача е избран Антонин Колар - първият градски архитект на София. Според генерал Александър Мосолов, адютант на генерал-губернатора на Временното руско управление княз Дондуков-Корсаков и адютант на княз Александър Батенберг, доверие му е гласувано, защото е \"разбран и опитен, ловък и енергичен човек, който познава всички предприемачи и умее да се разправя тях. Колар познава добре София и дори е наясно с водопровода, който е още от римско време\". известен като \"Батенберговия план\". Планът е мащабна крачка към нов тип преустройство, с нов европейски образ - заснема съществуващото, реконструира централната част и детайлно планира регулацията на кварталите.  Работата започва. Първо градът генерално се почиства, като се събарят всички опасни сгради. Прокарва се улично осветление. Преправят се калните и непроходими улички. Трасират се широки булеварди и площади. Настилат се с паваж и тротоари. Появяват се първите паркове и градини. Изграждат се тежки мостове и Централната гара. Градът се украсява и хубавее.  \"Не остана почти нищо от строителните терени на София. Нивите и ливадите непосредствено около града се купуваха, парцелираха се в квартали, кръщаваха се с имената на именити и влиятелни хора и се продаваха бързо. Градът се разширяваше във всички посоки. Терените бяха крайно недостатъчни за хилядите хора, които нахлуваха от всякъде \", разказва писателят-очевидец Георги Георгиев. Княжеския дворец /бившият Конак/, Градската градина, Министерството на войната, Паметникът на Васил Левски, Военното училище, Военният клуб... Колар работи в неоренесансов и еклектичен стил с богато разнообразие от класически и барокови детайли и орнаменти. Най-голямата гордост на града, а и на Колар, е старият гранд-хотел \"България\". Той е строен във виенски стил и е проектиран по всички правила за тогавашните хотели в Европа. Тъй като е без всякаква конкуренция, в него се настанявали най-интересните гости на столицата.  В достолепната европейска постройка са отсядали, докато търсят оръжие, професионалните болшевишки революционери Литвинов и Камо. В хотела са гостували американският писател Джон Рид \"Десет дни, които разтърсиха света\", кореспондентът на \"Таймс\" Джеймс Баучер, индийският философ и поет Рабиндрат Тагор. Стаите му са били огласяни от ариите на руският бас Фьодор Шаляпин... Кафенето на хотела се е превърнало в любимо място за срещи и разговори на български писатели и интелектуалци. При Стамболов Колар изпада в немилост. Работи по частни фирми и умира в първата година на новия век, на 59 години, без да е бил и един ден в пенсия.  Но, зазидал духа си в темелите на модерна София и млада България, вярвам, че тук е намерил втората си родина. Защото, когато е пристигал, съвсем не е било така. Както пише Иречек в \"Български дневник\": \"Обади ми се архитект Колар, съотечественик, кротък биропиец. Чуди се какво правим тука? Дома, е каже, най-добре\".", "date": "2018.09.30", "title": "Архитектът на модерността"}
{"url": "https://www.dnevnik.bg/sport/2018/09/30/3318911_remko_evenepul_-_futbolnata_zvezda_koiato_stana/", "text": "Какво може да накара младеж с обещаваща кариера във футбола, част от най-големия белгийски отбор \"Андерлехт\" да се откаже от спорта и да го замени с колоездене? Звучи като невероятна приказка, но Ремко Евенепул прави точно това – отказва се от футбола, след като не е щастлив и заменя топката с велосипед. Година и половина по-късно резултатът е  две световни титли за юноши за Евенепул  и подсигурен договор за следващите два сезона с най-големия професионален отбор в Белгия \"Куикстеп\". На световното първенство по колоездене, което се провежда в Инсбрук 18-годишният Евенепул пристигна като голям фаворит и опрaвда очакванията. Той спечели в рамките на три едни индивидуалното бягане по часовник и общия старт. При това го направи по невероятен начин – в часовника победи с 1.24 минути следващия Люк Плап от Австралия, с резултат близък до постигнатото в по-горната възрастова група до 23 години. В общия старт беше въвлечен в падене 71 километра преди финала, заради което загуби две минути, но съумя да догони основната група на тежко изкачване, след което да се откъсне и да пристигне на финала с 1.25 минути пред следващия Мариус Майерхофер. С двата златни медала в Инсбрук Евенепул е първият, който постига подобен дубъл в категорията при юношите до 19 години. Началото Ремко Евенепул е роден на 25 януари 2000 г. в семейството на бившия професионалния колоездач Патрик Евенепул. За разлика от баща си обаче се насочва към друг спорт и още на 5-годишна възраст е записан в школата на \"Андерлехт\". Показва качества още при децата и само на 11 години холандския ПСВ (Айндховен) го привлича в школата си. Все пак три години по-късно отново се връща в \"Андерхелт\", а националният отбор на Белгия при юношите също го забелязва. Носи капитанската лента на отборите до 15 и 16 години, но за сметка на това започва по-често да се задържа на резервната скамейка в \"Андерлехт\" и сам пожелава да отиде в отбор, където ще играе по-често. В началото на 2017 г. е пратен под наем в \"Мехелен\", където да играе за 19 годишните, но изненадващо само четири месеца по-късно слага край на кариерата си. \"Спомням си как ми каза, че иска да спре с футбола и да се насочи към колоезденето. Един ден открих, че велосипедът ми го няма вкъщи, а по-късно Ремко се прибра вкъщи и ми показа велокомпютърът – беше изминал 120 километра със средна скорост 34 км/ч. Тогава ми каза, че иска да бъде колоездач\", казва бащата Патрик Евенепул. Младият талант обяснява на родителите си, че вече не се чувства щастлив, играейки футбол, затова иска да смени спорта. \"Моята съпруга Аня се съгласи с Ремко. Тя винаги е държала той да бъде щастлив и да изпитва удоволствие от това, което прави. Знаех, че той може да се представи добре в колоезденето, защото като дете печелеше всички състезания за бягане в училище, при това без да се измори\", добавя бащата. Още в първия си старт Евенепул завършва на 71-о място. До края на 2017 г. обаче постига седем победи, една от тях в престижната класика за юноши \"Гран при Филип Жилбер\". В края на годината участва и на световното първенство в Берген, но е принуден да се откаже след три падания по трасето. Следващият Еди Меркс Големият пробив на Евенепул е през 2018 година. Записва 20 победи до началото на септември, като печели без проблем националните титли в общия старт и часовника за юноши в Белгия. Още шест пъти завършва на второ или трето място в други стартове, като не завършва в едва две състезания. На европейското първенство за юноши и младежи прави нещо невероятно, печелейки и двете титли. В общия старт обаче побеждава втория с 9.44 минути. Успехите, които постига и невероятният му стил бързо му печелят прозвището Новия Еди Меркс. Идващ от Белгия, както и най-великият колоездач в историята, Евенепул не може да избегне сравненията. За капак той има за ментор именно сина на легедарния Меркс – Аксел, който е мениджър на американския отбор \"Хагенс Бърман\". Младият талант се среща няколко пъти и със самия Еди Меркс, който е впечатлен и бързо го определя за свой наследник. \"Той е страхотен и наистина ме впечатлява. Казах го още преди световното първенство, но и в него се видя колко е надраснал своята възраст. Той ще влезе много скоро при професионалистите, но съм убеден, че ако има колоездач, който на 18 години може да го направи, това е именно Ремко\", каза пред медиите в Белгия Меркс. Младият талант обаче не иска да бъде сравняван с Канибала, както е прякорът на най-успешния колоездач в историята. Евенепул обещава, че ще остане здраво стъпил на земята. \"Това да ме поставят редом до него е чест, но и нещо притеснително за мен. Аз не съм новият Меркс, аз съм Ремко Евенепул, само това мога да кажа. Възхищавам се на него и на Алберто Контадор, които са велики шампиони и ако постигна дори частица от техните успехи ще съм щастлив\", казва още белгиецът. Големите опасения обаче са свързани с огромния интерес, който има към него в родината му. Колоезденето в Белгия е издигнато на друго ниво спрямо всички останали спортове, а титлите му в Инсбрук бяха водеща новина в информационните емисии. Много специалисти бързат да припомнят, че Белгия и друг път е имала шампиони при юношите, които обаче не успяват да се реализират заради натиска в страната. Талант от друго измерение Далеч преди световното първенство Евенепул вече имаше договор за 2019 година. След успеха му в еднодневни състезания в Белгия той подписа с \"Хагенс Бърман\" за 2019 г., където трябваше постепенно да навлезе в по-сериозни състезания, а освен това  \"Куикстеп\"  – най-успешният отбор при професионалистите за последните 20 години го ангажира с предварителен договор за 2020 г. Буквално часове след триумфа на европейското първенство в Чехия обаче мениджърът на \"Вълчата глутница\" (прозвището на \"Куикстеп\") Патрик Льофебър действа светкавично. Белгиецът, който е дал път на много шампиони пътува с автомобил до Злин, разговаря с Евенепул и баща му, разбира се с Аксел Меркс да плати неустойка и ангажира таланта още за 2019 г., при това в мъжкия отбор на \"Куикстеп\". Новината беше съобщена по време на \"Тур дьо Франс\", а Ремко Евенепул беше гост на отбора на един от етапите. \"Това момче е специално и има огромен талант. Убеден съм, че бързо ще се наложи в нашия състав, но никой няма да го притиска, нито ще му даваме да кара в най-тежките състезания от началото. Ще изготвим програмата му много внимателно\", каза Льофебър по време на световното първенство. Мениджърът на \"Куикстеп\" смята, че в началото за Евенепул дори тренирорвките с толкова силен отбор ще са от полза на младия талант, който ще направи първи стъпки при мъжете. Невероятните качества и талантът на Евенепул пък си проличават още на 16 години, когато без подготовка решава да участва в полумаратона на Брюксел. Тогава бяга първите 10 километра за 34.30 минути и завършва дистанцията за 1:16 часа.", "date": "2018.09.30", "title": "Ремко Евенепул - футболната звезда, който е световен шампион по колоездене"}
{"url": "https://www.dnevnik.bg/sviat/2018/09/30/3318433_tereza_mei_shte_se_izpravi_pred_predizvikatelstvoto/", "text": "Британският премиер Тереза Мей ще се изправи пред поредното предизвикателството за ръководоството на торите днес в лицето на бившия външен министър  Борис Джонсън . На годишната конференция в Бирмингам, която започва днес, тя ще изнесе реч, с която трябва  да убеди съпартийците си  да подкрепят нейната идея за Брекзит. Само преди дни Джонсън обяви свой собствен план за развода на Великобритания с Европейския съюз, с който вероятно ще се опита да подкопае подкрепата за Мей. От оставката му през юли, популярността на Джонсън се увеличи, отбелязва \"Политико\", и засега той е фаворитът за евентуалната смяна на Мей. Критиците на премиера са на мнение, че това може да се случи и в идните седмици – но такива мрачни прогнози я преследват още от миналата година, без да се осъществят. Така нареченият \"план Чекърс\", който Мей притисна кабинета си да приеме през юли, не се ползва с популярност сред привържениците на твърдия Брекзит. Той доведе до оставките на министъра за Брекзит Дейвид Дейвис и на Джонсън и оттогава насам твърдото крило на партията непрекъснато заплашва Мей с бойкот. Планът на Джонсън, публикуван във в. \"Телеграф\" през седмицата, предвижда Великобритания да се откаже от условията за ирландската граница, на които се съгласи миналия декември, и да настоява на споразумение за свободна търговия. Откакто предизвика предсрочни избори през юни 2017 г., на които обаче партията ѝ загуби парламентарното си мнозинство, Мей е изправена  пред настойчиви опити  за смяна на партийния лидер, които отслабиха позициите й, докато се опитва да уреди окончателно сделка за Брекзит с ЕС. Депутатите от Eвропейската изследователска група (ЕRG) - група в Консервативната партия на Мей, която се обявява за по-рязко скъсване с ЕС, се срещнаха по-рано този месец и открито обсъждаха бъдещето на министър-председателя. Коментарите на присъстващите са били от рода на: \"Всеки, когото познавам, казва, че тя трябва да се махне\", \"Тя е пълен провал\" и \"Така не може да продължава\". Източник, цитиран от Би Би Си, каза, че някои смятат, че Мей се е самоизолирала и е изгубила връзка с действителността. Според други обаче е глупаво точно сега консерваторите да сменят лидера си. Опонентите на Мей казват, че тя е готова да направи прекалено много отстъпки на Брюксел, като по този начин фактически обезценява идеята за Брекзит. Членовете на ЕRG нарекли предприетите от нея стъпки \"катастрофални\". Те обмисляли да я сменят с привърженик на твърдия Брекзит като бившия външен министър  Борис Джонсън .", "date": "2018.09.30", "title": "Тереза Мей ще се изправи пред предизвикателството Джонсън на конференцията на торите"}
{"url": "https://www.dnevnik.bg/bulgaria/2018/09/30/3314234_1968_g_kinodiskusiiata_vuv_fizicheskiia_fakultet_iv/", "text": "Баща ми с ентусиазъм обработи анкетата (нали беше статистик). Тя даде известна представа за профила на участниците. Анкетирани бяха 112 души. От тях седмично са ходели два пъти и повече на кино 62%. Имат информация за световната кинопродукция – \"да\" 13%, \"отчасти\" 85%. Не са доволни от подбора на филмите 45% . Смятат, че трябва да се открие репертоарно кино в София 98%. Желаят да посещават кинолектории 97%. Към седмиците на коя кинематография проявявате най-голям интерес: френската – 78%, италианската – 71%, съветската – 52%, английската – 51%, полската – 20%, чехословашката – 20%. Няколко дни по-късно партийният секретар доц. Тодор Куртев ме намери и с приповдигнат глас ми каза: \"Горе са се заинтересували от нашата дискусия и искат повече информация. Дай ми записа.\" Занесох му го. Успяхме да направим презапис, който остана у Светослав Веселинов и за съжаление повече не го видях. Тони Андрейков ми каза, че във в-к \"Вечерни новини\" искат да публикуват блок с няколко мнения за дискусията и ми предложи да напиша своето мнение. След няколко дни му дадох страница и половина на машина. В началото на април ми се обади да се видим моят приятел Владимир Герджиков, който по това време беше член на Факултетния комитет на Комсомола (с Владо и до сега сме свързани тясно и в науката, и в живота). Бил на съвещание на комсомолския актив в зала \"Георги Кирков\" на Партийния дом (сега зала \"Света София\" на Народното събрание). Там Венелин Коцев (секретар по идеологията на ЦК на БКП) направил дълго изказване, посветено на събитията в Чехословакия и тяхното влияние у нас. \"Виж какво каза за нашата дискусия.\" Владо е добър стенограф и беше успял да запише дословно казаното. Започна да ми го чете, а аз го записвах на ръка: Също така един друг самозабравил се естет става на трибуната и заявява, че работите в кинематографията се управляват от простаци, но че не само тя се управлява от простаци. Ние знаем чия е тази теза, че работите се управляват от простаци. Тя е много стара и отдавна отречена от практиката. Всячески се опитват тези самозабравили се хора да садят политически настроения, да подстрекават тези триста души в залата. Трябва да кажем, че за чест на Университета, огромна част от студентите не са дали одобрението си на тези призиви. Но също така с голямо огорчение трябва да констатираме, че нито партийното, нито младежкото ръководство са на мястото си, щом като са допуснали такива прояви. Ние сме за създаването на клубове, на всякакъв род културни организации и форми на идеологическа работа, но ние знаем, че от тези форми може да има полза само тогава, когато те се ръководят от партийните и младежките организации, когато те се използват в интерес на правилно изграждане на комунистическото възпитание на нашата младеж, а не като трибуна на разпасалите се елементи за хули и клевети срещу политическата линия на Партията.\" Бях стъписан – значи ние сме създали \"трибуна на разпасали се елементи за хули и клевети срещу политическата линия на Партията\"! Подобни неща са били написани и в Бюлетина за вътрешно партийна информация (така наречения \"Червен бюлетин\") и, когато акад. Асен Дацев се е прибрал за уикенда в родния му Разград, неговите партийни другари разтревожени го питали: \"Какъв е този контрареволюционен клуб при вас във Физическия факултет?\" Всъщност, както научих впоследствие, Венелин Коцев ни е заклеймил най-напред в изказване на пленум на ЦК на БКП. Това е пленумът, проведен на 29 март 1968 г. след срещата на ръководствата на няколко комунистически партии от тогавашни социалистически страни в Дрезден, на който пленум е обсъждано положението в Чехословакия. На него висшият функционер представя разгърната картина на \"опасността, която крият събитията в Чехословакия и Полша за някои среди на нашата интелигенция\", и на активизиралите се \"нездрави елементи от дясно и от ляво\", които \"си подават ръка и в общ хор бълват хули срещу партията, срещу нейната линия и политика\". На Венелин Коцев в този момент му трябват примери, които да заклейми като антипартийни, и, следователно, недопустими в бъдеще. Целта му е да се изгради политическа основа за настъпление срещу свободомислието сред българската интелигенция и по този начин да се блокира и най.-малката възможност тя да се повлияе от идеите на Пражката пролет. От друга страна по този начин той демонстрира колко здраво пипа, колко добре си върши работата. И в този контекст първият пример, който дава на пленума, е нашата дискусия. Секретарят на ЦК е откровен и брутално манипулативен: \" На 25 март този клуб е провел първата си дискусия на тема добри ли са вносните филми. Участвали са 300 души студенти и професори. Ръководството на клуба е поканило и група кинодейци – политически неиздържани хора. Със своите изказвания и поведение те са направили опит да възбудят духовете. Там се е говорило, че трябва да се пуснат спрените български филми, че кинематографията, и не само тя, се управлява от простаци, че на нашата публика се предлагат боклуци, вместо хубавите филми от Запад. Един доцент на име Атанас Стригачев – член на партията и служител в Министерството на народната просвета, е заявил, че много се съмнява дали работите в Кинематографията ще се оправят, защото у нас по принцип работите бързо не се оправят. Той е заявил, че предпочита да яде мухлясал хляб, но да гледа хубави филми и че не го интересува откъде са филмите, стига те да са хубави. Но неговият критерий за хубаво едва ли има нещо общо с партийния критерий. Невъздържани, арогантни и ругателски изказвания са направили и Васил Цонев, Тодор Андрейков, Александър Александров и други кинодейци. Обсъждането е продължило пет часа без почивка. За всичко това са помогнали както изказванията, така и репликите, въпросите и невъздържаните реакции на присъстващите. Цялата \"дискусия\" има характер на политическо подстрекателство.() Ние сме за създаването на клубове, за разгръщане на културната и идеологическа дейност сред младежта. Но те не трябва да възникват стихийно. Инициативата за създаването и ръководството на клубовете трябва не формално, а фактически да принадлежи на партийните и младежки ръководства. Само тогава от тях ще има полза.\" (ЦДА, ф.1, оп.58, а. е. 4, л.л. 78,79). Добре е такива текстове да се изучават в училище, като част от историята на нашето комунистическо минало. Обърнете внимание – \"инициативата за създаването и ръководството на клубовете трябва не формално, а фактически да принадлежи на партийните и младежки ръководства\". Няма да описвам подробно какво се случи от тук нататък. Блокът от мнения за дискусията във в-к \"Вечерни новини\", за който бяхме говорили с Тони Андрейков, разбира се, че не беше публикуван. Започнаха да ме викат на \"разговори\" – най-напред с партийния секретар и още един член на партийното бюро, после в Университетския комитет на Комсомола. Накрая ни наказаха. Секретарят на Факултетния комитет Данчо Ангелов и още няколко члена на Комитета (доколкото си спомням между тях бяха Благой Панчев, Владимир Герджиков и Милчо Цветков) – с порицание. Мене ме наказаха с последно предупреждение за изключване от Комсомола. Преписах си от протокола на заседанието мотивите: \" \" По-късно научих, че указанието е било да бъда изключен. Вече казах какво би означавало това – изхвърляне от системата. Да ме изключат от Комсомола можеше да доведе до изключването ми от Университета. Но някои от старите партийни членове във Физическия факултет (акад. Асен Дацев, доц. Иван Златев и други) са ни защитили и особено мене, като най-застрашен – не пресилвайте нещата, той е добър студент, оставете го да учи спокойно. Несъгласие с изказването на Венелин Коцев за нашата дискусия е изказал след пленума проф. Стефан Василев – по това време първи секретар на Градския комитет на БКП. Така и не можах да се запозная с него. Защити ме и още един човек, за който искам специално да спомена. Това е Георги Григоров – тогава секретар на Градския комитет на Комсомола. По-късно продължи да се издига в държавно-партийната йерархия – беше първи секретар на окръжен партиен комитет, министър на строежите. След промените се дръпна настрана, сега живее скромно като пенсионер. С него тогава ни свързаха общи приятели. Срещнахме се в кабинета му в сградата на Градския комитет (над сегашното кино \"Одеон\"). Отидох там към седем вечерта. Разговорът ни продължи до нощните часове. Уточнявахме си \"позициите\". От тогава и до сега изпитвам уважение към него, въпреки, че сме толкова различни политически. След като ликвидира в самото му начало нашия опит да създадем дискусионен клуб, режимът, чувствайки се достатъчно силен, не упражни по отношение на нас крайни репресивни мерки. Такива мерки не бяха необходими – инициативата ни беше спряна. Беше ясно, че тя не е предизвикала обществена реакция и няма да има продължение. Действията, които бяха предприети, свършиха своята работа – беше размахано плашило и демонстрирана сила. От друга страна общността на физиците в голямата си част беше свободомислеща и застана в наша защита. От дистанцията на времето си давам сметка, че между номенклатурата е имало и хора, които в една или друга степен са ни симпатизирали, а някои са преценили, че вместо да ни мачкат е по-добре да се опитат да ни привлекат. По време на IX-ия световен фестивал на младежта и студентите (26 юли – 6 август) в коридорите на Университета ме срещна Петър Зарчев – същият този секретар на Университетския комитет на Комсомола, който преди конференцията поиска да не се изказвам и който впоследствие най-много настояваше да бъда наказан максимално. Вече се беше издигнал по номенклатурната стълба – бяха го направили секретар на Районния комитет. \"Мишо, какво правиш тука?.\" Отговорих, че се опитвам да вляза на някоя от политическите дискусии, но навсякъде пазят хора, които не пускат и не дават никаква информация. \"Ето вземи този пропуск за дискусиите. Трябва да ти кажа, че лично другарят Тодор Живков е информиран за вашата дискусия и мнението за нея е променено.\" В края на 1968 г. отмениха наказанията ни. Гласуването срещу привилегиите на децата на \"активните борци\" от половината от комсомолския актив на Университета през 1967 г. и кинодискусията във Физическия факултет през 1968 г. бяха нещо по-различно от израз на недоволство в тесен кръг. Те излизаха извън рамките на системата и бяха публични колективни прояви на несъгласие с ключови елементи на тоталитарната конструкция – нейния кастов характер и нейната кино-политика, която беше насочена към изолиране на широката публика от главните естетически и идейни течения в света, допускайки, епизодично и откъслечно, известен контакт с тези течения само за една ограничена по-активна част от интелигенцията. Тези наши усилия не бяха насочени срещу социалистическата система. Те се вписваха в рубриката \"как да подобрим социализма\" – как да го направим по-демократичен, по-свободен, по-малко тоталитарен, по-интелигентен. По дух имаха нещо общо с мотото на сатиричната дейност на Радой Ралин през тези години: \"сатирата ще спаси социализма\". Може би някои ще видят в тях и зрънца от идеята на Пражката пролет: \"социализъм с човешко лице\", макар че не бяха под прякото влияние на събитията в Чехословакия – ние сами бяхме стигнали до това. Сравнени с бурните студентски вълнения, залели през 1968 г. света, нашите искания за премахване на привилегиите, за създаване на дискусионен клуб и за отварянето на България към света на голямото кино бяха плахи и нерешителни. Те бързо бяха потиснати от тоталитарния режим, не успяха да произведат видими следствия, не предизвикаха макар и слаби вълни на обществената повърхност и си останаха буря в чаша вода. Агресията на петте държави от Варшавския договор, между които и България, чиито войски нахлуха през август в Чехословакия, потиснаха много от нас студентите. Помежду си изразявахме неодобрение, питахме се какво ще стане по-нататък. Но толкова. Позивът \"Вън марионетката Живков от ЧССР\", който са разпространявали нелегално студентите историци Едуард Генов, Александър Димитров и Валентин Радев, остава в българската история единственият значителен протест срещу това международно престъпление.", "date": "2018.09.30", "title": "1968 г.: Кинодискусията във физическия факултет (IV)"}
{"url": "https://www.dnevnik.bg/istorii_na_denia/2018/09/30/3318810_nai-chetenoto_v_dnevnik_istoriite_s_uvolneniia/", "text": "1.  Прокуратурата обмисля дали да обвини репортера на \"Господари на ефира\" за лъжесвидетелстване (видео)  - 58105 прочитания 2.  Заради Ванко 1 \"Нова телевизия\" ще промени критериите за участници във \"ВИП Брадър\"  - 45186 прочитания 3.  Репортер на \"Господари на ефира\" е в болница след нападение  - 34456 прочитания 4.  България – най-костеливият орех за Сталин  - 26658 прочитания 5.  Агенти на прикритие влизат във фирми без знание на собственика  - 22525 прочитания 6.  Заради неравности се въвежда ограничение от 90 км/ч по 40 километра от магистрала \"Тракия\"  - 22154 прочитания 7.  \"Господари на ефира\" отстрани репортера Димитър Върбанов (видео)  - 21242 прочитания 8.  Странен документ събира Борисов и Тръмп днес в САЩ  - 20109 прочитания 9.  Заради ремонти се затваря Северната тангента и ще се ползва Околовръстното на София  - 19509 прочитания 10.  Съдът запорира имуществото на Трайчо Трайков (допълнена)  - 18850 прочитания", "date": "2018.09.30", "title": "Най-четеното в \"Дневник\": Историите с уволнения репортер на \"Господари на ефира\" и Ванко 1"}
{"url": "https://www.dnevnik.bg/photos/2018/09/30/3318825_fotogaleriia_evropeiskata_vecher_na_sporta_v_sofiia/", "text": "В събота в София се проведе  . В програмата бяха включени демонстрации и активности в над десет вида спорт, сред които фасадно изкачване на НДК, спортно ориентиране в сградата и издигане с балон.", "date": "2018.09.30", "title": "Фотогалерия: Европейската вечер на спорта в София"}
{"url": "https://www.dnevnik.bg/biznes/2018/09/30/3318976_bnb_pechalbata_na_bankite_nadhvurli_1_mlrd_lv_prez/", "text": "Печалбата на банките в България надхвърли един милиард лева в края на август - 1.088 млрд. лв. През същия период от миналата годината печалбата е била 913 млн. лв. Това се вижда от данните на БНБ. Спрямо 2017 г. са намалели и разходите за обезценка - за осемте месеца на т.г. те са 301 млн. лв., при 329 млн. лв. година по-рано. Кредитирането продължава да расте, което е видно от брутния кредитен портфейл на банките. Само за месец увеличението е с близо 450 млн. лева. Кредитите за домакинства са се увеличили с 0.9% като нарастват и кредитите за нефинансови предприятия, други финансови предприятия и за сектор държавно управление. Депозитите в системата също се увеличават с близо 1% и в края на август възлизат на 88.7 млрд. лв.", "date": "2018.09.30", "title": "Печалбата на банките надхвърли 1 млрд. лв. през август"}
{"url": "https://www.dnevnik.bg/sport/2018/09/30/3318946_mourinyo_razkritikuva_futbolistite_sled_nai-slabiia/", "text": "Мениджърът на \"Манчестър юнайтед\" Жозе Моуриньо отправи сериозни критики към футболистите си след  загубата с 1:3 от \"Уест Хем\" . Поражението е трето за \"червените дяволи\" от седем мача след началото на сезона и остави тима на десето място. Едва десет точки от седем срещи е и най-слабият старт на \"Юнайтед\" от сезон 1989-90. Въпреки това Моуриньо отправи обвинения само към играчите, но не и към своя подход. \"Не съм доволен от поведението на футболистите и тяхното представяне. Психологически не бяхме на ниво за този мач и затова го изгубихме. Въпреки това мисля, че имаше и грешки в наш ущърб\", каза Моуриньо. Той изненадващо остави извън състава Алексис Санчес, а другите му решения също не доведоха до положителен резултат. След срещата Моуриньо похвали единствено младия Скот Мактоминей, но подмина въпрос за Пол Погба, който беше титуляр, но беше заменен. \"През второто полувреме имахме нужда от малко време, за да реагираме, но го направихме. Техният вратар имаше няколко добри спасявания. Поздравления за скаута, който откри това 21-годишно момче Иса Диоп. Той е истински звяр. Третият гол ни съсипа психически, защото реферът не видя нарушението срещу Рашфорд преди преди това\", добави португалецът. Много от анализаторите, сред които бившите футболисти на \"червените дяволи\" Рио Фърдинанд и Пол Скоулс, също не спестиха критиките си към мениджъра. И двамата изразиха мнение, че Моуриньо вероятно ще бъде уволнен през следващата седмица.", "date": "2018.09.30", "title": "Моуриньо разкритикува футболистите след най-слабия старт на \"Юнайтед\" от 29 години"}
{"url": "https://www.dnevnik.bg/istorii_na_denia/2018/09/30/3318811_nai-komentiranoto_v_dnevnik_namesata_na_rusiia_v_sasht/", "text": "1.  Надзираващият \"Руското разследване\" в САЩ подаде оставка  - 299 коментара 2.  Русия ще достави противоракетна система в Сирия до две седмици (допълнена)  - 283 коментара 3.  Екскурзиантът \"Боширов\" от Солсбъри се оказа полк. Чепига от ГРУ  - 281 коментара 4.  Русия обвини израелските ВВС за свалянето на руския Ил-20 в Сирия, Израел отрича  - 278 коментара 5.  Съдът запорира имуществото на Трайчо Трайков (допълнена)  - 272 коментара 6.  Най-модерният и скъп изтребител на САЩ претърпя първата си катастрофа  - 265 коментара 7.  Великобритания е идентифицирала трети руски агент, участвал в случая \"Скрипал\"  - 242 коментара 8.  Странен документ събира Борисов и Тръмп днес в САЩ  - 239 коментара 9.  Трайков: Антикорупционната комисия е описвала служебните ми пътувания като екскурзии  - 229 коментара 10.  Плевнелиев: За мен не са тайна зависимостите на българския държавен глава от Москва  - 223 коментара", "date": "2018.09.30", "title": "Най-коментираното в \"Дневник\": Намесата на Русия в САЩ и Сирия и отравянето в Солсбъри"}
{"url": "https://www.dnevnik.bg/tehnologii/2018/09/30/3319007_asteroid_s_prizrachen_vid_shte_premine_krai_zemiata/", "text": "Астероид, който премина край Земята през октомври 2015 г., ще се завърне в началото на ноември, съобщи \"Хъфингтън пост\", цитиран от БТА. Официалното име на астероида е 2015 B145. Астрономите на НАСА обаче го нарекоха \"Голямата тиква\", защото, когато преди три години премина край Земята, беше отново около американския празник Хелоуин (Деня на Вси светии). Тогава на радарните образи, направени от обсерваторията Аресибо в Пуерто Рико, приличаше на череп. Космическият обект всъщност е \"мъртва комета\". Той отразява около 6 процента от светлината, която получава от Слънцето, обясниха учени от института по планетарни науки. Това е подобно на прясно положен асфалт, но докато на Земята е доста тъмно, в космоса е по-ярко от типичната комета, която отразява само 3 до 5 процента светлина. Кома обаче не се вижда и затова изводът е, че кометата е мъртва. Въпреки призрачния си вид 2015 B145 няма да е никаква заплаха за Земята. Докато преди три години е преминал на 498 896 км, на 11 ноември тази година ще прелети на 39 милиона км.", "date": "2018.09.30", "title": "Астероид с призрачен вид ще премине край Земята след Хелоуин"}
{"url": "https://www.dnevnik.bg/v_pamet/2018/09/30/3319010_pochina_blus_kitaristut_otis_rush/", "text": "Легендарният блус китарист от Чикаго Отис Ръш, повлиял върху музиката на редица известни изпълнители, от Карлос Сантана и Ерик Клептън до рок бандата \"Лед Цепелин\", почина на 84­-годишна възраст, предаде \"Асошиейтед прес\", цитирана от БТА. Дългогодишният му мениджър Рик Бейтс поясни, че Ръш починал от усложнения вследствие на инсулта, който получил през 2003 г. Ръш е роден във Филаделфия, Мисисипи, и се установява в Чикаго, където започва да свири в местни клубове, като носи каубойска шапка. \"Той бе един от последните велики блус китаристи\", заяви Грег Паркър, директор и основател на Чикагския музей на блус музиката. Ръш обичаше да свири на живо, както в малки клубове в Чикаго, така и в препълнени зали в Европа и Япония. Той спечели награда \"Грами\" за най-­добър запис на традиционна блус музика през 1999 г. и бе въведен в Залата на славата на блус фондацията през 1984 г.", "date": "2018.09.30", "title": "Почина блус китаристът Отис Ръш"}
{"url": "https://www.dnevnik.bg/sport/2018/09/30/3319014_andres_iniesta_shte_bude_geroi_v_dokumentalna_poredica/", "text": "Бившият футболист на \"Барселона\" и испанския национален отбор Андрес Иниеста ще бъде герой в документална поредица за живота му в Япония. В момента един от най-успешните играчи на каталунците е част от \"Висел\" (Кобе), където премина през лятото. Документалната поредица ще бъде продуцирана от компанията \"Ракутен\". Именно електронният гигант беше в основата на трансфера на Иниеста в Япония, като компанията е и спонсор на \"Барселона\". Съдържанието на поредицата ще бъде достъпно чрез приложението Rakuten Viki. То ще изисква абонамент, но предлага както платено, така и свободно съдържание. Документалната поредица за Иниеста ще бъде на английски, испански и японски език. Иниеста вече презентира филма чрез своята страница в \"Туитър\". До момента той има  два гола  в осем мача за новия си тим \"Висел\" (Кобе).", "date": "2018.09.30", "title": "Андрес Иниеста ще бъде герой в документална поредица за живота му в Япония"}
{"url": "https://www.dnevnik.bg/bulgaria/2018/09/30/3319015_i_vtorata_sudebna_instanciia_dade_2_godini_uslovno_za/", "text": "Софийският апелативен съд потвърди  двегодишна условна присъда  на Георги Илиев, собственик на верига пицарии \"Виктория\", по делото за смъртта на Юлиян Георгиев, син на шефа на ДАНС. През април 2014 г. Илиев прави завой на \"Симеоновско шосе\" в момента, в който 20-годишният Юлиян Георгиев кара мотор. Двамата се удрят, а момчето умира. Георгиев е карал с над 120 километра в час, като в хода на процеса беше установено, че не е имал право да управлява такъв мотор. Част от наказанието на Илиев е и отнемане на шофьорската книжка за 2 г. Апелативните магистрати подчертават, че Илиев не възприел нито визуално, нито слухово мотоциклета, а \"бил длъжен и е могъл да предвиди тежки последици\". За съда обаче е установено, че има значителна степен на съпричиняване от страна на пострадалия. Като доказателство за това те посочват, че преди катастрофата Юлиян пушил марихуана, освен че карал с превишена скорост. Младежът нямал право и да кара мотор 600 куб.см, тъй като не бил навършил 21 г. У него били намерени и 5 таблетки екстази. Решението не е окончателно и подлежи на обжалване и протест пред Върховния касационен съд (ВКС).", "date": "2018.09.30", "title": "И втората съдебна инстанция даде 2 години условно за катастрофата със сина на шефа на ДАНС"}
{"url": "https://www.dnevnik.bg/tehnologii/2018/09/30/3318250_satelit_s_razmerite_na_kutiia_za_obuvki_shte_otkriva/", "text": "Колко пъти ви се е случвало да излезете навън без чадър и изненадващо да завали, въпреки че преди това в прогнозата за времето не е имало такава информация? Много хора са попадали в подобна ситуация и са си пожелавали прогнозите да са поне малко по-точни. За да сведе такива случки до минимум, американската космическа агенция НАСА разработи сателит с размерите на кутия за обувки, който използва експериментална технология, за да открива бури в зародиш, като засича в кои райони се оформят дъждовни облаци. Апаратът вече е в космоса и успешно е предал първата си събрана информация. Сателитът е кръстен RainCube и е достатъчно малък, за да се побере в раница. Той направи първите си снимки на буря над Мексико през август. През септември пък хвана първите валежи на урагана \"Флорънс\", зародил се в Атлантическия океан и преминал през Източното крайбрежие на САЩ. Директорът на Центъра за климатологични науки в НАСА Греъм Стивънс обясни, че за момента агенцията е изпратила само един прототип в космоса, но ако проектът се окаже успешен, се предвижда \"цяла флотилия от сателити\" да бъде изстреляна. \"По този начин ще наблюдаваме силни бури в зародиш, а това ще подобри значително точността на прогнозите за времето. Досега нямахме никакви начини да следим процесите в една гръмотевична буря и как водата и ветровете успяват да я превърнат в ураган. Именно в тази насока ще ни помогне RainCube\", обясни Стивънс. Сателитът може да \"вижда\" различни предмети с помощта на радари. По този начин той успява да събера данни за бурята, като обработва информацията, която се отразява в капките с вода в буреносните облаци. Тук е била и най-тежката работа по създаването на RainCube - да се изработи достатъчно силен сигнал, който буквално да направи спектрален анализ на бурята. \"Радарният сигнал прониква в бурята, а след това се връща обратно като ехо. Радарният сигнал успява да влезе по-дълбоко в слоевете на бурята, като измерва дъжда във всеки един от тези слоеве. Веднага след това получаваме снимка от вътрешността на бурята\", каза от своя страна изследователят от НАСА Ева Перъл. Тя обясни, че има огромно количество информация от наземни устройства, която помага за прогнозите за времето, но тя по-скоро представя глобалния поглед върху метеорологичната обстановка. \"Но това, което не се вижда от тази информация, е случващото се вътре в бурята\", каза още Перъл. Учените твърдят, че с помощта на такива сателити ще се предвижда много по-лесно движението на дъждове, снегове и градушки.", "date": "2018.09.30", "title": "Сателит с размерите на кутия за обувки ще открива бури в зародиш"}
{"url": "https://www.dnevnik.bg/photos/2018/09/30/3319049_fotogaleriia_skorost_i_artistichnost_v_sustezanieto_na/", "text": "За втори път София беше  . Общо 60 екипажа се включиха в надпреварата, а победител стана \"Гладиаторска страст\".", "date": "2018.09.30", "title": "Фотогалерия: Скорост и артистичност в състезанието на \"Ред Бул\" за самоделни колички"}
{"url": "https://www.dnevnik.bg/sviat/2018/09/30/3319030_nov_film_za_piiani_i_razvratni_sveshtenici_razbuni/", "text": "Нов филм за пияни и развратни свещеници предизвика критики от някои консервативни политици в Полша и породи дебат за влиянието на католическата църква в една от най-релгиозните страни в Европа, съобщи \"Ройтерс\", цитирана от БТА. Филмът \"Клир\" разказва за живота на трима католически свещеници, които се наливат с водка и се подиграват на църквата. Един от тях извършва сексуално посегателство срещу сляпо сираче. Режисираният от Войчех Смажовски филм бе приветстван от кинокритици след премиерата му на полски филмов фестивал миналата седмица. Няколко членове на управляващата в Полша партия \"Право и справедливост\", която разчита на подкрепата на църквата за насърчаване на електоралните нагласи в нейна полза, разкритикуваха продукцията. Зам.-министърът на културата Ярослав Селин заяви, че филмът насажда \"негативни стереотипи\" и подхожда по несправедлив начин към темата. Други членове на управляващата парти призоваха той да бъде забранен. Водещото новинарско предаване по обществената телевизия нарече филма \"поредна жестока и неоснователна атака срещу католическата църква\". Папата към всички католици: Молете се всеки ден през октомври Католиците по света, които са около 1.3 милиарда, трябва да отделят малко време всеки ден през октомври, за да се помолят за разтърсваната от скандали католическа църква, призова вчера папа Франциск. В изявление на Ватикана, цитирано от ДПА и БТА, се посочва, че Светият отец е решил да покани всички вярващи по света да казват молитва всеки ден през предстоящия месец. Обръщайки се към Дева Мария и Архангел Михаил, вярващите трябва да поискат защита \"на църквата от дявола\", се посочва още в изявлението. Необичайният призив за молитва съвпадна със срещата на епископите от цял свят, на която се очаква да бъдат обсъдени сексуалните посегателства, извършвани от свещеници, и опитите за укриване на тази информация. Свързани с това скандали избухнаха в няколко страни, включително САЩ, Германия, Чили и Холандия, и това предизвика сериозна криза за папата. Той се сблъска с безпрецедентен призив да подаде оставка от страна на архиепископ Карло Мария Вигано, който го обвинява, че е предпазил от наказание бивш кардинал, заподозрян в сексуални посегателства. Папата отказа да отговори на архиепископа, който не предостави доказателства за обвиненията си. ", "date": "2018.09.30", "title": "Нов филм за пияни и развратни свещеници разбуни Полша"}
{"url": "https://www.dnevnik.bg/zelen/2018/09/30/3319056_italiia_zabraniava_starite_dizelovi_koli/", "text": "От 1 октомври Италия забранява движението на дизеловите превозни средства от по-стар модел. Ограничението ще обхване над три милиона превозни средства, информира \"Нова телевизия\". На първо време забраната влиза в сила за периода от октомври до април в областите Ломбардия, Пиемонт, Емилия-Романя и Венето, което практически е цялата северна част на Апенините. Блокирани са всички превозни средства със стандарти за вредни емисии евро дизел 1, 2 и 3. В областта Емилия-Романя няма да могат да се движат и дизеловите превозни средства от категория евро 4. Бензиновите автомобили категория евро 0 също са ограничени за движение в този период и тази част на Италия. Строгите ограничения се въвеждат по програма \"Ниски емисии\". Целта е да се ограничи замърсяването на въздуха. Проверка за изпълнение на новите мерки ще се осъществява с видеокамери. В столицата Рим се планира пълна забрана на дизеловите автомобили до 5 години.", "date": "2018.09.30", "title": "Италия забранява старите дизелови коли"}
{"url": "https://www.dnevnik.bg/sport/2018/09/30/3319059_hamiltun_specheli_sustezanieto_v_rusiia_sled_zapoved/", "text": "Люис Хамилтън взе трета поредна победа във Формула 1 и направи още една важна крачка към петата си световна титла. Британецът триумфира в Гран при на Русия на пистата в Сочи, но успехът му беше помрачен заради заповеди от бокса. В 25-ата обиколка от \"Мерцедес\" наредиха на Валтери Ботас, който стартира от полпозишън и беше пред съотборника си, да пусне Хамилтън. Финландецът завърши втори и допълни двойната победа на \"Сребърните стрели\". Трети финала пресече Себастиан Фетел. Победата е 70-а в кариерата на Хамилтън и осма от началото на сезона. С десетте точки повече, които взе от Фетел, британецът вече аванс от 50 точки пред германския си съперник. До края на сезона остават само пет старта, което намалява много шансовете на пилота на \"Ферари\" да вземе пета световна титла. Зад първите трима се наредиха още Кими Райконен, Макс Верстапен, Даниел Рикардо, Шарл Леклер, Кевин Магнусен, Естебан Окон и Серхио Перес. Пилотите на \"Ред бул\" потеглиха от 18-а и 19-а позиция, а Верстапен се представи отлично навръх 21-ия си рожден ден. \"Много труден ден за отбора. Валтери беше отличен през целия уикнед, но беше истински джентълмен да ме пропусне. Разбирам колко е трудно за него, защото той заслужаваше да победи. Мисля, че относно отборната ни цел да спечелим и двата шампионата, това беше правилно\", каза Хамилтън след състезанието. Световният шампион добави, че не се чувства особено щастлив от победата си. Успехът е трети за Хамилтън на руското трасе. След влизането му в календара на Формула 1 единствено пилоти на \"Мерцедес\" взимат победите в Русия. \"Резултатът е добър за отбора, защото взехме максимален брой точки. Все пак персонално за мен това не е никак приятно\", каза Ботас. Състезанието започна много интересно, след като Себастиан Фетел направи много добър старт. Той притисна Люис Хамилтън и опита да изпревари световния шампион. Все пак британецът се защити, а колоната поведе съотборника му Валтери Ботас. Добре стартира и Шарл Леклер със \"Заубер\", който спечели две позиции и беше пети зад пилотите на \"Мерцедес\" и \"Ферари\". Малко по-назад беше Макс Верстапен, който независимо че беше с най-твърдите смеси за уикенда \"софт\" и стартира 19-и, успя да си пробие път напред в колоната. След няколко обиколки холандецът започна да се движи с много по-висока скорост от останалите и излезе пети, изпреварвайки Леклер. Един от ключовите моменти в състезанието беше при влизанията в бокса. Лидерът Ботас и Фетел влязоха първи за смяна на гуми, като германецът опита да изпревари Хамилтън с пресичаща стратегия. В 14-ата обиколка Хамилтън също влезе за смяна на гумите \"ултрасофт\" и излезе точно зад Фетел. Обиколка по-късно обаче британецът си върна позицията с ефектно изпреварване. Колоната пък беше водена от Верстапен, който остана на пистата, без да влиза в бокса. Постепенно Фетел започна да се движи с по-добро темпо от болидите на \"Мерцедес\" и в 25-ата обиколка имаше намеса от бокса на германския тим. Тото Волф нареди на Ботас да пусне пред себе си Хамилтън, като му беше обяснено, че британецът има износване на задната лява гума. В крайна сметка Ботас освободи траекторията за съотборника си и Хамилтън се нареди точно зад Верстапен. Британецът дори успя да се доближи до лидера, но не успя да го изпревари на пистата. Това се случи десет тура преди края, когато Верстапен спря за смяна на износените си гуми и излезе обратно на пистата на пето място, точно пред съотборника си Даниел Рикардо. В последнителни обиколки Ботас попита по радиото дали позициите ще бъдат разменени отново, но му беше отговорено негативно. Наложи се дори Волф да се включи към финландския си пилот. Шефът на \"Мерцедес\" му каза, че ситуацията ще бъде обсъждана след състезанието. Хамилтън води в шампионата с 306 точки, а Фетел има 256. Ботас изскочи на третата позиция, като има 189, а зад него е Кими Райконен със 186. В класирането при конструкторите \"Мерцедес\" води с 53 точки пред \"Ферари\". Следващият старт за сезона е за Гран при на Япония на пистата \"Сузука\" точно след седмица.", "date": "2018.09.30", "title": "Хамилтън спечели състезанието в Русия след заповед от бокса"}
{"url": "https://www.dnevnik.bg/razvlechenie/2018/09/30/3319061_guinet_poltrou_se_omuji/", "text": "Американската актриса Гуинет Полтроу се омъжи. Холивудската звезда каза \"да\" на годеника си - 47-годишния продуцент и сценарист Брад Фалчък, на частна церемония в Лонг айлънд, съобщава \"Венити феър\". Сред гостите на събитието бяха Робърт Дауни Джуниър, Джери Сайнфелд и Стивън Спилбърг. 46-годишната носителка на \"Оскар\" и продуцентът на \"Убийството на Джани Версаче\" имат връзка от четири години. Двамата се срещат през 2014 година на снимачната площадка на сериала \"Клуб \"Веселие\". През същата година актрисата се разделя с фронтмена на \"Колдплей\" Крис Мартин, за когото бе омъжена в продължение на 10 години и с когото имат две деца. Брад също има две деца от бившата си съпруга, с която се развежда през 2013 година.", "date": "2018.09.30", "title": "Гуинет Полтроу се омъжи"}
{"url": "https://www.dnevnik.bg/sviat/2018/09/30/3319065_trump_kaza_che_s_kim_chen-un_sa_se_vljubili_edin_v_drug/", "text": "Американският президент Доналд Тръмп заяви вчера на митинг в Западна Вирджиния, че със севернокорейския лидер Ким Чен-Ун са се \"влюбили\" един в друг, предаде ДПА. \"Той ми написа хубави писма и те са страхотни. И се влюбихме\", каза Тръмп. Държавният глава допълни, че спирането на ядрените опити и ракетните изпитания са признак, че подходът му към Северна Корея работи. Очаквайки да бъде разкритикуван за топлите си думи към Ким, президентът добави саркастично: \"Доналд Тръмп каза, че са се влюбили. Колко ужасно, ама само колко ужасно. Толкова непрезидентско.\" След това посочи към множеството пред себе си и добави: \"Винаги казвам, че е толкова лесно да се държиш президентски. Но тогава, вместо 10 000 души да опитват да влязат в тази препълнена зала, щеше да има около 200 души, стоящи ей там.\"", "date": "2018.09.30", "title": "Тръмп каза, че с Ким Чен-Ун са се влюбили един в друг"}
{"url": "https://www.dnevnik.bg/photos/2018/09/30/3318944_fotogaleriia_sezonut_na_ricarskite_bitki/", "text": "В Голуей, Ирландия, се проведе традиционният средновековен рицарски дуел с мечове в замъка Claregalway.", "date": "2018.09.30", "title": "Фотогалерия: Сезонът на рицарските битки"}
{"url": "https://www.dnevnik.bg/kultura/2018/09/30/3317698_otkus_ot_paiajinata_i_drugi_istorii_na_agata_kristi/", "text": "Паяжината и други истории – № 80 от поредицата Агата Кристи! В колекцията \"Паяжината и други истории\" Агата Кристи както винаги ни среща с различни и интригуващи образи, които печелят симпатии или презрение, но никога не ни оставят безразлични... Агата Кристи е най-популярният криминален автор в света. Нейните произведения са преведени на над сто езика, продадени в повече от два милиарда екземпляра. Ексцентрична, непредсказуема и вечно интригуваща, Агата Кристи е обявена за \"Първата дама на криминалния жанр\". ГЛАВА ПЪРВА Копълстън Корт – красивият провинциален дом от XVIII век на Хенри и Клариса Хейлшъм-Браун, разположен сред леките възвишения на една хълмиста местност в Кент – изглеждаше привлекателен дори в отиващия си вече дъждовен мартенски следобед. В обзаведената с вкус гостна на приземния етаж, чиито френски прозорци водеха към градината, двама мъже стояха до ниска масичка, на която имаше табла с три стъклени чаши портвайн, върху всяка от които беше залепено етикетче, съответно с номер едно, две и три. На масата имаше също молив и лист хартия. Сър Роулънд Делахей, изтънчен мъж малко над петдесетте с приятни и изискани обноски, се беше разположил върху страничната облегалка на един удобен стол, докато неговият събеседник завързваше очите му. Хюго Бърч – на около шейсет, склонен към известна сприхавост, постави в ръката на сър Роулънд една от чашите на масата. Той отпи, помисли малко и после рече: – Бих казал... да... определено... да, това е \"Дау\" от 42-ра. Хюго върна чашата на масата, промърморвайки: \"Дау 42-ра\", отбеляза го на листа и подаде следващата чаша. Сър Роулънд отново отпи от виното. Направи пауза, отпи още веднъж и после кимна утвърдително: – О, да! – заяви уверено той. – Ето това е наистина един много добър портвайн! – И пак си пийна. – Няма съмнение – \"Кокбърн\" 27-а! – Той върна чашата на Хюго и продължи: – Представете си само Клариса да изхаби цяла бутилка \"Кокбърн\" от 27-а за такъв глупав експеримент! Истинско кощунство! Ала жените просто нищо не разбират от портвайн! Хюго пое чашата, записа присъдата в листа на масата и му подаде третата чаша. След една бърза глътка буйната реакция на сър Роулънд не закъсня. – Ух! – извика той отвратен. – \"Алена кръв\" – вино от сорта на портвайна. Не мога да си представя защо Клариса държи такова нещо вкъщи! След като мнението му беше надлежно записано, той махна превръзката. – Сега е ваш ред – каза на Хюго. Хюго свали очилата си с рогови рамки и остави сър Роулънд да завърже очитему. – Е, допускам, че използва евтин портвайн, за да готви заешко задушено или да подправя супата – предположи той. – Не мисля, че Хенри би ѝ позволил да го предлага на гостите. – Готов сте, Хюго – заяви сър Роулънд, след като пристегна превръзката върху очите на своя събеседник. – Може би трябва да ви завъртя три пъти, както се прави на \"Сляпа баба\" – добави той, отвеждайки Хюго до креслото, където го завъртя, за да седне. – Момент, моля! – запротестира Хюго и опипом потърси стола зад себе си. – Настанихте ли се? – Да. – Тогава ще разменя местата на чашите – каза сър Роулънд, като леко ги размести върху масата. – Няма нужда – рече му Хюго. – Нима мислите, че е възможно да съм се повлиял от това, което казахте? Аз съм не по-лош познавач на портвайна от вас, Роли, момчето ми. – Не бъдете толкова сигурен. Във всеки случай човек винаги трябва да внимава – настоя сър Роулънд. Той тъкмо се накани да подаде една чаша на Хюго, когато откъм градината влезе третият гост на Хейлшъм-Браун. Джеръми Уоръндър, привлекателен млад човек на двайсет и няколко години, беше облякъл дъждобран върху костюма си. Той дишаше тежко, очевидно останал без дъх, насочи се към канапето и точно щеше да се строполи отгоре му, когато забеляза присъстващите в стаята. – С какво, да му се не види, сте се захванали вие двамата? – попита Джеръми, докато събличаше дъждобрана и сакото си. – Заместили сте трите карти с чаши? – Какво е това? – осведоми се незрящият Хюго. – Сякаш някой е вкарал куче в стаята. – Само младият Уоръндър е – успокои го Роулънд. – Дръжте се прилично. – О, по шума помислих, че е куче, което е гонило заек – заяви Хюго. – Три пъти бях до къщичката на вратаря и обратно с мушама върху дрехите – обясни Джеръми и тежко се отпусна върху канапето. – Очевидно херцословашкият министър е взел разстоянието за четири минути и петдесет и три секунди с дъждобран на гърба си. Пробягах го цялото, но не можах да го взема за по-малко от шест минути и десет секунди. И повярвайте ми, не мисля, че и той е успял. Единствено самият Крис Чатауей би могъл да го вземе за толкова, със или без мушама. – Кой ви каза за херцословашкия министър?! – запита сър Роулънд. – Клариса. – Клариса! – възкликна сър Роулънд и се засмя тихо. – А, Клариса! – изсумтя Хюго. – Не бива да обръщате много внимание на това, което казва Клариса. Все така ухилен, сър Роулънд продължи: – Боя се, че не познавате домакинята си твърде добре, Уо¬рън¬дър. Тя е млада жена с подчертано живо въображение. Джеръми се изправи на крака. – Искате да кажете, че си е измислила всичко това? – попита той възмутено. – Е, аз не бих го приел за чиста монета – отговори сър Роулънд, докато подаваше една от трите чаши на все така незрящия Хюго. – А и определено звучи като шега в нейния стил. – Така значи! Само почакайте да я видя аз тази млада дама! – закани се Джеръми. – Ще ѝ кажа аз на нея! Ей богу, капнах! – Той тръгна да излиза от стаята, понесъл дъждобрана си. – Стига сте пръхтели като морж! – оплака се Хюго. – Опитвам се да се концентрирам. Залогът е цели пет лири. С Роли сме се обзаложили. – О, за какво? – попита Джеръми и се върна обратно, като приседна на една от страничните облегалки на канапето.", "date": "2018.09.30", "title": "Откъс от \"Паяжината и други истории\" на Агата Кристи"}
{"url": "https://www.dnevnik.bg/photos/2018/09/30/3319071_snimka_na_denia_kogato_zorba_vruhleti/", "text": "Мощна средиземноморска буря донесе проливни дъждове в Южна Гърция. Службата за гражданска защита остана под тревога в по-голямата част от страната днес, въпреки че природното бедствие загуби от силата си, придвижвайки се на изток, предаде \"Асошиейтед прес\".", "date": "2018.09.30", "title": "Снимка на деня: Когато \"Зорба\" връхлети"}
{"url": "https://www.dnevnik.bg/analizi/2018/09/30/3318215_noviiat_risk_za_makedoniia_-_kak_shte_bude_interpretan/", "text": "След години на нестабилност Македония, изглежда, приключва фаза в политическото си развитие. Настроението в Скопие е доста по-различно в сравнение с това от последните години - енергичност и оптимизъм, а не посърналост. Предстоят предизвикателства с реформите, но правителството с основание е фокусирало всичките си усилия в кампанията за Споразумението от Преспа. Ако то успее, напредъкът към членство в НАТО и Европейския съюз ще създаде контекст за реформите. Ако се провали, моментът ще отмине и Македония едва ли ще получи подобна възможност за дълги години, може би за десетилетие или повече. И правителството, и наблюдателите очакват референдумът на 30 септември - за промяна на името в \"Република Северна Македония\" и кандидатстване за членство в ЕС и НАТО - да донесе положителен резултат с одобрението на почти 80% от гласовете на участвалите. Рискът е, че това може да предизвика война от интерпретации. Според данни от последното преброяване на населението избирателите в Македония са около 1.8 милиона души, което означава, че прагът на 50-те процента от тях е около 900 хиляди души. Всеки знае, че след това избирателите намаляха до вероятно 1.5 милиона. Правителството се нуждае от активност в деня на референдума, която да бъде оценена като убедителна и представителна за голямо мнозинство от избирателите. Активността вероятно ще бъде около 750 000 души, но и под този праг едно солидно мнозинство, подкрепило предложения от правителството пакет, би оправдало парламентарното гласуване на промените. При всички случаи референдумът е политическо, а не законово обвързващо събитие. Ако правителството искаше да промени конституцията чрез референдум, то щеше да се нуждае от над 50% гласували избиратели. Но тъй като кабинетът реши конституционните промени да бъдат прокарани през парламента, референдумът има само съвещателна сила. Естествено голяма избирателна активност и мнозинство в подкрепа на промените биха дали на правителството силни доводи да внесе въпроса в парламента. Международната реакция на референдума - ако е единодушна или почти единодушна - вероятно ще повлияе на начина, по който той се възприема в Македония. Оспорван резултат би могъл да предизвика блокиране на парламента и ако това се случи, въпросът със смяната на името без съмнение ще повлияе на изборите в Гърция през пролетта на 2019 г. Втората заплаха е, че може да се постави под въпрос легитимността на референдума, ако гласовете на етническите албанци в полза на правителственото предложение се окажат повече от тези на етническите македонци (макар че това е малко вероятно). Част от опозицията води кампания сред избирателите напълно да пренебрегнат референдума. Не е ясно доколко ефективно ще бъде това негативно послание, но е очевидно, че то се финансира от македонската диаспора. Въпреки това, ако има консенсус, че народът е подкрепил споразумението, това ще е тласък за правителството и парламентарната процедура ще има сериозни шансове да успее. Високото ниво на чуждестранно участие в Македония - от визитите на генералния секретар на НАТО, германския канцлер Ангела Меркел и американския министър на отбраната Джеймс Матис до видеообръщенията на председателя на Съвета на ЕС Доналд Туск и френския президент Еманюел Макрон - значително допринесе за положителното отношение към Споразумението от Преспа. Но, както мнозина в Скопие се притесняват, чужденците може да изгубят интерес към Македония след 30 септември. Това е потенциален проблем, тъй като периодът след референдума е толкова важен, колкото кампанията преди него. Важни са не резултатите, а интерпретирането им. Ако референдумът донесе безспорно позитивен резултат, това ще съживи европейската перспектива. Това би било и демонстрация, че проблемите на Балканите могат да бъдат уреждани чрез компромис и добри политики. Но един разочароващ или оспорван резултат може отново да отложи членството на Македония в НАТО, което ще има последици за целия район. Албанците в Македония ще имат повече основания да симпатизират на реториката за промяна на границите, която се чува от някои в Косово. Опозицията в Скопие се съмнява дали едно следващо правителство в Гърция ще спазва поетите ангажименти в Споразумението от Преспа. Опозиционната партия \"Нова демокрация\" категорично отхвърля сделката и това предизвиква тревога за ролята на споразумението при сглобяването на следващия кабинет в Атина. Русия няма видима роля в Македония в навечерието на референдума, но са налице дребни знаци, че тя е част от дебата в страната - чрез културна политика, медийни послания и дори нова партия с любопитното име \"Единна Македония\" (като \"Единна Русия\" на Владимир Путин). И, разбира се, не бива да се изключва възможността за руско влияние след референдума. На практика единствената външна опозиция срещу Споразумението от Преспа идва от унгарския премиер Виктор Орбан, който подкрепи ВМРО-ДПМНЕ в призивите за бойкот на референдума. Притежаваната от унгарци телевизия \"Алфа\", която е популярна сред симпатизантите на ВМРО-ДПМНЕ, е най-влиятелната медия, защитаваща такъв бойкот. Изглежда, Орбан, Меркел и Матис признават колко важен е референдумът. Ясен положителен резултат и последващото уреждане на спора за името ще промени посоката на Балканите, където има множество двустранни спорове. Точно обратното ще се случи при отрицателен изход - оспорван резултат допълнително ще дестабилизира района за десетилетие или повече и ще открие пространство за трети страни (като Русия, Турция и Китай) и за радикални групировки. Да се надяваме, че и македонците осъзнават какво е заложено на карта.", "date": "2018.09.30", "title": "Новият риск за Македония - как ще бъде интерпретиран референдумът"}
{"url": "https://www.dnevnik.bg/razvlechenie/2018/09/30/3319073_oshte_edin_muj_obviniava_kevin_speisi_v_seksualno/", "text": "Още един мъж, чието име не се съобщава, е внесъл в американски съд жалба срещу актьора Кевин Спейси за сексуално посегателство, предадоха \"Гардиън\" и ТАСС. Мъжът, който е масажист по професия, обвинява Спейси за случай от 2016 г., когато му е правил масаж в дома на актьора в Малибу, щата Калифорния. Във внесения в съда в Лос Анджелис иск по-конкретно става дума за \"обидни действия\" и \"умишлено причинени емоционални страдания\". Мъжът твърди, че е подал сигнал до полицията за инцидента. От полицията отказват да потвърдят или опровергаят информацията, че инцидентът е бил съобщен. 59-годишният Кевин Спейси е двукратен носител на наградата \"Оскар\" - през 1996 г. спечели приза за актьор в поддържаща роля за \"Обичайните заподозрени\", а през 2000 г. - отличието за най-добър актьор за \"Американски прелести\". Той е известен и с участието си в сериала \"Къща от карти\". Скандалът около  Спейси  избухна миналата година, след като актьорът Антъни Рап пръв го обвини в сексуално посегателство през 1986 г., когато Рап е бил 14-годишен. Според коментарите на актьора Спейси, който във въпросния момент бил пиян, го вдигнал на ръце по време на свой купон, отнесъл го на леглото и се проснал отгоре му. Впоследствие  58-годишният актьор се извини в \"Туитър\" , но добави, че не си спомня за инцидента. Телевизия Си Ен Ен съобщи, че осем души, които са участвали в заснемането на \"Къща от карти\", са разказали пред журналисти за сексуалните набези на Спейси. След това с подобни обвинения излязоха още 30 души. Заради скандала актьорът бе отстранен от сериала,  премахнат от вече готовия филм  All the Money in the World и тече разследване в един от  лондонските театри , в които е играл.", "date": "2018.09.30", "title": "Още един мъж обвинява Кевин Спейси в сексуално посегателство"}
{"url": "https://www.dnevnik.bg/sviat/2018/09/30/3319089_germaniia_gotvi_novi_ogranicheniia_za_dizelovite_koli/", "text": "Германското правителство съобщи днес, че се подготвя да обяви нов кръг мерки за намаляване на замърсяването от дизеловите автомобили, предаде ДПА. Говорител на министерството на транспорта каза, че до утре ведомството ще обяви начин за решаване на дизеловия проблем, заради който в няколко германски града бяха издадени забрани за по-старите дизелови автомобили, тъй като причиняват високи равнища на замърсяване с азотен оксид. Вестник \"Билд\" пише, че германските автомобилопроизводители предлагат схема, при която дават премия от 3000 до 10 хил. евро при замяна с по-нов модел кола. Министерството на транспорта не е потвърдило или отхвърлило информацията. Ръководителите на партиите, участващи в управляващата коалиция в Германия на канцлера Ангела Меркел - нейния Християндемократически съюз (ХДС), Християнсоциалния съюз (ХСС) и Германската социалдемократическа партия (ГСДП) - ще се срещнат утре, за да търсят компромис по въпроса. ", "date": "2018.09.30", "title": "Германия готви нови ограничения за дизеловите коли"}
{"url": "https://www.dnevnik.bg/sviat/2018/09/30/3319095_brekzit_veche_struva_500_mln_sedmichno_na_britanskata/", "text": "Решението на Великобритания да напусне ЕС струва на правителството по 500 млн. британски лири (650 милиона долара) седмично, като за момента така се заличават средства, които биха били спестени от неплащане на вноската в съюза, сочи публикувано днес проучване, цитирано от \"Ройтерс\" и БТА. Икономическите последици от Брекзит са обект на напрегнати спорове във Великобритания, като поддръжниците и противниците на излизането от ЕС използват положителните и отрицателните данни, които се появяват, за да подкрепят тезите си, отбелязва агенцията. Центърът за европейска реформа - изследователска група, съсредоточена върху ЕС - съобщи, че британската икономика е с 2.5 процента по-малка, отколкото ако британците не бяха решили да излязат от блока на референдума през юни 2016 година. Заключенията на центъра са базирани на последиците за икономиката до края на юни 2018 година.  Държавните финанси са ощетени с 26 млрд. британски лири годишно, което е равно на 500 милиона британски лири седмично. Центърът, който се самоопределя като проевропейски, но с критично отношение, посочи, че създал модел за това как би могла да се представи британската икономика, ако през 2016 година бе спечелила кампанията за оставане на страната в евросъюза. Групата уточни, че анализът ѝ се основава на 22 развити икономики с характеристики, близки до британската. За първото полугодие на тази годината британската икономика отчита най-слаб растеж от второто полугодие на 2011 година, като компаниите намаляват инвестициите, което подсказва, че са предпазливи в навечерието на Брекзит. Само шест месеца преди напускането, което трябва да стане на 29 март догодина, британският премиер Тереза Мей предупреди, че преговорите са в задънена улица и че ЕС трябва да представи нови предложения за споразумението по \"развода\". Много ръководители на компании и инвеститори се опасяват, че политиката може да провали споразумението и петата по големина икономика в света да излезе от ЕС без договор. Според тях това ще уплаши финансовите пазари и ще наруши основни търговски артерии.  Мей призова партията си към единство за Брекзит Мей призова днес своята Консервативна партия да се обедини зад нея, за да стане възможно правителството да сключи добро споразумение за напускане на евросъюза. В изявление за Би Би Си на първия ден от годишната конференция на партията в Бирмингам, тя настоя, че \"планът Чекърс\" (наречен по името на правителствена резиденция край Лондон) е единственият правилен път да се върви напред, съобщава \"Ройтерс\", цитирана от БТА. \"Посланието ми към партията е да се обединим и да постигнем най­-добрата сделка за Великобритания\", каза Мей. Тя подчерта, че Планът от Чекърс не е мъртъв, както твърдят някои, и че проблемите идват от страна на Брюксел. По думите ѝ нито едно от предложенията на ЕС не е приемливо за Великобритания, но тя разполагала с контрааргументи. Планът от Чекърс е единственият план, който осигурява Брекзита, и аз вярвам в Брекзита, заяви Мей. Според нея Планът Чекърс няма да разруши единния европейски пазар. Борис Джонсън: Планът на Мей е нелеп От своя страна бившият британски министър на външните работи Борис Джонсън определи плана на премиера Тереза Мей за напускането на ЕС като нелеп и \"напълно абсурден\", предаде Асошиейтед прес. Изказването на Джонсън беше преди днешния конгрес на управляващата във Великобритания Консервативна партия. Според бившия министър планът на Мей няма да проработи, особено предложенията, които изискват Великобритания и ЕС да си налагат взаимно мита.  Планът предвижда Великобритания да остане част от единния европейски пазар за стоки, но да има собствени разпоредби, отнасящи се до услугите и да сключва споразумения за свободна търговия с трети страни. Европейските лидери отхвърлиха тази идея, като казаха, че Великобритания иска да има ползите от членството без обаче да поема отговорностите, свързани с него. ", "date": "2018.09.30", "title": "Брекзит вече струва 500 млн. паунда седмично на британската икономика"}
{"url": "https://www.dnevnik.bg/sport/2018/09/30/3319099_alehandro_valverde_triumfira_sus_svetovnata_titla_v/", "text": "Испанецът Алехандро Валверде е новият световен шампион по колоездене, след като спечели титлата на първенството в Инсбрук. Ветеранът дочака да вземе най-ценната фланелка в професионалното колоездне. Той надделя в малка група от четири души над Ромен Барде, Майкъл Уудс и Том Дюмулен. Дотук испанецът имаше шест медала от световни първенства. Четири пъти той беше трети (2006, 2012, 2013 и 2014 г.) и два пъти втори (2003 и 2005 г.). На 38 години и 158 дни Валверде е вторият най-възрастен шампион в общия старт. Единственият пред него в историята по този показател е Йоп Зотемелк, който през 1985 г. печели на 38 години и 273 дни. \"Още не мога да повярвам какво се случи. Искам да благодаря на всички в испанския отбор. Аз нямаше да бъда на финала, ако не беше тяхната помощ\", каза Валверде. Испанецът измина много тежкото трасе от 258 километра за 6:46.41 часа. Той наддделя над французина Барде и канадеца Уудс, с които успя да се откъсне на последното изкачване на Хьотингер Хьол. Том Дюмулен ги застигна на спускането, но нямаше сили да спори на спринта с останалите трима. В топ 10 се класираха още Джани Москон (+13 секунди), Роман Кройцигер, Михаел Валгрен, Жулиан Алафилип, Тибо Пино и Руй Коща (всички на 43 секунди). Валверде беше сочен сред големите фаворити в надпреварата и оправда големите очаквания към себе си. Изненадващо на последното изкачване сили нямаше Алафилип, а в спора далеч по-рано се предадоха Найро Кинтана, Винченцо Нибали, Примож Роглич и Саймън Йейтс. Победата е 122-а в кариерата на испанския ветерана и 14-а през 2018 г. Тя идва малко повече от година, след като Валверде счупи капачката си в първия етап на Обиколката на Франция през 2017 г. Рано в състезанието се откъсна група от 11 колоездачи. Те бяха пуснати от фаворитите на повече от 17 минути, но никой от тях не беше заплаха за крайната победа. Основната битка започна едва в последните три обиколки по олимпийското трасе около Инсбрук, когато всеки един от водещите отбори направи поредица от атаки. При последната обиколка италианският отбор беше много активен, но лидерът на тима Винченцо Нибали не успя да следва високото темпо. На височината Игълс последните двама от оригиналното откъсване Вегард Стаке Ланген и Каспер Асгрен, бяха застигнати. При застигането се откъсна малка група, от която Михаел Валгрен от Дания си отвори аванс. При последното тежко изкачване Хьотингер Хьол (Адът на Хьотингер) френският отбор с Тибо Пино, Ромен Барде и Жулиан Алафилип наложи високо темпо, а в групата се задържаха само още Валверде, Уудс, Джани Москон и Том Дюмулен. В крайна сметка Алафилип изпита затруднения, а в челото останаха само съотборника му Барде с Валверде и Уудс. Тримата започнаха спускането, а около два километра преди финала ги застигна Дюмулен. Всички оставиха Валверде да води във финалния километър, но испанецът започна спринта от първата позиция, но разви много по-висока скорост от останалите. На подиума в центъра на Инсбрук Валверде беше награден от шампиона в последните три издания –  Петер Саган . Словакът не завърши, след като профилът на състезанието беше много труден за него, но излезе на подиума. За пръв път старият шампион награди своя наследник.", "date": "2018.09.30", "title": "Алехандро Валверде триумфира със световната титла в колоезденето"}
{"url": "https://www.dnevnik.bg/kultura/2018/09/30/3319090_satirata_slaga_krai_na_kolennite_iztezaniia_za/", "text": "Новият театрален сезон ще започне в столичния Сатиричен театър с нови седалки, след като салонът е бил ремонтиран. \"Сатиричният театър е на 61 години и шест месеца. За този период са изиграни около 14 000 представления на различни пиеси. Грубата сметка показва, че на столовете са седели за по два часа близо 7 000 000 зрители – една България преди демографската криза. Две трети от тези човекозрители са били подложени, макар и с любов, на коленонатъртващи изтезания в тесните редове на стария салон. И само тяхната любов към Сатиричния театър ги е карала да идват отново и отново.\" Така с хумор театърът кани зрителите чрез страницата си във \"Фейсбук\". Утре Сатиричният театър \"Алеко Константинов\" открива не само новия сезон, но и нов салон. След няколко козметични ремонта през годините сега след два месеца и половина работа на майстори на всички места в салона може да седне спокойно човек с ръст метър и деветдесет и да се чувства удобно. Подменени са седалките, а редовете вече са по-широки със средно 15 сантиметра. Премахнати са 28 стола. Освен това броят на редовете е намален от 25 вече на 23. 31 стола ще носят имената на покойни творци, които са сред създателите и емблемите на Сатиричния театър. Сред тях са Георги Калоянчев, Георги Парцалев, Григор Вачков, Невена Коканова и др.", "date": "2018.09.30", "title": "\"Сатирата\" слага край на коленните изтезания за зрителите"}
{"url": "https://www.dnevnik.bg/photos/2018/09/30/3318948_fotogaleriia_sled_trus_i_cunami/", "text": "До 832 е достигнал броят на загиналите от земетресенията и породените от тях цунами, поразили завчера индонезийския остров Сулавеси, предадоха АФП и ДПА, цитирани от БТА.", "date": "2018.09.30", "title": "Фотогалерия: След трус и цунами"}
{"url": "https://www.dnevnik.bg/bulgaria/2018/09/30/3319156_pri_katastrofa_mejdu_dve_koli_v_italiia_zaginala_dvama/", "text": "При катастрофа между две коли в Италия има загинали и пострадали българи. По информация на Би Ти Ви в едната кола е имало петима българи, а в другата четирима италианци. Двама от българите са загинали, а други трима са в тежко състояние.  И макар да е установена националността им, все още не е установена самоличността на българите, които били без документи, съобщава още телевизията. Инцидентът е станал близо до град Козенца, в ранните часове днес. Дватa автомобила са се сблъскали челно и са били напълно смачкани от удара. ", "date": "2018.09.30", "title": "При катастрофа между две коли в Италия загинаха двама българи, а други трима пострадаха"}
{"url": "https://www.dnevnik.bg/sviat/2018/09/30/3319149_aktivnostta_v_makedoniia_ostava_mnogo_niska_2_ch_predi/", "text": "Под една трета от македонците бяха гласували 2 часа преди края на референдума в Македония, а едва половин час преди затварянето на секциите делът им се бе увеличил с едва няколко пункта. Това сочат данните, публикувани на сайта на Държавната избирателна комисия. Допитването, на което македонците  решават дали да одобрят или отхвърлят  сделката за името с Гърция като част от пътя към ЕС и НАТО, приключи в 19 ч. местно време. Референдумът не е с обвързващ резултат, но според партията, какъвто и резултат да произведе то, ако участват над половината избиратели (т.е. над 900 хил. души по сегашните списъци), изходът от него ще бъде уважен. Най-голямата опозиционна партия, ВМРО-ДПМНЕ, вече е заявявала, че ще признае референдума за валиден само ако прагът на активност от 50% е надхвърлен. Данните към 17 ч. местно време (18 българско) сочеха, че правото си да гласуват бяха упражнили 455 711 души. Това са едва 28.83% от електората според съществуващите изборни списъци, а за още час и половина гласувалите се увеличиха до едва 34.76% от електората или 623 147 души. Мнозина в Македония не признават коректността на избирателните списъци, защото те са от 2002 г. и е възможно актуалният брой на избирателите да е със стотици хиляди по-малко. Междувременно, докато се очакваха резултати за активността и броя на гласовете \"за\" и \"против\", представител на управляващия Социалдемократически съюз на Македония (СДСМ) е казал, че не е вероятно активността да достигне 50 на сто. Изненади дори в албанските общини Кабинетът на социалдемократа Зоран Заев се надяваше на по-голяма подкрепа с идеята, че дори малко под 50% от електората да излязат, за да гласуват сделката с Гърция, той би могъл да прокара конституционните поправки, които ще изисква ратификацията на сделката, в парламента. При такива условия той би срещнал подкрепа и от опозицията. Активност, която е значително под 50%, обаче  би поставила под въпрос правото на кабинета  да продължи с ратификацията на договора. Днес властите в Скопие призоваха отново македонците да гласуват, вместо да останат у дома \"да правят айвар\". Такива послания идваха от представители на властта и в предходните седмици. \"Айварът все още води\", написа полски журналист по-рано този следобед. Очакваше се резултатът  да зависи силно от албанските общини , но според някои наблюдатели и там активността е малко по-слаба от тази, на която Заев е разчитал. Все пак тя е значително по-висока от тези предимно с етнически македонци. В някои общини (например скопската Сарай, почти изцяло населена с албанци) излезлите да гласуват са над половината от избирателите. В Сарай към 18:30 ч. активността е рекордна - 67 на сто. В замяна на това в източната, почти изцяло македонска община Ново село, край границата с България и недалеч от Струмица, активността е едва 16% от регистрираните избиратели. По-рано този следобед албанският премиер Еди Рама също отправи призив към етническите албанци в Македония да упражнят правото си на глас. Очаква се тази вечер организатори на кампанията \"Бойкотирам\" да се съберат в центъра на Скопие, за да отпразнуват резултата, който те гарантират, че ще е триумф, тъй като малцина ще отидат до урните.", "date": "2018.09.30", "title": "Активността в Македония остана много ниска малко преди края на референдума (обновена)"}
{"url": "https://www.dnevnik.bg/sport/2018/09/30/3319158_evropa_pobedi_sasht_i_si_vurna_titlata_v_raidur_kup/", "text": "Отборът на Европа спечели 42-ото издание на надпреварата \"Райдър къп\" – традиционното съревнование между най-добрите голфъри от Стария континент и САЩ. Европейците надделяха със 17.5 на 10.5 точки на \"Льо Голф Насионал\" във Франция. Щатите, които  взеха последния турнир през 2016 г. , се надяваха на първапобеда в Европа от 25 години, но не успяха да стопят пасива си след първияден. През трите дни европейците, водени от треньора Томас Бьорн бяха на много високо ниво. След 5:3 в първите два дни европейският състав влезе с аванс в третия ден, когато се провеждат 12 сингъла. След победи на Рори Макълрой и Джъстин Томас се стигна до съкращаване на разликата само до точка. Все пак европейците стабилизираха ситуацията с трудни победи на Йън Поултър над Дъстин Джонсън и Джон Рам над Тайгър Уудс. Категоричната победа на Торбьорн Олесен над Джордан Спийт приближи Европа само на точка от успеха. Представящият се на изключително ниво в целия турнир италианец Франческо Молинари надви ветерана Фил Микелсън и гарантира успеха на отбора си. Турнирът през тази година се запомни и историческото постижение на Серхио Гарсия. Испанецът не беше сигурен за участие до последно, но показа качествата си и се превърна в голфъра реализира най-много точки в \"Райдър къп\" в историята – 25.5. Следващото издание на \"Райдър къп\" е през 2020 г. и ще се проведе в Хейвън, щата Уисконсин.", "date": "2018.09.30", "title": "Европа победи САЩ и си върна титлата в \"Райдър къп\""}
{"url": "https://www.dnevnik.bg/razvlechenie/2018/09/30/3319159_kanie_uest_se_prekrusti_na_ie/", "text": "Американският рап-певец Кание Уест промени името си на Йе. Рапърът обяви промяната в миркоблога \"Туитър\" в събота. 41-годишният Уест е наричан Йе от известно време и използва прозвището за осмия си албум, който пусна през юни. Промяната дойде преди участието му в Saturday Night Live, където се очаква да представи новия си албум Yandhi. Там той заменя певицата Ариана Гранде, която отмени участието си по \"емоционални причини\". Освен че е съкращение на досегашния му прякор, Уест вижда в Йе и религиозно значение. \"Вярвам, че Йе е най-често използваната дума в Библията, тя означава \"ти\", казва Уест, цитиран от Би Би Си. Той е един от няколкото известни рапъри, променили имената си. Шон Комбс например използва много сценични псевдоними: Пъф Деди, Пи Диди, Диди и др.", "date": "2018.09.30", "title": "Кание Уест се прекръсти на Йе"}
{"url": "https://www.dnevnik.bg/sport/2018/09/30/3319163_botev_vze_purva_pobeda_ot_poveche_ot_mesec/", "text": "Ботев\" (Пловдив) спечели с 2:1 като гост на \"Верея\" в мач от 10-ия кръг на Първа лига и взе първи успех от повече от месец насам. За последно футболистите на Николай Киров бяха победили \"Витоша\" (Бистрица) с 2:0 на 25 август, отново като гост. След това тимът записа две равенства и една загуба. За последно пловдивчани спечелиха на своя стадион в Коматево на 3 август, в началото на сезона. При гостуването на \"Верея\" \"Ботев\" игра много концентрирано и отбеляза два гола още преди почивката. Първият беше от дузпа, отсъдена за игра с ръка на Денис Василев след удар на Антонио Вутов. Зад топката застана Тодор Неделев и в 24-ата минута откри резултата. Малко по-късно лидерът на \"Ботев\" подаде за второто попадение. Той центрира от корнер в 33-ата минута, а с глава капитанът Лъчезар Балтанов се разписа. За Балтанов това беше 30-и гол с екипа на пловдивския клуб. След почивката \"Ботев\" започна да играе с по-малко агресия и на моменти да действа високомерно. Това позволи на \"Верея\" да се върне в срещата и да намали. Това стана след автогол на Димитър Пиргов в 56-ата минута, при опит на защитника да изчисти след центриране на Антон Огнянов. Все пак до края на мача пловдивчани нямаха проблем и успяха да вземат трите точки. Те ги изкачват до шесто място в класирането, като имат актив от 14 точки. \"Верея\" е последен с едва три. В друг мач по-рано през деня \"Дунав\" и \"Берое\" завършиха 1:1. Гостите от Стара Загора поведоха в резултата с гол на Мартин Камбуров в 41-ата минута. Ветеранът изби топката при корнер пред собственото си наказателно поле, след което се включи в контраатаката и завърши подаване на Бригидо. За Камбуров това беше 207-и гол в Първа лига. Малко след почивката \"Дунав\" изравни чрез Ахмед Ахмедов. Той беше точен с глава след центриране на Борислав Балджийски, а защитата на \"Берое\" не се справи. \"Берое\" пропусна да се доближи до ЦСКА, което щеше да стане при успех. Тимът от Стара Загора е четвърти със 17 точки, а ЦСКА има 22. \"Дунав\" е на 11-ото място с осем.", "date": "2018.09.30", "title": "\"Ботев\" взе първа победа от повече от месец"}
{"url": "https://www.dnevnik.bg/tehnologii/2018/09/30/3319164_prilojenieto_na_nano-vlaknata_e_razkrito_ot_bulgarski/", "text": "Международният съюз по чиста и приложна химия отличи доцент Мария Спасова от института по \"Полимери\" към БАН като ѝ отреди мястото на химичния елемент \"антимон\" под номер 51 в периодичната система за млади химици. Това е поредното отличие за младия доцент. Дисертацията ѝ е сред първите шест най-добри в света, информира Би Ти Ви. Най-голямото ѝ постижение досега е създаването на апарат за нано - влакна, които се използват в областта на съвременната в медицина, включително и за лечение на рак. Иновациите на доцент Спасова са съвместна работа с научния ѝ ръководител проф. Илия Рашков. \"В лабораторията на БАН разработваме научно-приложни изследвания, които са свързани със синтеза и охарактеризирането на полимери от възобновяеми източници - като например някои зърнени култури, отпадни продукти от рибната промишленост и дърводобива\", разказа доц. Спасова в предаването \"120\" минути. \"Тези неща ние ги преработваме, синтезираме и след това с различни методи, ги формуваме до нано - влакна или наночастици, които могат да намерят потенциално приложение в много области - като медицина, селско стопанство или за направата на защитни военни облекла и други\", посочи ученият. \"Разработили сме тъкани, които не се мокрят и които се самопочистват. Тази наша разработка дойде като идея от природата, тъй като много листа на растения и цветове притежават това уникално свойство, ние всъщност имитирахме структурата на листото на лотоса и получихме такъв тип материали\", обясни още доц. Спасова. Нано - влакната имат много приложения, с нетъкан текстил е подплатена и дрехата на космонавта, допълни и професор Илия Рашков.", "date": "2018.09.30", "title": "Приложението на нано-влакната е разкрито от български учен със световно признание"}
