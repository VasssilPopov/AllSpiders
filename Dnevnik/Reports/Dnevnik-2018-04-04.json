{"url": "https://www.dnevnik.bg/sport/2018/04/04/3158592_livurpul_dokosva_polufinala_sled_obrazovo_predstaviane/", "text": "С футбол от най-високо качество и прекрасна отборна игра \"Ливърпул\" подчини \"Манчестър сити\" в един от мачовете на сезона в Шампионската лига. Петкраният европейски клубен шампион спечели с 3:0, а \"Анфийлд\" видя поредната магична нощ, в която всичко за тима на Юрген Клоп се получаваше. По-малко от три месеца, след като победи \"гражданите\" на същия стадион във Висшата лига, \"Ливърпул\" отново се оказа нерешима загадка за мениджъра Пеп Гуардиола. Мохамед Салах, Алекс Окслейд-Чембърлейн и Садио Мане вкараха головете, които доближиха червените до първи полуфинал в турнира от 10 години. Още по-впечатляващо беше, че \"Манчестър сити\" не успя да отправи точен удар за цял мач. Съставът на Пеп Гуардиола за първи път изглеждаше изгубен и без ясна идея как да превземе вратата на съперника. Двата отбора изиграха спиращо дъха първо полувреме, което задоволи и най-претенциозните фенове. Началото беше за тима на Пеп Гуардиола, който започна с типичното си самочувствие и разиграваше отлично топката. \"Сити\" атакуваше предимно по левия фланг чрез Лерой Сане, опитвайки се да разклати нестабилния напоследък Трент Александър-Арнолд. Излезлият в нетипична позиция Аймерик Лапорт също се справяше като ляв бек и пазеше Мохамед Салах. Гостите стигнаха до поредица от няколко корнера, като не се виждаше как \"Ливърпул\" ще успее да наложи своята воля. Въпреки това един грешен пас на Сане доведе до контраатака за домакините. Садио Мане намери Салах в половината на \"Сити\" стигна се до разбъркване в наказателното поле, след което египтянинът от пет метра нямаше как да сгреши. Повторенията оставиха съмнения дали Салах се намира в положение на засада, но това не промени разконцентрираните действия на защитата на \"гражданите\". Много бързо след гола \"Сити\" можеше да отговори, организирайки на свой ред опасна контраатака, при която Сане си отвори пространство за шут, но не намери очертанията на вратата. Шокът беше още по-голям за \"гражданите\" в 21-ата минута, когато допуснаха още един гол, дошъл след нов пропуск в защита и поредни агресивни действия на \"червените\" нападатели. Милнър се пребори за топката и я подаде на Окслейд-Чембърлейн, а английският национал с прекрасен изстрел от около 25 метра намери десния ъгъл на Едерсон – 2:0. През първата част \"Ливърпул\" действаше с огромна енергия, футболистите в червено не спираха да тичат и да атакуват всяка една топка, което създаде много големи проблеми за играчите на \"Сити\". Халфовете на Гуардиола нямаха миг спокойствие, а нападателите Сане и Габриел Жезуш останаха изолирани. В 31-ата минута ситуацията на гостите се превърна от тежка в кошмарна, след като Садио Мане се разписа и направи преднинатана домакините три гола. Сенегалецът засече с глава центриране на Салах. Освен играта, още по-впечатляващо беше, че \"Ливърпул\" ограничи действията на съперника си в предни позиции. За първи път през този сезон \"Сити\" не успя да отправи точен удар през първото полувреме на свой мач. След почивката \"Ливърпул\" излезе по коренно различен начин и приличаше на съвсем друг отбор. Футболистите на Юрген Клоп бяха плахи, без нужната агресия и се окопаха в собствената си половина. Много рядко играч в червено преминаваше центъра с топка в крака. За капак в 53-ата минута Салах излезе заради контузия. Час след началото на мача Гуардиола потърси промяна с пускането на Рахийм Стърлинг, но и бившият играч на \"Ливърпул\" не успя да освежи играта на своите. В заключителните 10 минути \"Сити\" все пак вкара, но попадението беше отменено заради засада на Сане, който подаде към Стърлинг. За \"Ливърпул\" пък необмислено действаше капитанът Хендерсън, който си изкара лековат жълт картон, заради който ще пропусне реванша на \"Етихад\". До края \"гражданите\" опитаха всичко, за да стигнат поне до един гол, който да им остави някакви шансове за реванша, но изглеждаха безсилни. С победата Клоп запази отличния си баланс срещу Гуардиола. Германецът постигна седма победа в 13-ия мач срещу каталунеца срещу пет поражения. Никой друг мениджър не е побеждавал повече Гуардиола.", "date": "2018.04.04", "title": "\"Ливърпул\" докосва полуфиналите след образцово представяне срещу \"Сити\""}
{"url": "https://www.dnevnik.bg/sport/2018/04/04/3158375_profsujuzut_na_futbolistite_poiska_uefa_da_ostavi/", "text": "Профсъюзът на професионалните футболисти (FIFPro) призова УЕФА да остави \"ЦСКА - София\" извън европейските клубни турнири. Според организацията забраната за участие на червените в международните състезания трябва да остане, докато не бъдат платени дължими заплати на седем футболисти, имали договори с фалиралото ПФК ЦСКА АД. Според информацията общата сума надхвърля 1 млн. евро. \"Рекордьорът с 31 титли на България не е изпълнил съдебните решения от 2015 г. за изплащането на задълженията по договорите с футболистите\", се казва в позицията на FIFPro. От организацията са писали до УЕФА с настояване клубът да не бъде допуснат до участие в евротурнирите следващия сезон, ако се класира. Футболистите, за които се твърди, че трябва да получат възнагражденията си, са Сивард Спрокел, Гуидо ди Вани, Стивън Сънди, Бернардо Тенгариня, Нилсон Антонио, Сержиньо и Юнес Бенжелюн. В края на февруари  УЕФА обяви, че \"ЦСКА - София\" ще може да играе в Европа още през 2018-2019, ако се класира .", "date": "2018.04.04", "title": "Профсъюзът на футболистите поиска УЕФА да остави \"ЦСКА - София\" извън Европа"}
{"url": "https://www.dnevnik.bg/video/novinite_na_bnt/2018/04/04/3158292_video_drugite_novini/", "text": "- Колин Фарел влиза в клиника превантивно", "date": "2018.04.04", "title": "Видео: Другите новини"}
{"url": "https://www.dnevnik.bg/sviat/2018/04/04/3158508_surbiia_za_pruv_put_osudi_svoi_grajdani_verbuvali_hora/", "text": "Съд в Белград осъди седмина сръбски мюсюлмани за финансиране и набиране на членове за \"Ислямска държава\" в Сирия, съобщи агенция \"Ройтерс\". Мъжете бяха осъдени на между седем и половина и единадесет години затвор. Това е първата присъда за сърби, съдействащи на ислямистки групировки. Тя е решена по закон от 2014 г., който забранява на граждани на страната да участват в конфликти в чужбина. По него са осъждани и сърби, били се на страната на проруските бунтовници в Украйна. Поне четиридесет мюсюлмани от Сърбия са отишли в Сирия да се бият за опозицията или за \"Ислямска държава\". А чуждестранните бойци от Балканите са стотици.", "date": "2018.04.04", "title": "Сърбия за пръв път осъди свои граждани, вербували хора за \"Ислямска държава\""}
{"url": "https://www.dnevnik.bg/sport/2018/04/04/3158179_mercedes_ne_vijda_nishto_neredno_v_specialniia/", "text": "Световните шампиони във Формула 1 \"Мерцедес\" дадоха разяснения как работи двигателят им в различните режими, които се оказаха много коментирани от началото на сезона.  Люис Хамилтън  се пошегува, че специалният квалификационен режим трябва да бъде наричан \"парти режим\", а квалификацията в Австралия предизвика огромни дискусии. В първите две части от квалификацията \"Ферари\" и \"Ред бул\" бяха близо до световния шампион, преди в третия сегмент Хамилтън да даде време с шест десети от секундата по-добро от преките си конкуренти. Съвременните задвижващи системи във Формула 1 са много сложни и се състоят от двигател с вътрешно горене, турбокомпресор, мотогенератори на кинетичната енергия (MGU-K) и изгорелите газове (MGU-H), електроника и батерия. Различните режими, които от \"Мерцедес\" използват, се базират на различно взаимодействие между отделните елементи. Представянето на двигателя може да се подобри чрез впръскване на повече гориво в горивната камера или по начина, по който мотогенераторите възстановяват и разгръщат енергията. Трите различни режима, които използва двигателят на \"Мерцедес\", се базират на различни настройки на MGU-K и MGU-H. Според обясненията на тима най-често в състезания се използва режимът за съхранение. Той балансира представянето на болида и оставя допълнителен ресурс в случай на нужда. Именно това превключване между отделните режими не се хареса на останалите отбори, а  шефът на \"Ред бул\" Кристиан Хорнер призова квалификационният режим да бъде забранен . \"В двигателите, които използва \"Мерцедес\", няма нищо нередно. Това потвърдиха и от ФИА, така че ние не можем да се притесняваме. Същите агрегати използват и другите отбори с наши двигатели - \"Уилямс\" и \"Форс Индия\", мисля, че се правят опити да се създава излишно напрежение в началото на сезона\", каза шефът на отдела по двигателите Анди Кауъл. Според изнесената информация от отбора първата писта, която ще затрудни повече отборите, е тази в Баку. Гран при на Азербайджан е четвърти кръг, а с консервативния начин, по който \"Мерцедес\" използва двигателите си в състезанията, от тима искат да имат по-голям ресурс именно за първата европейска надпревара. Хамилтън преследва рекордно класиране в точките в Бахрейн Междувременно световният шампион Хамилтън е изправен пред рекордно състезание в неделя. В Гран при на Бахрейн британецът може да запише 27-о поредно състезание, в което влиза в зоната на точките. Толкова записа и Кими Райконен в периода 2012-2013, когато караше за отбора на \"Лотус\". При Хамилтън резултатът е още по-впечатляващ, след като в 26 поредни състезания той не само беше в точките, но в 19 от тях се качи на подиума. За последно 33-годишният британец не спечели точки в Гран при на Малайзия през 2016 г., когато отпадна след проблем в двигателя, докато водеше. От \"Мерцедес\" вече заявиха, че очакват много тежко състезание и в Бахрейн след добрата скорост, която показаха от \"Ферари\". Себастиан Фетел спечели първия старт в Малайзия, а по традиция Скудерията се представя добре и в пустинята, където е пистата \"Сахир\". \"Още в Мелбърн видяхме, че двата болида на \"Ферари\" притежават отлична скорост и темпото им е много добре. Аз очаквам битката да бъде много завързана и в Бахрейн\", каза шефът на \"Мерцедес\" Тото Волф.", "date": "2018.04.04", "title": "\"Мерцедес\" не вижда нищо нередно в специалния квалификационен режим на двигателя си"}
{"url": "https://www.dnevnik.bg/bulgaria/2018/04/04/3158263_sujuzut_na_sudiite_sprete_natiska_nad_suda_ako_iskame/", "text": "С писмо до председателя на Народното събрание, Съдийската колегия на ВСС и Европейската комисия най-голямата магистратска организация - Съюзът на съдиите в България, настоява за реакция на трите институции срещу недопустимата намеса в работата на съда. Последният повод е интервюто на новоизбрания стар шеф на новосъздадената мегаструктура КПКОНПИ (Комисия за противодействие на корупцията и отнемане на незаконно придобито имущество) Пламен Георгиев пред сайта \" Правен свят \", в което той определя съда като некомпетентен и пречещ на ефикасната работа на комисията за конфисказия. Причината - че съдията от Софийския градски съд Катерина Енчева е отправила  въпроси до Съда на ЕС в Люксембург  по дело за конфискация, заведено от комисията на Пламен Георгиев. В писмото си ССБ напомня, че Георгиев е председател на държавен орган, който освен че е страна по делото, което той коментира, по закон би трябвало да се ръководи от принципите за законност и обективност и да се въздържа от коментари за работата на съда. Още повече че нападките на Георгиев са в синхрон с анонимни медийни публикации срещу СГС и конкретно срещу съдията Енчева, която си е позволила да отправи запитване до Съда на ЕС, което според Георгиев ще забави делата за конфискацията. А последната публикация от днес в \"Труд\" завършва с открита заплаха, че \"краят на зависимите\" според определението на анонимния автор, съдии щял \"да дойде по-бързо, отколкото мнозина очакват\". Да коментира негативно съда, когато не е доволен, не е инцидентна проява на юриста Пламен Георгиев. В битността му на прокурор той вече си е позволявал словесен сблъсък със съда заради оправдателна присъда на съдия Вера Чочкова по дело, в което е бил обвинител. За това информира преди 4 години специализираният сайт \" Съдебни репортажи \". Само тази част от професионалната биография на който и да е кандидат в нормална държава би била достатъчна като атестация да не оглави орган с репресивни функции, какъвто е Комисията за конфискация, коментираха юристи. У нас обаче той беше единодушно избран от парламентарното мнозинство за председател на КПКОНПИ.", "date": "2018.04.04", "title": "Съюзът на съдиите: Спрете натиска над съда, ако искаме правосъдие"}
{"url": "https://www.dnevnik.bg/bulgaria/2018/04/04/3158537_sled_razporejdane_na_borisov_sa_prieti_dve_ostavki/", "text": "По разпореждане на министър-председателя Бойко Борисов и след проверка на място министърът на правосъдието Цецка Цачева е поискала оставките на временно преназначения на длъжността главен директор на Главна дирекция \"Изпълнение на наказанията\" Свилен Цветанов и началника на затвора в София Петър Кръстев. Това съобщава Министерството на правосъдието. Оставките са приети от министъра, като длъжностите им ще бъдат временно заети от служители на Главна дирекция \"Охрана\" към Министерството на правосъдието. Работата на комисията по изясняване на обстоятелствата и фактите за бягството на лишените от свобода за тежки престъпления Владимир Пелов и Радослав Колев продължава, допълва ведомството. След представяне на доклада от комисията до 12 април ще бъдат предприети дисциплинарни мерки спрямо действията на пряко отговорните служители, в резултат на които е станал този изключително тежък инцидент, се посочва в съобщение до медиите. Двамата, осъдени за убийства,  избягаха от софийския затвор във вторник следобед . Какво са знаели властите и как са реагирали -  тук .", "date": "2018.04.04", "title": "Началникът на затворите и шефът на софийския затвор са уволнени заради избягалите рецидивисти"}
{"url": "https://www.dnevnik.bg/sviat/2018/04/04/3158536_kak_se_izloji_ruskiiat_poslanik_v_skopie/", "text": "Скандал! Така най-предпазливо може да се опише вчерашното изказване на посланика на Руската федерация Олег Шчербак пред тълпа от стотина души хора, обединени главно от грубия си речник: речник, който не би си позволил нито един човек с поне минимално домашно възпитание, лична култура и уважение към страната си. Публично самоубийство Всеки има право да протестира, но и носи лична морална отговорност за начина, по който се ползва от това право: дали го прави достойно или позорно. Партията \"Единна Македония\" вчера явно реши да предприеме публично самоубийство, а за място на акта си избра улицата пред руското посолство в Скопие. Самоубийствено беше не толкова решението ѝ да протестира срещу експулсирането на руски дипломат от Македония (всеки има право на собствена позиция), колкото съпътстващата този протест канонада от най-гнусни обиди срещу премиера на Република Македония Зоран Заев и срещу стратегическите цели на държавата, които поддържат повече от 70% от гражданите. Всеки нормален човек би очаквал, че на руския посланик ще му бъде крайно неприятно дори да надникне през прозореца си тъкмо в този момент - камо ли пък да излезе и да се възправи пред тълпата, бълваща подобна помия. Но действията му бързо разсеяха тази илюзия. Със спокойствието, характерно за руските гвардейци, и без изобщо да се тревожи, че легитимира един протест, който всъщност оспорва  държавните приоритети на страната домакин , посланикът реши да одобри и дори да възнагради тази смрад от простащини и обиди. И \"благодари на публиката за коментарите\". Но за кои точно \"коментари\"? Дали за онези, които описваха премиера на страната - домакин на Шчербак, като \"психопат\" и \"копеле\", а самата страна Македония като \"окупирана от НАТО, която Русия трябва да освободи\"? С публичната си благодарност за такива коментари (други просто нямаше) той всъщност удари държавен печат върху този вид \"приятелско\" отношение към Русия. Поразително и тъжно... Наистина е разочароващо, ако една голяма страна като Русия в лицето на своя посланик смята, че стотина души пред руското посолство и още толкова сред праволинейните християнски братства са еталон за настроенията в Македония - а не двата милиона граждани, които искат да развиват културни, икономически, научни, искрени и приятелски отношения с руския народ, но в същото време отказват друг да им диктува в кои съюзи и алианси трябва да членува тяхната миролюбива страна. Делегитимацията на Шчербак Много трябва да е паднало самочувствието на Москва, след като тъкмо върху една такава вулгарна тълпа гради илюзиите и убежденията си за \"база\", която  легитимира и подкрепя руските интереси в Македония . Тълпа, в чието име посланикът вчера се делегитимира по крайно недостоен начин. Очевидно посребрелите коси не винаги са символ на мъдрост и дипломатически опит. Особено когато на техния собственик му липсват дипломатически такт, честност, достойнство и морал. Не знам какво предвижда Виенската конвенция за такъв дипломатически гаф (мек и неподходящ израз за открита намеса във вътрешните работи на суверенна държава). Има компетентни институции, нека преценят дали и как трябва да постъпят. Много е вероятно обаче това да е умишлено: някой да се опитва да предизвика подобна реакция като повод за \"окончателно преброяване\" и \"затягане на редиците\" – кой гледа на Изток и кой на Запад. Македония никому не е длъжна да обяснява и да оправдава своите държавни приоритети. Днес е 4 април - Денят на НАТО. Просто за разнообразие посланик Шчербак може примерно да отиде и да се изкаже на дискусията \"НАТО и ти\". Там няма да има обиди, а разумно обсъждане с участието на хора, които виждат бъдещето като градеж, а не като разрушаване на мостове. И които говорят не за окупация, а за приятелство, мир и сигурност.", "date": "2018.04.04", "title": "Как се изложи руският посланик в Скопие"}
{"url": "https://www.dnevnik.bg/evropa/2018/04/04/3158261_roiters_priiatelite_i_semeistvoto_na_orban_poluchavat/", "text": "Приятелите на унгарския премиер Виктор Орбан все по-успешно печелят обществени поръчки, откакто той се върна на власт през 2010 г., показва анализ на данните за поръчки, направен от \"Ройтерс\".", "date": "2018.04.04", "title": "\"Ройтерс\": Приятелите и семейството на Орбан получават все повече обществени поръчки"}
{"url": "https://www.dnevnik.bg/sport/2018/04/04/3158136_rusiia_ochakva_vunshna_pomosht_za_garantiraneto_na/", "text": "Русия е готова да работи съвместно с чуждестранни служби за сигурност, за да гарантира сигурността на феновете по време на световното първенство по футбол. Страната очаква да получи помощ в подготовката си за предотвратяване на евентуални терористични атаки и масови безредици. \"Очакваме нашето сътрудничество със службите за сигурност и правоприлагащите органи на чуждите правителства да помогнат за защитата на форума от терористични действия по ефективен начин, както беше при предишните турнири\", каза директорът на Федералната служба за сигурност Александър Бортников. Гарантирането на сигурността на световното е от първостепенна важност за Русия заради проблемите с футболните хулигани. Страната прави  последни приготовления  по инфраструктурата и стадионите преди началото на форума. Световното ще се проведе от 14 юни до 15 юли. Мачовете ще си играят в 11 града на 12 стадиона, като единствено този в Самара изостава от предварителния график. ", "date": "2018.04.04", "title": "Русия очаква външна помощ за гарантирането на сигурността на световното по футбол"}
{"url": "https://www.dnevnik.bg/morski/2018/04/04/3158558_pravo_na_otgovor_bulevard_levski_se_izgrajda_s/", "text": "По повод на публикацията \" И проверка на прокуратурата показа, че по булевард във Варна се строи без разрешителни\"  от общинската администрация в града изпратиха информация, с настояване тя да бъде публикувана като \"право на отговор\". В текста са цитирани строителни разрешения, издадени през 2011г. и 2013г. Те обаче се отнасят за строителни работи, извършвани по проект, чиято основна преработка бе възложена едва през октомври м.г. За обема на необходимата работа говори и цената на сключения договор - 830 хил. лв. По тази причина звучи нелогично да се твърди, че по проект, основно преработен през 2017 г., може да се работи със строителни разрешения, издадени 3 до 6 години по-рано. Текстът, изпратен от общинската администрация във Варна, не опровергава и основната констатация, направена в статията. Става дума за следния факт: Договорът за преработка на проекта е подписан на 11 октомври м.г. Само два дни по-късно – на 13 октомври, правителството отпусна за реализацията му 80.5 млн. лв. въпреки че работата по преработката към тази дата вероятно не е била започната. Публикуваме текста, изпратен от Община Варна, без редакторска намеса: Публикуваните снимки на инспекция на трасе – част от проекта за бул. \"Левски\" , представени като доказателства за твърденията на автора, всъщност показват проверка на изграждането на втората част на южното   платно на булеварда - от бул. \"Сливница\" до бул. \"Владислав\". Финансирането на платното е от общинския бюджет, а разрешителното за строеж е издадено на 11.02.2013 г., презаверено на 08.02.2017 г., а строителната площадка е открита на 12.08.2017 г. На същото място на 15.08.2017 г. бе направена и първа копка на обекта. Първият етап на южното локално платно - от бул. \"Цар Освободител\" до бул. \"Сливница\", е с разрешение за строеж №86/ГИ/23.02.2011г. На 11.10.2017 г. е подписан договора за преработка на целия технически проект, в която не е включено южното локално платно – от бул. \"Цар Освободител\" до бул. \"Владислав\" . Булевард \"Левски\" се изгражда с разрешения за строеж по участъци, така както се изграждат и магистралите. Към момента има издадени три разрешения за строеж (№197/ГИ/12.12.2017 г., №203/ГИ/28.12.2017 г. и №19/ГИ/05.02.2018 г.), за участъци, за които са завършени отчуждителните процедури. Всички разрешения са вписани в регистъра на издадените разрешения за строеж на дирекция ИИБ. Регистърът на разрешенията за строеж е качен на сайта на Община Варна и е общодостъпен\".", "date": "2018.04.04", "title": "Право на отговор: Булевард \"Левски\" се изгражда с разрешения за строеж"}
{"url": "https://www.dnevnik.bg/evropa/2018/04/04/3158098_krainodesni_i_rasisti_nacionalizmut_v_centralna_evropa/", "text": "Хърватският президент благодари на Аржентина, че след Втората световна война е приела печално известни и пронацистки военнопрестъпници. В България водещ политик нарича ромското малцинство \"диви, приличащи на хора същества\". А унгарският премиер обявява, че \"цветът\" на европейците не трябва да се смесва с този на африканци и араби. След Втората световна война подобни възгледи са табу в Европа и са изразявани от крайнодесни маргинални организации. Днес в някои части на Централна и Източна Европа те са изразявани открито от лидери от основните политически течения, нещо, което е част възхода на популизма на фона на глобализацията и масовата миграция. \"В региона се случва нещо по-голямо, което произведе патриотичен, ксенофобски и консервативен дискурс, чрез който крайнодесни идеи успяха да се превърнат в основно (политическо) течение\", каза Том Джунс, историк от Фондацията за хуманитарни и социални изследвания в българската столица София. На много места завоят надясно включваше реабилитиране на нацистки колаборационисти, често бойци или групировки, почитани като борци срещу комунизма и бранители на националната свобода. В  Унгария  и  Полша  освен това правителствата подкопават устоите на независимостта на съдебната система и медиите, което накара правозащитни организации да отправят предупреждение, че в някои части от региона, който през 1989 г. отхвърли подкрепяните от Москва диктатури, демокрацията е под заплаха. Според някои анализатори за да дестабилизира западните либерални демокрации. Макар че е трудно това твърдение да бъде доказано с конкретни факти, е видно, че възходът на радикалните организации тласна умерените консервативни партии в Европа надясно, за да запазят подкрепата на избирателите. Такъв е случаят в Унгария, където премиерът Виктор Орбан и неговата партия \"Фидес\" - фаворитът за спечелване на  парламентарните избори на 8 април  - привлякоха избиратели с  все по-гръмка антимигрантска кампания . Представяйки се за  спасител на бяла християнска Европа , завладявана от мюсюлмани и африканци, Орбан настоя, че унгарците не искат \"техният цвят, традиции и национална култура да се смесват с тези на други\". Унгарският премиер, който се отнася приятелски към руския президент Владимир Путин, беше и първият европейски лидер, подкрепил Доналд Тръмп в предизборната надпревара в САЩ през 2016 г. През 2015 г. Орбан издигна ограда с бодлива тел по границите на Унгария, за да спре мигрантите, и оттогава отправя апокалиптични предупреждения, че ако миграцията продължи, Западът ще се изправи пред расово и цивилизационно \"самоубийство\". Орбан е обсебен и от  демонизирането на финансиста и филантроп Джордж Сорос  - роден в Унгария, оцелял от холокоста - когото невярно представя като радетел за безконтролна имиграция към Европа. През 2017 г., в рамките на това, което критици нарекоха разпространявана под егидата на държавата конспиративна теория с антисемитски нотки, унгарското правителство е похарчило 48.5 милиона долара за реклами срещу Сорос, твърди разследващият новинарски сайт \"Алтлатсо\" (altlatszo.hu). В неотдавнашна реч Орбан заклейми Сорос с език, който повтаряше антисемитски клишета от 20-и век. Той заяви, че враговете на Унгария \"не вярват в труда, а във финансовите спекулации; те нямат родина, но в същото време мислят, че целият свят е техен\". През ноември, когато националистите се събраха на огромно шествие  по случай Деня на независимостта  и някои от тях носеха транспаранти с призиви за \"Бяла Европа\" и \"Чиста кръв\", полският министър на вътрешните работи нарече това \"прекрасна гледка\". Полските власти са затънали и в тежък спор с Израел и еврейските организации  заради закон , криминализиращ обвиняване на Полша за престъпленията на Германия по време на холокоста. Когато напрежението се повиши, полският премиер Матеуш Моравецки заяви, че сред виновните за холокоста има и \"еврейски извършители\". Той също така посети в Мюнхен общ гроб на бойци от полска нелегална съпротивителна групировка, която е сътрудничила с нацистите. В същия стил Аркадиуш Карбовяк, представител на полските власти, натоварен да организира създаването на нов исторически музей във Варшава, окачестви следвоенните трибунали в Нюрнберг като \"най-големия съдебен фарс в европейската история\". Той заяви, че нюрнбергските процеси са станали \"възможни единствено заради сериозната роля на евреите\" в организирането им, и ги нарече \"мястото, където е създадена официалната религия на холокоста\". В целия регион роми, мюсюлмани, евреи и други малцинства изразиха безпокойство за бъдещето. Но националистите настояват, че не насаждат омраза. Те твърдят, че защитават националния суверенитет и своя християнски начин на живот от глобализацията и масовия приток на мигранти, които не могат да бъдат асимилирани. На Балканите, които през 90-те години бяха окървавени от етнически военни конфликти, също има възход на национализма, особено в Сърбия и Хърватия. Политически анализатори там смятат, че руската пропаганда подклажда старите етнически напрежения. Откакто през 2013 г. се присъедини към ЕС, Някои представители на властите отрекоха холокоста и възхвалиха ролята на ултранационалистическия и пронацистки режим на хърватските усташи, при който във военновременни затворнически лагери са убити десетки хиляди евреи, сърби, роми и хървати антифашисти. При неотдавнашно посещение в Аржентина хърватският президент Колинда Грабар-Китарович благодари на Буенос Айрес за приютяването след войната на хървати, които са били представители на усташкия режим. Най-известният \"ловец\" на нацисти в света, Ефраим Зуроф от центъра \"Визентал\", нарече изказването й \"ужасяващо оскърбление към жертвите\". Впоследствие Грабар-Китарович заяви, че с думите си не е целяла да възхвалява тоталитарен режим. В същото време в България, която е ротационен председател на ЕС, правителството включва крайнодясна коалиция, и са обиждали малцинства. Вицепремиерът Валери Симеонов нарече ромското малцинство в страната \"диви, приличащи на хора същества\", чиито жени са \"с инстинкти на улични кучки\". Изследователят Джунс заяви, че макар и в България да има увеличение на престъпленията от омраза, проблемът не предизвиква особено безпокойство на Запад, защото страната контролира публичния си дълг и за разлика от Полша и Унгария не отправя предизвикателство към фундаменталния западен консенсус. \"България не клати лодката, каза Джунс. Те вървят в крак с Европа.\" Макар че в Западна Европа популистките и крайнодесните организации също са във възход, при едни и същи предизвикателства страни като Полша и Унгария се оказват по-уязвими, каза Петер Креко, директор на Института за политически капитал в Будапеща. \"В по-млади, по-слаби и по-крехки демокрации\", заяви той, \"десният популизъм е по-опасен, защото може да отслаби и дори да унищожи демократичните институции\".", "date": "2018.04.04", "title": "Крайнодесни и расисти: Национализмът в Централна Европа прекрачва границата"}
{"url": "https://www.dnevnik.bg/bulgaria/2018/04/04/3158565_v_osogovskata_planina_sa_otkriti_oshte_izostaveni_kone/", "text": "В Осоговската планина са открити още изоставени коне, които се оказва, че отново са на Петър Пищалов, съобщи Би Ти Ви. Животните са забелязани при оглед на планината с дрон от случаен човек. Той е съобщил за животните и се установило, че са на същия земеделски стопанин Петър Пищалов, който изостави цяла зима стадо от 100 животни. Повечето от тях бяха открити мъртви от туристи. Този път животните се оказват в добро състояние и се придвижват, съобщава телевизията. Човекът, който ги е открил е подал сигнал до съответните служби.", "date": "2018.04.04", "title": "В Осоговската планина са открити още изоставени коне на Петър Пищалов"}
{"url": "https://www.dnevnik.bg/bulgaria/2018/04/04/3158555_izbiagalite_zatvornici_niama_da_budat_otkriti_smiata/", "text": "Бившият секретар на МВР в правителството на ОДС и преподавател в НБУ Николай Радулов е на мнение, че избягалите двама затворници Владимир Пелов и Радослав Колев няма да бъдат открити. Такава прогноза направи той в ефира на БиТиВи. Надзирателите вече са предупреждавали, че по начина, по който се охраняват затворите, е истинско чудо, че бягствата не са ежедневни, допълни Радулов. \"Само преди месец бяха протестите на служителите от затворите, едно от исканията им беше да се попълни щатът, този щат, който съществува сега, им позволява единствено да заемат една или две позиции в затвора, а целият затвор всъщност е в ръцете на затворниците\", припомни той. \"Те си имат местно самоуправление, там управлява т. нар. авторитет, най-големият бандит. При такава ситуация истинско чудо е, че не са се разбягали всички\", смята Радулов. \"Не е достатъчно само да имаш информация предварително, трябва и да продължиш. Това наблюдение не може да се осъществи с обезкръвените служители на затворите\", коментира той по повод информацията, че на управата на затвора е подаден сигнал за готвено бягство. Той каза и това, което е публична тайна, но не се вземат мерки - затворници разполагат с оръжие, употребяват наркотици, разполагат с мобилни телефони. Според него главният секретар на МВР трябва да си подаде оставката, тъй като в Главна дирекция \"Криминална полиция\" има звено, което се занимава с обслужването на затворите и то събира информацията какво става вътре. Пред БНТ Николай Павлов, бивш началник на затворническото общежитие \"Казичене\" и на затвора в София коментира направените преди година промени в Закона за изпълнение на наказанията. Той посочи, че с тях вече предаването на пратки от близки става в присъствие на затворника, а преди те са се предавали след проверка. Законът е либерализиран или демократизиран в полза на лишените от свобода. Това е използвано и от тези двама лишени от свобода и по този начин те са изведени от корпуса на затвора, за да им бъде предадено това техническо съоръжение - телевизор или радио и тогава те започват бягството, обясни той.", "date": "2018.04.04", "title": "Избягалите затворници няма да бъдат открити, смята бивш секретар на МВР"}
{"url": "https://www.dnevnik.bg/photos/2018/04/04/3158033_fotogaleriia_svetovnite_snimki_na_denia_-_4_april_2018/", "text": "Музиканти от Rondalla след изпълнението им в Сиудад Хуарес, Мексико.", "date": "2018.04.04", "title": "Фотогалерия: Световните снимки на деня - 4 април 2018 г."}
{"url": "https://www.dnevnik.bg/sport/2018/04/04/3158573_machut_mejdu_kubrat_pulev_i_diliun_uait_moje_da_e_v/", "text": "Кубрат Пулев и промотърите му от \"Зауерланд\" са приели мачът с Дилиън Уайт за излъчване на официален претендент на Международната боксова федерация (IBF) да се проведе. Това каза шефът на компанията Нисе Зауерланд и призова агентът на Уайт Еди Хърн да направи същото. В началото на седмицата Хърн каза, че от  IBF са наредили на Пулев и Уайт да се бият  в елиминационен мач, който да излъчи съперник на Антъни Джошуа. \"Приемаме предизвикателството и се надявам Дилиън да го направи. Готови сме да организираме мач, работим успешно с Еди от години, той е човек, с когото лесно се прави бизнес\", каза Зауерланд. Той отвори вратата за евентуално провеждане на срещата в България. Кубрат Пулев проведе последния си мач именно в България, когато победи Кевин Джонсън. \"Кубрат е национален герой в България и продава по 20 хиляди билета на своите мачове. Дилиън от своя страна също е интересен боксьор, това ще е голям мач\", добави промотърът на Пулев. Според компанията \"Зауерланд\" е възможно такъв мач да се направи през юни. Пулев все още не е коментирал информациите. Той беше официален претендент за пояса на  Джошуа , но се отказа от двубоя заради контузия на гръден мускул.", "date": "2018.04.04", "title": "Кубрат Пулев и Дилиън Уайт може да се бият в България, казаха от \"Зауерланд\""}
{"url": "https://www.dnevnik.bg/bulgaria/2018/04/04/3149188_velika_sriada_e_-_deniat_na_tainata_vecheria_i/", "text": "Днес е Велика сряда - денят от Страстната седмица, посветен на строг пост, в който Църквата припомня за предателството на Юда и призовава към покаяние. След деня, посветен на притчи и беседи - Велики вторник, днес Юда Искариотски уговаря с еврейските първенци от Синедриона предателството на Христа срещу 30 сребърника. Припомня се за многоценното миро, пролято върху главата на Христос от разкаялата се грешница. Жената успяла да влезе в дома, където бил Христос, носейки алабастрен съд с драгоценно миро, с който искала да засвидетелствува почитта си към него. В бързината да не ѝ се пречи на доброто намерение тя счупила съда, по-лесно да се разлее мирото. Това не се одобрило и някои от апостолите възроптали под предлог, че по-добре би било мирото да се продаде и парите да се раздадат на бедните. А Христос казал да не я смущават, защото за това ѝ усърдие ще се разгласи по цял свят. Тогава Юда отишъл при юдейските първенци и уговорил предателството на Христос за тридесет сребърника. След вечерята Христос взима хляба, разчупва го и раздава на учениците си с думите: \"Вземете, яжте, това е моето тяло.\" После вдига чашата с червено вино и казва: \"Пийте от нея всички. Това е моята кръв. Кръвта на Новия Завет, която се пролива за опрощаване на греховете.\" С тези слова се поставя началото на ново духовно учение, на нов мироглед. Установено е тайното свето причастие. Същата вечер Исус заедно с учениците си отива на Елеонската планина, за да отправи от нея молитвите си към Отеца. Според традицията в ранното утро на Велика сряда родителите изпращат децата да наберат големи китки здравец, който се съхранява пред иконите в съд с вода до Разпети петък. Тогава малчуганите го раздават на богомолците, запътили се към църквата. Децата берат и други билки и цветя, с които на сутринта на Великия четвъртък се боядисват великденските яйца.", "date": "2018.04.04", "title": "Велика сряда е - денят на Тайната вечеря и предателството"}
{"url": "https://www.dnevnik.bg/sviat/2018/04/04/3157568_putin_erdogan_i_rohani_otnovo_shte_opitat_da_reshat/", "text": "За последните години Русия, Турция и Иран станаха известни като гаранти на опитите за прекратяване на конфликта в Сирия, където конфликтът между режима на президента Башар Асад и редица други сили навлезе в осмата си година преди по-малко от месец. След като лидерите им - президентите Владимир Путин, Реджеп Тайип Ердоган и Хасан Рохани - се събраха в Сочи през ноември в търсене на изход от конфликта, няколко месеца по-късно тройната среща се премести в Анкара. Путин  пристигна вчера  в Анкара и  на практика започна с Ердоган  разговорите за бъдещето на Сирия в двустранен формат в очакване Рохани да се появи ден по-късно. Трите държави, опитващи се да оформят дневния ред на бъдеща Сирия и да положат основите на  бъдещото ѝ възстановяване  (в което да имат роля), обаче имат разнопосочни интереси в страната. Същевременно в условия, в които няма решителна западна интервенция, те в голяма степен оформят съдбата на Сирия, отбелязва \"Ройтерс\". Според турски представители въпросът за бъдещата конституция на Сирия -  за която се договориха  участниците в свикания от \"гарантите\" конгрес в Сочи, ще бъде на дневен ред заедно с повишаването на сигурността в \"зоните за деескалация\". Последните бяха  създадени като част от \"модела от Астана\"  през 2017 г. (срещите, организирани от трите държави, бяха в казахстанската столица) и идеята беше да се прекрати огънят в конфликтните райони и там да могат да влязат мироопазващи сили. Сега Путин, Ердоган и Рохани трябва да опитат да се договорят как да се намали напрежението или дори да се стигне до развръзка в онези точки на конфликта, които все още са горещи и се поддържат не без тяхно участие. Съдбата на Асад В Анкара се събират лидерите на двете държави, най-ревностно защитавали Асад - Русия и Иран, с един от най-яростните му противници - Турция. За Анкара режимът на Асад е вражески и тя настоява, че той не бива да остава на власт и това трябва да е условие, за да се стигне до мир в Сирия (макар и вече не незабавно след края на конфликта, както преди твърдеше Анкара). Москва и Техеран не са съгласни. За Русия обаче оставането на Асад на власт е по-малко важно, казва за \"Ройтерс\" дипломат от Близкия изток, пожелал да запази анонимност. Източна Гута Турция също така критикува  офанзивата на сирийския режим  в бунтовническия анклав Източна Гута - към днешния ден  почти напълно овладян от силите  на Асад. Обширният район, който представлява мрежа от градчета и села край Дамаск, всъщност беше една от \"деескалационните зони\", договорени между трите страни.  Очаква се Турция да настоява Москва да окаже натиск върху Асад, за да може повече хуманитарни помощи да влязат в Източна Гута и за да бъдат сдържани въздушните удари на режима по все по-малкото цели на бунтовници. Стотици хиляди живееха в анклава преди началото на офанзивата, а останалите там жители спешно се нуждаят от храна, лекарства и други помощи. Същевременно колко точно влияние има Русия върху Асад е енигма,  каза за \"Дневник\"  миналия месец анализаторът от клуба \"Валдай\" Максим Сучков. Според онлайн изданието \"Ал Монитор\" Анкара е запазила необичайна тишина при въздушните удари в Източна Гута, при които се смята, че са загинали стотици, а по някои оценки над хиляда цивилни в последните няколко месеца. Идлиб Според \"Ал Монитор\" Идлиб (също \"деескалационна зона\"), където се сблъскват интересите на Турция, от една страна, и Иран и Русия, от друга, също ще е на дневен ред в Анкара. Там въоръжени групи, които се сражават против Асад, се опитват да отблъснат офанзива на режима, заради която  Турция обвини Москва и Техеран , че се нарушават договореностите от Астана. Някои от бойците в Идлиб (между тях радикални ислямисти) са подкрепяни от Турция, други участници обаче са бившият клон на \"Ал Кайда\" в Сирия, който сега е част от коалицията \"Хайят Тахрир аш Шам\". Изданието пише, че Русия вероятно ще очаква от Турция да убеди подкрепяните от нея групи да се откажат от сраженията срещу режима, тъй като алтернативата са бомбардировки в провинцията, каквито има над Източна Гута - а това би пратило още хиляди бежанци (към момента в провинция Идлиб има около 2.5 млн. души) към турската граница. \"Маслинова клонка\" Когато турската операция \"Маслинова клонка\" започна в средата на януари,  анализатори отбелязаха , че тя се случва най-малко с мълчаливото съгласие на Русия. Иран  обаче е противник  на операцията и посрещна с гняв превземането на стратегическия град Тел Рифаат (свързващ контролирана от Турция гранична зона с райони около Идлиб), както и намеренията на турските сили  да продължат на изток след превземането  на Африн. Бъдещата политическа система на Сирия Освен въпроса за оставането на Асад на дневен ред са и теми като новата конституция на страната, чийто проект се оказа в ръцете на специална комисия по време на Конгреса за национален диалог в Сочи. Последното събитие  се организира от трите държави  на срещата им през ноември, но в него се включиха малко други страни и опозиционни организации. Русия  се надяваше да получи ролята на посредник  както в изготвянето на текста, така и в бъдещите мирни преговори. Тя същевременно трябваше да съгласува състава на комисията (в която опозицията има слабо присъствие) с Турция и Иран. Предстои Дамаск да изкаже мнението си за проекта на конституцията, каза на 31 март руският постоянен представител на Русия в женевската мисия на ООН Генадий Гатилов (в Женева под егидата на международната общност се проведоха редица опити за диалог -  макар и задочен  - между опозицията и режима, но не се увенчаха с успех). След това специалният пратеник на ООН Стафан де Мистура ще може също да получи текста. Каквото и да постигнат или да не постигнат Иран, Турция и Русия, на масата за преговори липсва най-необходимият участник, заради който формално са се събрали: Сирия. Освен това на терен присъстват и сили на  други държави като Съединените щати , с които за момента им се налага да се съобразяват.", "date": "2018.04.04", "title": "Путин, Ердоган и Рохани отново ще опитат да решат бъдещето на Сирия днес"}
{"url": "https://www.dnevnik.bg/bulgaria/2018/04/04/3157318_sudut_postanovi_probaciia_za_holandec_opital_se_da/", "text": "Младият холандец - Куентин Брууър, който в началото на лятото на 2017 година беше задържан и обвинен, че е предложил подкуп от 42 лева на двама полицаи, беше осъден на пробация за шест месеца и половин година срещи с пробационен служител. Това е постановил 23-и състав на Софийския градски съд с председател съдия Андрей Ангелов, показва проверка на \"Дневник\". Съдът приема, че Брууър наистина се е опитал да предложи сумата от 42 лева на полицаите, за да не бъде задържан, но и отбелязва, че по делото има много смекчаващи отговорността на младежа данни, \"поради което и най-лекото предвидено в разпоредбата на чл. 304а от НК наказание (бел. ред. предлагане на подкуп на длъжностно лице - една година затвор) се явява несъразмерно тежко\", поради което заменя наказанието лишаване от свобода с пробация. Съдът постановява двете задължителни пробационни мерки - за минималния предвиден срок - задължителна регистрация два пъти седмично по настоящ адрес за срок от половин година и \"задължителни периодични срещи с пробационен служител\" за същия срок. \"Инкриминираното престъпление несъмнено е инцидентна проява в живота на дееца, същият е демонстрирал (и понастоящем демонстрира) трудова активност като начин на своето препитание, а и самото развитие на наказателното производство е изиграло своя предупредителен и превъзпитаващ ефект (още повече че подсъдимият е холандски гражданин със следващите от това ежедневни неудобства и семейна откъснатост по време на воденото наказателно производство), поради което и съдът прецени\", че това наказание ще изпълни целите да превъзпита и поправи младежа. Прокуратурата, която е поискала налагането да е около една година условно, няма да атакува постановеното решение, научи \"Дневник\". Защитата на Куентин Брууър също не смята да обжалва. Какво се е случило  Съдът приема, че на 9 юни 2017 година около 7 часа сутринта Куентин се е намирал пред магазин на бул. \"Фритьоф Нансен\". Предишната вечер бил излязал да пие по бира, но впоследствие някой откраднал телефона му, през който се ориентирал. Без причина той започнал да удря с юмруци по вратата на търговския обект и да се опитва да я отвори, като я дърпа с ръце. Така той е изкривил алуминиевия профил на вратата. От ударите е била активирана охранителната система и на място се появяват двама служители на СОТ 161. Те не владеели английски език, но успели да издърпат Куентин от вратата. Служителите се обадили на управителя на магазина, който се появил след около 20 минути и се обадил на полицията. Около 7.30 ч. се появили двама полицаи от 1 РПУ. Един от тях говорел английски език и поискал от Куентин Брууър да се идентифицира. Според показанията на полицая той е попитал младежа какво е направил (също на английски език). На това Куентин Брууър отговорил, че \"няма проблем, ще плати всичко\", след което бръкнал в портфейла си и извадил оттам 42 лева. Той ги подал на полицая с репликата: \"вземете ги, моля\". \"Полицаят се възмутил и отказал с думите, че това, което Брууър върши, е престъпление, но младежът продължил да предлага сумата, повтаряйки няколко пъти репликата \"вземете ги, моля\", е записано в мотивите на съда. Полицаят го помолил да спре, след което Брууър оставил парите на стълбите до него, отново призовавайки към служителя на Първо районно да ги вземе. Малко след това холандският младеж бил арестуван. Съдът приема тези факти, позовавайки се на свидетелските показания на единия полицай, който е бил и единственият, който е говорил и разбирал английски. Неговото описание на това, което се е случило, се подкрепя и от показанията на остананалите свидетели. Спомени и показания \"За тези най-съществени за правилния изход на делото факти подсъдимият Брууър заема колеблива и непоследователна позиция - сочи, че му липсва ясен спомен ( \"По време на инцидента аз не бях адекватен, всички свидетели казват, че не бях адекватен. Лошо си спомням цялата случка. Аз не оспорвам експертизата, но нямам ясен спомен за цялата случка\"), като същевременно заявява факти от душевния му мир ( \"Никога в живота си никого не съм искал да подкупвам. Мисля, че беше много наивно да мисля, може би това е обичайно в други страни, сега разбирам, че е много наивно, но заради езиковата бариера и заради пияното ми състояние тогава ми изглеждаше напълно логично. Аз не мислех, че той говори за самите пари\"), които не подлежат на проверка, и, на трето място, не оспорва предлагането на паричната сума от 42.00 лева\", приема съдът. Единствено Брууър посочва като мотив за предлаганата сума желанието му да плати щетите по вратата, нанесени от неговите удари. Но съдът приема, че това не кореспондира с обективните параметри на създалата се обстановка. По делото е изготвена експертиза на състоянието на Брууър към момента на случката, според която \"алкохолното опиване на подсъдимия не е представлявало пречка за правилната му фактическа ориентация\", пише в мотивите на съда. Съдебният състав приема, че ако Брууър е предлагал парите, за да плати щетите по вратата (която по данни на свидетели е била огъната), то е трябвало да предложи парите на собственика на магазина, който също е присъствал, а не на полицейски служител. Освен това Брууър не е спрял да предлага парите, след като полицаят го е предупредил, че това е престъпление в България. Съдът не приема и тезата на защитата на Брууър, че той е предложил парите на служителя на реда, защото в Холандия се е предвиждало плащането на ръка на полицаи при глоба за нарушаване на обществения ред. \"Подсъдимият Брууър очевидно не е имал предвид \"всички щети\" или \"всички пари\", тъй като в себе си е имал още 80 евро и 20 лева, т.е изборът на инкриминираната сума от 42 лева е бил изцяло негов. Така изяснените обстоятелства и поредност на действията на Брууър според съда водят до фактическия извод, че насочеността на поведението му по предаване на инкриминираната сума на св. С. - (бел. ред. полицейския служител) е била именно полицейския служител да не изпълни служебните си задължения по задържането на подсъдимия\", приема съдът. Въпреки че съдът разреши на Брууър да пътува, той не е напускал страната от септември насам, когато отиде до Холандия за кратко. След като се върна, той си намери работа тук, която все още работи.", "date": "2018.04.04", "title": "Съдът постанови пробация за холандец, опитал се да предложи 42 лева на полицаи"}
{"url": "https://www.dnevnik.bg/sviat/2018/04/04/3157487_ima_li_opasnost_za_podvodnite_kabeli_koito_svurzvat/", "text": "Руски кораби дебнат около подводни комуникационни кабели, притеснявайки САЩ и съюзниците им, че Кремъл може да пренесе информационната война до нови дълбини. Заинтересована ли е Москва от прекъсване или източване на информация от кабелите? Иска ли тя Западът да се притеснява, че би го сторила? Има ли по-невинно обяснение? Не е изненада, че Русия не казва. Каквито и обаче да са намеренията на Москва, американски и западни официални лица са все по-разтревожени от интереса на съперника им към 400-те фиброоптични кабела, които пренасят по-голямата част от обажданията, електронните писма и съобщения по света, а също така и всекидневните финансови трансакции на стойност 10 трилиона долара. Защо са важни кабелите \"Забелязахме активност в руския флот и в частност активност на подводниците, каквато не сме виждали от 80-те години на миналия век\", каза в Конгреса този месец генерал Къртис Скапароти, командващ американските въоръжени сили в Европа. Без подводни кабели банка в азиатска страна не би могла да изпрати пари до Саудитска Арабия, за да плати за петрол. Американските военачалници трудно биха комуникирали с войските, сражаващи се с екстремисти в Афганистан и Близкия изток. Студент в Европа не би могъл да се свърже по \"Скайп\" с родителите си в Съединените щати. Цялата тази информация се пренася през малки стъклени влакна, затворени в подводни кабели, които в някои случаи имат малко по-голям диаметър от този на градински маркуч. Общо 620 хил. мили (близо 997 800 километра) фиброоптични кабели минават под морската повърхност - достатъчно да обиколят целия свят близо 25 пъти. Повечето линии са собственост на частни телекомуникационни компании, включително гиганти като \"Гугъл\" и \"Майкрософт\". Местонахожденията им лесно се определят на публично достъпни карти - там има вълнообразни линии, приличащи на спагети. Докато прерязването на един кабел може да има ограничено въздействие, прекъсването на няколко едновременно или в геостратегически региони би могло да спре огромен трафик на комуникационни данни. Руснаците \"си пишат домашното и в случай на криза или конфликт с тях могат да ни причинят отвратителни неща\", каза Майкъл Кофман, военен експерт по Русия от изследователската организация с нестопанска цел \"Си Ен Ей Корп\". Свързване с тайни кабели Не бойните кораби и подводници на Москва притесняват представителите на НАТО и САЩ, а руското Главно управление за дълбоководни изследвания, чиито специализирани надводни кораби, подводници, подводни дронове и миниподводници осъществяват разузнаване, подводно спасяване и други дейности. Един от корабите на управлението е \"Янтар\". Той е непретенциозен на вид, дълъг 350 фута (106.68 м) океанографски плавателен съд с екипаж от около 60 души - за последно той беше до бреговете на Южна Америка, помагайки на Аржентина в търсенето на изгубена подводница. \"Парламентская газета\", изданието на руския парламент, заяви през октомври, че \"Янтар\" има оборудване, \"предназначено за дълбоководно проследяване\" и \"свързване с топ секретни комуникационни кабели.\" Вестникът каза, че през септември 2015 г. \"Янтар\" е бил до Кингс Бей, Джорджия, където се намира американска база за подводници, \"събирайки информация за оборудването на американските подводници, включително за подводни сензори и за унифицираната (американска военна) информационна мрежа.\" Руският държавен телевизионен канал \"Россия\" заяви, че \"Янтар\" може не само да се свързва с тайните кабели, но би могъл и да ги прекъсне и \"да заглуши подводните сензори чрез специална система\". Руското министерство на отбраната не отговори на запитването за коментар. Няма солидно доказателство, че корабът е замесен в престъпна дейност, каза Стивън Уоткинс, консултант в Канада по сигурността на информационните технологии, който следи кораба. Той обаче се чуди какво прави корабът, когато спира до жизненоважни кабели или когато проследяващото му устройство, част от автоматичната система за идентификация, не е включено. За екипажа на \"Янтар\" той казва: \"Не мисля, че това са хората, които осъществяват какъвто и да било саботаж. Мисля, че те подготвят почвата за бъдещи операции.\"  \"Дезинформация и недоверие\" Членове на Конгреса също се чудят. Джо Кортни от Камарата на представителите, демократ от щата Кънектикът и член на подкомисията по военноморските дела, каза за руснаците: \"Самият факт, че те очевидно проследяват кабелите и дебнат около тях, показва, че те правят нещо.\" Сенаторът демократ Гари Питърс от Мичиган, член на комисията за въоръжените сили в горната камара на Конгреса, заяви, че целта на Москва, изглежда, е \"да наруши нормалните канали на комуникация и да създаде обстановка на дезинформация и недоверие.\" Действия на \"Янтар\" са предизвиквали неодобрение и преди. На 16 октомври 2016 г. сирийска телекомуникационна компания инициира спешен ремонт на кабел в Средиземно море, който доставя интернет връзка на няколко държави, включително Сирия, Либия и Ливан. \"Янтар\" пристига в района в деня преди началото на 4-дневния ремонт и си тръгва два дни преди неговия край. Не се знае какво е правил корабът, докато е бил там. Уоткинс разказа и друг епизод от 5 ноември 2016 г., когато в Иран има прекъсвания по трасето на подводен кабел, свързващ страните от района на Персийския залив. Часове по-късно \"Янтар\" напуска Оман и се запътва към район на около 60 мили западно от иранското пристанище Бушер, където кабелът минава по суша. Връзката се възстановява само часове преди \"Янтар\" да пристигне на 9 ноември. Той остава неподвижен на място още няколко дни. Мишени с история Подводни кабели са били мишени и преди. В началото на Първата световна война Великобритания прекъсва няколко германски подводни кабела за комуникация и използва информация от пренасочения трафик за разузнавателни цели. По време на студената война флотът на САЩ изпраща американски водолази дълбоко в Охотско море до руския бряг да инсталират записващо съветските съобщения устройство, надявайки се да научи повече за подводния ядрен капацитет на Съветския съюз. Британските и американските разузнавателни служби са прехващали данни от фиброоптични кабели съгласно документи, оповестени от Едуард Сноудън, бивш служител на Агенцията за национална сигурност. През 2007 г. виетнамските власти конфискуваха кораби, пренасящи дълъг мили фиброоптичен кабел, който крадци са взели от морето за лично облагодетелстване. Кражбата доведе до спирания на информационния трафик за няколко месеца. А през 2013 г. египетските власти арестуваха близо до Александрия трима леководолази, опитали се да прекъснат кабел, стигащ от Франция до Сингапур. Пет години по-късно остават въпросите за атаката срещу кабел, пренасящ около една трета от целия интернет трафик между Египет и Европа. Въпреки сравнително малкото публично известни инциденти на саботаж повечето прекъсвания са случайни. Около двеста спирания на трафика, свързани с повреда на кабели, стават всяка година. Повечето се случват, когато котви на кораби скъсат кабели или оборудване за търговски риболов ги повреди. Други се прекъсват при цунами, земетресения и други природни бедствия. Дори и случайни прекъсвания обаче могат да навредят на американските военни операции. През 2008 г. в Ирак американски безпилотни разузнавателни самолети не излитат в последния момент от въздушната база \"Балад\" не заради вражески минометен обстрел или прашни бури. Оказало се, че котва е повредила кабел на стотици мили от базата, разположена в сунитския триъгълник, северозападно от Багдад. Прекъснатият кабел свързвал диспечерите в САЩ с безпилотните самолети, осъществяващи разузнавателни, наблюдателни мисии и огледи за коалиционните сили в небето над Ирак, обясни пенсионираният полковник от военновъздушните сили Дейв Лъджан от Хамптън, щата Вирджиния. \"Да кажем, че управляваш дистанционно кола и изведнъж не можеш да я контролираш\", каза Лъджан, който е бил заместник-командващ на 332-а група за експедиционни операции в базата, когато слабо разгласеното прекъсване продължава два-три дни. \"Въздействието е голямо\", заяви той, разказвайки как вместо това е трябвало американски пилоти да изпълняват мисиите. /БТА", "date": "2018.04.04", "title": "Има ли опасност за подводните кабели, които свързват света"}
{"url": "https://www.dnevnik.bg/sport/2018/04/04/3157655_livurpul_i_manchestur_siti_shte_opredeliat/", "text": "Английски сблъсък предлага четвъртфиналната фаза в  Шампионската лига , където \"Ливърпул\" и \"Манчестър сити\" ще се изправят един срещу друг. \"Анфийлд\" е първата арена, а това е мястото, където \"гражданите\" претърпяха единствената си загуба дотук през сезона във Висшата лига - с 3:4 през януари. Първият мач между двата тима през годината обаче завърши със звучна победа за \"Сити\" - 5:0. Едва за втори път в своята история \"Сити\" достига до четвъртфиналите в Шампионската лига, докато \"Ливърпул\" е на тази фаза отново след деветгодишно прекъсване. Окуражаващо за мърсисайдци е, че те спечелиха девет от последните си 13 четвъртфинала в Европа, като последните два от тях бяха именно срещу английски съперници. \"Начинът, по който атакуваме, и изнесената защита са неприятни (за съперниците). Ако го направим, те ще имат затруднения. Ще бъде много вълнуващо. Няма гаранция, че ще проработи. В крайна сметка футболистите ще решат мача на терена\", каза  Юрген Клоп  пред сайта на УЕФА. Воденият от него отбор разчита на настроението около намиращия се в отлична форма Мохамед Салах. Германецът е мениджърът с най-добър баланс срещу  Хосеп Гуардиола . Той има пет победи и едно равенство в 12 мача срещу испанеца. Преди двубоя Клоп говори с голямо уважение за мениджъра на \"Манчестър сити\". Гуардиола определи първия мач като много важен и обяви като задължително вкарването на гол, за да може \"Сити\" да си тръгне с добър резултат. Огромните очаквания към сблъсъка на \"Анфийлд\" се подплатяват и от факта, че това са двата най-резултатни отбора в Англия. През сезона \"Сити\" е реализирал 88 гола, а \"Ливърпул\" - 75. Червените са и тимът, вкарал най-много попадения в Шампионската лига (28). Другият мач противопоставя \"Барселона\" и \"Рома\" на \"Камп ноу\". Каталунците участват за 11-и пореден път в четвъртфиналите и са смятани за категоричен фаворит. Това се потвърждава и от статистиката им срещу италиански съперници в последните 23 мача – 15 победи, шест равенства и само две поражения. Пред наставника Ернесто Валверде обаче има и някои проблеми. Лионел Меси е с лека мускулна контузия, заради която остана  резерва срещу \"Севиля\" , но влезе от пейката и помогна за спечелването на точка. С проблеми е и Серхио Бускетс, но Валверде изрази надежда, че той ще играе. В три от последните четири сезона каталунците отпаднаха в четвъртфиналите, а преди година това се случи след загуба от \"Ювентус\". \"Рома\" е без поражение в последните си пет мача (четири победи и едно равенство), но не иска да си спомня за последното си гостуване на \"Камп ноу\" през ноември 2015 година, когато загуби с 1:6. \"Първият мач е у дома, затова е много важно да не допуснем гол. За да продължим напред, трябва да покажем добро представяне и в двата мача, \"Рома\" е много тежък опонент и не си правим илюзии, нито ги подценяваме\", каза Валверде.", "date": "2018.04.04", "title": "\"Ливърпул\" излиза с увереност срещу \"Сити\" в английския дуел в Шампионската лига"}
{"url": "https://www.dnevnik.bg/sport/2018/04/04/3157731_snimka_na_denia_futbolnata_magiia_na_kristiano_ronaldo/", "text": "Кристиано Роналдо изигра поредния си забележителен мач, с който помогна на \"Реал\" (Мадрид) да се засили към полуфиналите в Шампионската лига. Португалецът вкара два гола и подаде за третия при 3:0 срещу \"Ювентус\" в Торино. На снимката: топката влиза във вратата на Джанлуиджи Буфон след зрелищната задна ножица на Роналдо.", "date": "2018.04.04", "title": "Снимка на деня: Футболната магия на Кристиано Роналдо"}
{"url": "https://www.dnevnik.bg/bulgaria/2018/04/04/3157792_niama_rezultat_ot_izdirvaneto_na_izbiagalite/", "text": "Избягалите вчера следобед  двама рецидивисти от Централния софийски затвор  са обявени за международно издирване. Това заяви пред БНР главният секретар на МВР Младен Маринов. Той добави, че до момента няма никакъв резултат от издирването им, и уточни, че търсенето продължава по няколко направления и всички сили и средства на властта са ангажирани. По думите му има очевидни слабости при охраната на затворниците. Полицията все още няма категорични данни как двамата са се сдобили с огнестрелно оръжие. Сигурно е, че са имали добра логистика, а бягството е организирано предварително. \"Престъпленията, за които са осъдени, ги правят много опасни. Присъдите им са големи - готови са на всичко да не се върнат в затвора. Това се сериозни престъпници\", добави Маринов и призова, ако някой ги види, да не влиза в контакт с тях, а да подаде сигнал в МВР. Той уточни, че близките на двамата бегълци са в полицейски управления, където са разпитвани. Бързо са били задействани и всички системи за сигурност, включително и Гранична полиция. Според Маринов времето, за което полицията е реагирала, не би позволило двамата затворници да се придвижат извън града Той коментира още, че до този момент няма информация да е постъпвал сигнал, които да насочва към подготвяното бягство. Вчера следобед Владимир Пелов и Радослав Колев избягаха от столичния затвор, след като нападнаха надзиратели с нож и огнестрелно оръжие. Те бяха чакани от кола пред затвора, след което са избягали в неизвестна посока.", "date": "2018.04.04", "title": "Избягалите затворници са обявени за международно издирване, заяви главният секретар на МВР"}
{"url": "https://www.dnevnik.bg/sport/2018/04/04/3157791_kristiano_ronaldo_blagodari_na_fenovete_na_juventus_za/", "text": "Звездата на \"Реал\" (Мадрид) Кристиано Роналдо се преклони пред привържениците на \"Ювентус\" в знак на благодарност за жеста им. Португалецът остана силно впечатлен от това, че  публиката в Торино се изправи на крака и го аплодира  след зрелищния му гол със задна ножица. Роналдо се разписа два пъти и подаде за третия гол при успеха с 3:0 в първия мач от четвъртфиналите в Шампионската лига. \"Това беше прекрасно попадение, фантастичен гол. Не съм очаквал да вкарам така. Но по-добре да говорим за мача - той беше фантастичен. Вкарахме три гола срещу голям отбор. Играхме добре и съм доволен\", заяви Роналдо. Отново по темата за красивия гол и отговора на публиката португалецът добави: \"Беше невероятен момент. Трябва да благодаря на всички привърженици на \"Ювентус\". Това, което направиха, е фантастично. Нещо, което никога не ми се беше случвало. Много съм доволен.\" Роналдо подходи дипломатично и заяви, че \"Реал\" трябва да бъде внимателен в реванша. \"Това е нашият турнир. Харесва ми да играя в Шампионската лига.\" Португалецът е единственият футболист, вкарвал в десет поредни мача в най-силния европейски клубен турнир.", "date": "2018.04.04", "title": "Кристиано Роналдо благодари на феновете на \"Ювентус\" за уникалното изживяване"}
{"url": "https://www.dnevnik.bg/sviat/2018/04/04/3157793_jena_e_napadateliat_v_centralata_na_youtube_tia_e_i/", "text": "Американските власти обявиха, че жена на име Насим Агдам е заподозряна за  стрелбата в централата на YouTube  в Сан Бруно в Калифорния. Тя е простреляла трима души, които са настанени в болница, след което се е самоубила. Жената е живеела в Сан Диего, като се предполага, че е на 38 или 39 години, съобщава БТА. По предварителна информация жената е познавала един от ранените в нападението. Това е мъж, който вероятно е бил първоначална цел на нейната атака. Той бе прострелян от нея и приет в критично състояние в болница в Сан Франциско. Раненият е на 36 години. С огнестрелни рани са и две жени, съответно на 32 и 26 години. Полицията смята, че те не са били цел на нападението. Според властите причина за стрелбата е битов скандал. Според някои американски медии жената имала интернет сайт, в който се оплаквала от YouTube и обвинявала видеоканала, че цензурирал нейни видеозаписи. В някои от тези записи тя показвала малтретирани животни. Бащата на нападателката е потвърдил, че тя мразела YouTube. Стрелбата стана в разгара на дебата за огнестрелните оръжия в САЩ. Страната все още не може да се отърси от ужаса от стрелбата в гимназия във Флорида, в която бивш ученик на училището  застреля 17 души , повечето от които ученици.", "date": "2018.04.04", "title": "Жена е нападателят в централата на YouTube, тя е и единствената жертва"}
{"url": "https://www.dnevnik.bg/evropa/2018/04/04/3157794_bejanska_vulna_ot_afganistan_zaliva_turciia/", "text": "Турската дирекция по сигурността алармира за прииждането на големи мигрантски групи от Афганистан на турска територия. По данни на миграционните служби дневно по около 500 бежанци влизали през турската граница въпреки засилените мерки, предаде БТА. Само за три месеца в Турция са пристигнали около 20 хиляди души от Афганистан. За периода 26 март - 1 април са били над 3 хиляди. Заради ситуацията в Ерзурум е обособена Дирекция за борба срещу нелегалната миграция. По данни на турските служби по сигурността афганистанците влизали с други големи мигрантски групи. Афганистанците пристигали в Турция от Иран, а след това, пресичайки пеш пограничните източни области Ван, Ъгдър, Агръ и Хаккяри, пристигали в Ерзурум. Там каналджиите им осигурявали транспорт срещу сумата 500 долара на човек, за да ги прекарат до Истанбул или западните граници с България и Турция, откъдето да продължат към Европа. Една част от мигрантите от Афганистан, сред които имало жени и деца, оставали в Истанбул, препитавали се от кражби, проституция, работели нелегално по строежите. По данни на службите по сигурността афганистанците обитавали основно квартири в квартала Каджамустафа в Истанбул срещу 1200 турски лири на месец. Средно около 30 мигранти обитавали такава една къща, всеки заплащал по 80 турски лири. Онези, които успявали да спестят пари, предприемали бягство към България или Гърция с надеждата да стигнат в Европа. Условията за заселване и оцеляване в Турция на мигрантите от Афганистан са изключително трудни за разлика от сирийските мигранти, отбелязват експерти, понеже са оставени извън законовите мерки, които са предприети за сирийците от турската страна. Терорът на талибаните на първо място се посочва като причина за миграционните вълни от Афганистан. На второ място се изтъкват икономическите причини. Анализирайки рисковите фактори, експертите прогнозират нарастване на миграционния поток от Афганистан, а също от Пакистан и от Ирак. През първите три месеца на тази година турските власти са заловили 17 847 бежанци от Афганистан. Броят на заловените сирийски бежанци е 9426 и 5311 от Пакистан.", "date": "2018.04.04", "title": "Бежанска вълна от Афганистан залива Турция"}
{"url": "https://www.dnevnik.bg/na_put/2018/04/04/3152893_putuvaneto_i_suniat_ne_se_suchetavat_dobre_pokazva/", "text": "Да стегне багажа, да обезопаси дома за времето, в което няма да го има, да стане рано за полета, да се озове в друга часова зона и в други условия. Това са неизбежни задачи за всеки човек при пътуване, независимо дали отива другаде за удоволствие или по работа, но обикновено не си дава сметка и колко съществени са тези събития за съня и здравето му. Пътуването, оказва се, е свързано със загубата на най-малко един час сън преди тръгването и по време на придвижването, и освен това разстройва режима на живот за период между два дни и две седмици след завръщането у дома. Това показват резултатите от анкета сред над 1000 американци, проведена от консултантската компания за матраци и качеството на съня Mattress Advisor. Изследването няма нова научна стойност, но потвърждава резултатите от многобройни предишни подобни трудове и дава по-добра престава за точните времеви измерения на проблема. От компанията усредняват стойностите на минутите, които хората губят от съня си за приготовление вечерта преди пътуването, през самото пътуване и преди обратния път. Също така установяват и кои са най-честите методи за приспиване, до които пътешествениците прибягват, когато не успяват да заспят в самолета или на мястото, където са отседнали. Изгубен сън  При другите основни начини на придвижване, които американската компания изследва - с автомобил или с кораб, се губи по около половин час сън преди потегляне. В нощта преди обратния път към вкъщи също има суетене, което при круизните и автомобилните пътешествия убива по около половин час от пълноценния сън, а при самолетното пътуване - пак над един час.  Спането на борда или в колата не се счита за напълно пълноценно и не може да навакса натрупващата се умора. Всъщност според изчисленията и там се губи по още около половин час сън, а след това се добавят и още часове заради временния дискомфорт на непознатото място и легло. Така закономерно, колкото по-дълга е командировката или екскурзията, толкова повече изгубени часове за сън се акумулират, достигайки в най-лошия случай до изоставане с около 6 часа при пътешествие с продължителност от една седмица. Съответно и толкова повече време отнема на организма да се нормализира след прибирането, защото правилото при съня е, че  изгубените часове се компенсират със същия брой, но качествен и продължителен сън . Дори и когато пътуването е за удоволствие и почивка, самият процес на придвижване и свързаните с него задачи уморяват и отнемат от времето за пълноценен сън. Въпреки това изследването показва отчетлива разлика между срока за възстановяване на режима след ваканция и след командировка. В първия случай влизането в нормите отнема до около два дни, а във втория - до цели две седмици. Време за отдих  Анкетата установява също, че на път хората прибягват най-често до три-четири познати средства за подпомагане на съня - алкохол, четиво, секс или хранителни добавки с мелатонин, но между 14 и 20% от анкетираните не ползват никаква помощ. Най-предпочитано \"приспивателно\" на корабен круиз се оказва алкохолът (за 23% от анкетираните), а при пътуването със самолет или автомобил - четенето (за 25% от хората). До изкуствено приемане на хормона мелатонин, който предизвиква сънливост, прибягват най-вече хората в командировка. Около 21% от тях приемат хранителната добавка за по-дълбок сън. При хората, които са на почивка обаче хапчетата са изместени по-надолу в класацията, и по-предпочитан е сексът преди заспиване.", "date": "2018.04.04", "title": "Пътуването и сънят не се съчетават добре, показва американска анкета"}
{"url": "https://www.dnevnik.bg/bulgaria/2018/04/04/3157799_policiiata_zadurja_dvama_dushi_sled_gonka_po/", "text": "Двама души са задържани от полицията след гонка по Околовръстния път на София. Главният секретар на МВР Младен Маринов уточни пред БНР, че случаят няма нищо общо с  издирването на двамата избягали рецидивисти  от Централния софийски затвор. До преследването се е стигнало, след като в района на село Мрамор шофьорът решава да не спре на полицейска проверка. След това се насочва към черен път в района на кв. \"Обеля\", където заедно със спътника си изоставят колата. Малко след това двамата са заловени. По думите на Маринов задържаните са младежи. Нямало е видима причина да не спрат за полицейската проверка. Водачът е правоспособен, не е извършил нарушение или престъпление, уточни главният секретар на МВР.", "date": "2018.04.04", "title": "Полицията задържа двама души след гонка по Околовръстния път на София"}
{"url": "https://www.dnevnik.bg/bulgaria/2018/04/04/3157824_durjavata_nikoga_ne_e_vzimala_reshenie_da_vliza_v/", "text": "Държавата никога не е взимала решение да влиза в сделката за ЧЕЗ. Това заяви пред Би Ти Ви депутатът от ГЕРБ Валентин Николов. Коментарът му дойде след  вчерашното решение на правителството да не участва в покупката  на българския бизнес на чешкото дружество. Така властта промени коренно позицията си, след като първоначално обяви при срещата в Министерския съвет в началото на март с Гинка Върбакова, собственик на купувача \"Инерком България\", че държавата иска да участва в сделката. Тогава финансовият министър Владислав Горанов обяви, че държавата е поставила въпроса да придобие поне контролен дял при покупката на българския бизнес на ЧЕЗ. По-късно бе уточнено, че това може да стане чрез покупка на дялове в самата \"Инерком\". Според Николов подобно решение не се взима просто така. То трябва да бъде подкрепено или от Министерския съвет, или от парламента, а до такова гласуване не се е стигнало. Пред \"Нова телевизия\" друг от народните представители на управляващата ГЕРБ - Димитър Лазаров, обяви, че държавата не е била участник в преговорите за сделката. \"В крайна сметка българската държава със своите регулаторни органи - Комисията за финансов контрол и КЕВР, може да защитава обществения интерес\", уточни Лазаров.", "date": "2018.04.04", "title": "Държавата никога не е взимала решение да влиза в сделката за ЧЕЗ, обяви депутат от ГЕРБ"}
{"url": "https://www.dnevnik.bg/sviat/2018/04/04/3157826_veshtestva_kato_novichok_mogat_da_se_proizvedat_v_20/", "text": "Вещество, подобно на тези от групата \"Новичок\", може да се произведе в около 20 страни по света, каза руският президент Владимир Путин, цитиран от \"Интерфакс\". Коментарите му последваха съобщението на британската Лаборатория за отбранителни изследвания и технологии към Минитерството на отбраната, според която  само държавна власт може да е създала  използваното при отравянето на бившия руски разузнавач Сергей Скрипал нервнопаралитично вещество. Директорът на лабораторията добави, че няма доказателства за руския му произход, но това не е била и задачата на анализа. На пресконференцията си  с турския колега Реджеп Тайип Ердоган  в Анкара Путин каза, че е удивен от скоростта, с която е \"започнала антируската кампания\". \"Скотланд ярд\", както е известно, каза официално, че му трябват не по-малко от два месеца за пълноценно разследване\", напомни той. Путин припомни, че Русия иска да получи достъп до разследването на случая, който изостри отношенията между Русия и Запада и доведе до  изгонване на десетки дипломати  и от двете страни. Днес Организацията за забрана на химическите оръжия (ОЗХО) се събира в 11 ч. българско време на извънредно заседание. Представители на 41 държави членки ще се срещнат за нова размяна на дипломатически аргументи по казуса. Според британското външно министерство обаче \"тази руска инициатива е нова тактика за диверсия, предназначена да осуети работата на ОЗХО\" в разследването, реагира в комюнике британското външно министерство, цитирано от БТА. В неделя Русия поиска от секретариата на ОЗХО отговори на 13 въпроса - включително какви доказателства е предоставила Великобритания, че Москва има нещо общо с отравянето на Скрипал и дали ОЗХО би споделила информация, предоставена от Лондон, с руските власти. Също така Русия иска да знае какво Великобритания очаква от организацията да потвърди - употребата на нервнопаралитично вещество или факта, че е използван агент тип \"Новичок\".", "date": "2018.04.04", "title": "Вещества като \"Новичок\" могат да се произведат в 20 държави, обяви Путин"}
{"url": "https://www.dnevnik.bg/sport/2018/04/04/3157838_hainkes_baiern_triabva_da_podobri_igrata_si_ako_iska/", "text": "Треньорът на \"Байерн\" Юп Хайнкес се изказа критично за представянето на отбора си в моменти от мача със \"Севиля\". Баварците съумяха да  направят обрат за 2:1  при гостуването си в първия мач от четвъртфиналите в Шампионската лига. Въпреки победата специалистът смята, че отборът му трябва да вдигне нивото си. \"През първото полувреме много често губехме топката. Не бяхме достатъчно организирани в средата на терена и това позволи на \"Севиля\" да създава положения пред вратата ни. Домакините показаха, че са много силен отбор и не случайно са стигнали до четвъртфиналите\", заяви Хайнкес. \"От психологическа гледна точка беше много важно да изравним бързо. Да, имахме и шанс в тази ситуация\", каза треньорът на германския първенец. \"На почивката повиших тон в съблекалнята. През второто полувреме играхме по-добре и заслужено победихме. Ако искаме да спечелим Шампионската лига, трябва да подобрим още доста неща\", заяви Хайнкес.", "date": "2018.04.04", "title": "Хайнкес: \"Байерн\" трябва да подобри играта си, ако иска да спечели Шампионската лига"}
{"url": "https://www.dnevnik.bg/evropa/2018/04/04/3157827_ruski_deputati_iskat_sankcii_sreshtu_latviia_zaradi/", "text": "Руски депутати призоваха правителството да наложи икономически санкции на Латвия, където от догодина се предвижда ограничение за обучението на руски език за малцинствата, предаде Би Би Си. С промените  поетапно ще се увеличи делът  на предметите на латвийски език в училищата, където се обучават деца от националните малцинства. Идеята е до 2019 г. часовете от 1-и до 6-и клас да са поравно на руски и латвийски, а през 2020 г. от 7-и до 9-и клас 80% от предметите да са на латвийски, а през 2012 г. от 10-и до 12-и клас цялото обучение без часовете по език, литература, история и култура на съответното малцинство да е на латвийски. Промените влизат в сила от 1 септември догодина. Те ще засегнат десетки хиляди ученици - според латвийската статистическа агенция през миналата учебна година 45 хил. деца са се обучавали по програма за малцинства (за същия период децата в \"латвийски\" училища са 132 хил.). Повече от една четвърт от латвийското население са етнически руснаци, като по-голямата част от тях се обучават на руски език. Официалният език в страната обаче е само латвийският. Русия от дълго време обвинява Латвия, че подрива правата на малцинствата. Латвийският президент Раймондс Вейонис каза, че езиковата реформа ще подобри равните възможности за всички граждани. \"Тя ще направи обществото по-сплотено и държавата по-силна\", заяви президентът. В отговор руската Дума (долната камара на парламента) определи реформата като нарушение на международно признати права. Депутатите посочиха, че санкциите срещу Латвия може да включват ограничения за търговията и финасовите операции, бойкот на някои стоки и мерки, насочени срещу конкретни латвийски политици. Руското малцинство е много по-голямо от останалите малцинства в Латвия, например полското. Представители на руската общност в Латвия вече организираха няколко протеста срещу реформата, поставяна под въпрос и от официални представители на Москва. Срещу  езиковите политики на страната  неведнъж е имало и международни критики, но властите в Рига изтъкват аргументи от националната сигурност и идентичност.", "date": "2018.04.04", "title": "Руски депутати искат санкции заради плана на Латвия да ограничи обучението на руски език"}
{"url": "https://www.dnevnik.bg/bulgaria/2018/04/04/3157835_turisticheski_mikrobus_se_preoburna_krai_trakiia_ima/", "text": "Туристически микробус се е преобърнал извън пътното платно на магистрала \"Тракия\". Инцидентът е станал в района на 149-ия километър в посока Бургас, съобщава \"Фокус\". При произшествието са пострадали около 10 души. По първоначални данни всички те са с леки наранявания. Сигналът за пътния инцидент е получен около 7:20 ч. тази сутрин. Шофьорът на микробуса е на 50 години, като след проверка с дрегер е установено, че не е употребил алкохол. Движението в района на произшествието е затруднено.", "date": "2018.04.04", "title": "Туристически микробус се преобърна на \"Тракия\", има пострадали"}
{"url": "https://www.dnevnik.bg/sviat/2018/04/04/3157834_sasht_planirat_mita_za_1300_kitaiski_stoki_za_50_mlrd/", "text": "Правителството на президента Доналд Тръмп публикува вчера списък с 1300 китайски продукта, на които възнамерява да наложи 25-процентови вносни мита, съобщи \"Асошиейтед прес\", цитирана от БТА. Годишният внос на тези продукти, включително индустриални роботи и телекомуникационно оборудване, възлиза на около 50 млрд. щатски долара, посочи службата на постоянния търговски представител на САЩ. Според \"Ройтерс\" целта е да се създадат пречки за опитите на Китай да осъвремени производствената си база. Предложените мита няма да влязат в сила, преди да изтече срокът за коментари и възражения на 11 май и представителят на САЩ по търговските въпроси Робърт Лайтайзър да проведе публично изслушване по темата на 15 май. Периодът на консултации може да продължи около 2 месеца, преди подобни мерки да влязат в сила. Администрацията на Тръмп  вече беше обявила , че ще изготви списъка с акцент върху технологичния сектор. Това е поредното от серия агресивни действия, които администрацията предприе в борбата срещу т.нар. от нея нечестни търговски практики на Китай и други страни. Китай имаше търговски излишък от 375 млрд. долара със САЩ през 2017 г., а Тръмп настоява стойността му да се намали с поне 100 млрд. долара. Поне 100 млрд. по-малко Американският бизнес се притеснява, че действията на правителството във Вашингтон ще доведат до болезнени ответни санкции. В списъка обаче не са редица потребителски стоки като правените от \"Епъл\" телефони в Китай или лаптопите на \"Дел\". Подобна стъпка можеше да повиши цените за американските потребители. Други стоки обаче са включени, като например телевизори и автомобили. Службата на постоянния търговски представител каза, че е използван алгоритъм, с който ще се навреди максимално на Китай, но потребителите ще бъдат минимално засегнати. Според властите в САЩ наказателните мита са \"в отговор на китайските политики, които принуждават американски компании (в Китай) да прехвърлят технологии и интелектуална собственост в китайски предприятия\". Китай осъжда американските планове за налагане на мита върху китайски продукти и е готов да отвърне \"в еднакъв мащаб\", заяви днес министерството на търговията, цитирано от \"Синхуа\", предадоха \"Ройтерс\" и \"Франс прес\". Пекин обяви по-рано тази седмица  списък със 128 американски стоки  за около 3 млрд. долара, вносните мита за които ще бъдат увеличени в отговор на вече наложените от Вашингтон върху  алуминия и стоманата . Засега китайските мерки не засягат самолетите и соята - вносът само на втората стока е бил 14 млрд. долара за миналата година. Американски икономисти обаче допускат, че е възможно и такива продукти да бъдат засегнати от бъдещи китайски санкции.", "date": "2018.04.04", "title": "САЩ планират мита за 1300 китайски стоки за 50 млрд. долара"}
{"url": "https://www.dnevnik.bg/ot_vas/novini_ot_vas/2018/04/04/3157537_djankite_cufnaha/", "text": "На Цветница валя дъжд, а на другия ден в цяла София джанките се накичиха с малки цветчета", "date": "2018.04.04", "title": "Джанките цъфнаха"}
{"url": "https://www.dnevnik.bg/bulgaria/2018/04/04/3157848_mejdublokovite_gradinki_na_sofiia_sa_zashtiteni_obiavi/", "text": "С приетите промени в  Закона за устройството и застрояването  на Столичната община се създадоха конкретни правила, над Околовръстния път дадохме кота 15 метра за строителство, а на север от Околовръстното - до 75 метра. В историческия център на София е 50 метра максималната височина. Това обяви в сутрешния блок на БНТ главният архитект на София Здравко Здравков. \"Защитихме междублоковите пространства, т.нар. градинки. Те попадат под специална защита и не могат да бъдат заменяни за нищо друго\", коментира още той.  С промяна в  Общия устройствен план  ще бъдат дефинирани зоните, в които ще бъде разрешено високото строителство. Най-важните условия за създаване на такива зони са транспортен достъп, инфраструктура и магистрален достъп. Иначе тези зони са обречени да се превърнат в едни модерни гета, каза главният архитект на София. По думите му една от зоните, която е добра за високо строителство, е на западния изход на София в посока Сърбия. За облагородяването на новата пешеходна отсечка от бул. \"Витоша\" между ул. \"Алабин\" и бул. \"Ал. Стамболийски\" ще бъде обявен международен конкурс, обяви още главният архитект на столицата.", "date": "2018.04.04", "title": "Междублоковите градинки на София са защитени, обяви главният архитект на града"}
{"url": "https://www.dnevnik.bg/bulgaria/2018/04/04/3157847_mvr_imalo_danni_za_gotveno_biagstvo_na_zatvornicite_no/", "text": "В МВР и Министерството на правосъдието е имало данни за готвено бягство през 2016 и 2017 г. на поне един от  затворниците, които вчера избягаха от софийския затвор , въоръжени с нож и пистолет. Това се разбра от изслушването на министрите на правосъдието Цецка Цачева и на вътрешните работи Валентин Радев в парламента. Имахме оперативна информация от миналото лято за бягството на Владимир Стефанов и бяха предприети необходимите мерки, уточни Радев. Информацията е била подадена към правосъдното министерство и към заинтересованите от случая. \"Направени са и са взети необходимите мерки по това, но за жалост се случи така, че той сега е избягал от затвора\", каза още Радев \"Има информация през 2016 година, че единият от двамата избягали е бил готов или поне е правил приготовления към бягство. Реакцията на ръководството тогава е била този човек да бъде спрян от работа в затвора, където знаете, че режимът не е толкова строг\", каза и Цачева. Човешка грешка Според нея става въпрос за човешка грешка, която е допусната при проверката на внасяне на вещи в затвора. По този начин те се сдобили с нож и пистолет. \"Има назначена комисия, която трябва да даде отговор на тези въпроси и да стигне до причините, довели до това да бъде възможно внасянето на такива вещи\", каза Цачева и добави, че повече подробности ще може да каже, след като назначената комисия си свърши работата. ТЯ добави, че в момента, в който разполага с пълната информация относно неизпълнени задължения на конкретни служители, без значение на какви нива са те, в йерархията на Софийски затвор и Главна дирекция \"Изпълнение на наказанията\", ще бъде безкомпромисна. \"Номерата на колата, с която са избягали затворниците, са видени, но те са сменени. Автомобилът не го намерихме никъде, но имаме следа и по автомобила\", каза след изслушването Радев. Цачева каза още, че служител на затвора се е опитал да спре затворниците и дори е успял да хване един от тях за дрехата. След излизането им на улицата е преценено, че е опасно за гражданите да се използва оръжие. \"Двамата са изключително опасни и въоръжени. Избягали са с пистолет и нож, но не знаем какво още са взели\", допълни министърът на вътрешните работи. Той за пореден път призова, ако хората забележат избягалите затворници, да не влизат в контакт с тях, а да сигнализират на органите на реда. Радев и Цачева готови с оставките си, ако Борисов им ги поиска Цачева добави, че министрите носят персонална отговорност и именно заради това, ако премиерът Бойко Борисов ѝ поиска оставката, тя е готова да я подаде. Според Радев искането на оставка било много лесно. По време на дебат в пленарната зала оставката на двамата беше поискана от депутата от БСП Валери Жаблянов. Той припомни, че за последните години има поне три доклада на Комитета против изтезанията към Съветът на Европа до Министерство на правосъдието за лошите условия в затворите. Според Жаблянов условията, в които пребивават лишените от свобода, предполагат тяхното бягство и попита защо управляващите не са направили нищо. Бягства от затвора имало винаги \"При такива инциденти не трябва да вкарваме политика, а да мобилизираме целия ресурс на държавата и там, където е необходимо, да се направят законодателни промени\", призова председателят на парламентарната група на ГЕРБ Цветан Цветанов. Колегата му Данаил Кирилов, който е председател на правната комисия, каза, че бягства от затворите е имало винаги, още от времето а Граф Монте Кристо и строго охранявания Алкатраз. Предложението за изслушването на министрите беше на депутата от БСП Иван Иванов и бе подкрепено от всички партии.", "date": "2018.04.04", "title": "МВР е имало данни за готвено бягство на затворниците, \"но за жалост\" те избягали"}
{"url": "https://www.dnevnik.bg/sport/2018/04/04/3157841_visshata_liga_e_dala_rekordnite_211_mln_paunda_na/", "text": "Клубовете от Висшата лига са платили рекордните 211 млн. паунда такси за футболни мениджъри, показват данните на Футболната асоциация. Това е с 37 милиона повече спрямо миналата година. Начело в класацията е \"Ливърпул\" с 26.8 млн. паунда. Сумата е за периода от 1 февруари 2017 г. до 31 януари 2018 г., в който влизат последните два трансферни прозореца. Шампионът \"Челси\" се нарежда втори с 25.1 млн. паунда, а в тройката влиза устремилият се към титлата \"Манчестър сити\" с похарчени 23.4 млн. След това е \"Манчестър юнайтед\" с 18 милиона. \"Уотфорд\", който е 11 във Висшата лига в момента, е пети по изразходвани средства за мениджърски услуги. \"Стършелите\" са дали 13.3 милиона паунда. Миналото лято излезе информация, че  агентите са получили 1.5 млрд. паунда от английските клубове за последните шест години .", "date": "2018.04.04", "title": "Висшата лига е дала рекордните 211 млн. паунда на футболни агенти"}
{"url": "https://www.dnevnik.bg/bulgaria/2018/04/04/3157917_na_purvo_chetene_parlamentut_prie_predlojenite_ot_bsp/", "text": "Със 152 гласа \"за\" парламентът прие на първо четене предложените от БСП промени в Наказателния кодекс, свързани с домашното насилие, съобщи агенция \"Фокус\". Със законопроекта се предлага промяна на характера на умишлено причинена средна телесна повреда на близък роднина или съпруг – от престъпление от частен в престъпление от общ характер. Промените предвиждат в тези случаи наказателното производство от общ характер да се образува по тъжба на пострадалия, подадена до прокуратурата, а не до съда, като тя няма да може да бъде оттегляна. Мотивите за предложената промяна са свързани със затруднения на пострадалия при събирането на доказателства за престъплението, от една страна, а от друга - невъзможност за организиране на обвинението от пострадалия поради наличието на близост с извършителя, зависимост, страх и други подобни причини. Предвижда се и по-тежко наказание при осуетяване на изпълнението на съдебно решение или заповед за защита от домашно насилие. През февруари  пр окуратурата подкрепи  предложенията на БСП.", "date": "2018.04.04", "title": "На първо четене парламентът прие предложените от БСП промени срещу домашното насилие"}
{"url": "https://www.dnevnik.bg/skorost/2018/04/04/3157866_v_surbiia_se_nalagat_po-surovi_putni_globi_ot_vchera/", "text": "По информация на посолството на България в Белград от 3 април в Сърбия действа нов закон за движение по пътищата. С него се увеличават рестриктивните мерки за водачите на моторни превозни средства, се казва в съобщение до медиите от Министерството на външните работи. Важно е да се отбележи, че допустимото количество алкохол за водачите се намалява от 0.3 до 0.2 промила. Всеки, който бъде хванат да шофира с между 1.21 и 2.0 промила, е заплашен от глоба до 120 000 хиляди сръбски динара (приблизително 1016 евро) и отнемане на книжката за осем месеца. За превишение на позволената скорост с между 20 и 30 км/ч в населено място глобата е около 85 евро. Същата санкция се налага и ако номерата са замърсени или някой в колата е без предпазен колан. Използването на мобилен телефон зад волана без устройство \"свободни ръце\" също струва 85 евро. Глоба от 100 000 (приблизително 846 евро) до 120 000 хиляди сръбски динара (приблизително 1016 евро) и отнемане на книжката за осем месеца се налага за превишение на скоростта в населено място с между 71 и 90 км/ч, както и за шофиране на автомагистрала със скорост, надвишаваща с 81 до 100 км/ч позволените 120 км/ч. Същата сериозна глоба се налага и ако дете с ръст под 135 см пътува в превозното средство без специална седалка, както и ако се кара без фарове по тъмно. Санкцията достига 1016 евро и ако се изпревари кола, спряла на пешеходна пътека за пропускане на преминаващи хора. В Гърция вече няма отстъпка при бързо платена глоба Промени в пътните глоби отскоро има и в Гърция. Основните промени засягат местните жители, като например съобразяването на размера на акта с доходите. Българските водачи обаче ще бъдат засегнати от отпадането на отстъпката от 50%, ако глобата се плати в рамките на месец. За най-грубите нарушения санкциите остават високи, като минаване на червено или не спиране на знак \"Стоп\" се дължат 700 евро. Шофирането без колан струва 350 евро, а говоренето по телефона се санкционира със 100 евро. За каране пиян глобите са от 200 до 2000 евро.", "date": "2018.04.04", "title": "В Сърбия се налагат по-сурови пътни глоби от вчера, предупредиха от външното министерство"}
{"url": "https://www.dnevnik.bg/sviat/2018/04/04/3157875_feisbuk_iztri_stotici_profili_i_stranici_svurzani_s/", "text": "Социалната мрежа \"Фейсбук\" изтри стотици руски профили и страници, свързани с така наречената \"Фабрика за тролове\", обвинена от американски прокурори в разпространяване на фалшиви новини и дезинформация в предизборната кампания в САЩ през 2016 г., предаде \"Ройтерс\", цитирана от БТА. Социалната мрежа уточни, че  много от изтритите акаунти и страници , както и постове и статии са били свързани с базираната в Русия Федерална новинарска агенция (ФАН), която миналата година за кратко се превърна в най- популярният медиен холдинг в Русия . Екипът по сигурността на \"Фейсбук\" заключил, че ФАН е \"технологично и структурно свързана\" с базираната в Санкт Петербург Агенция за интернет изследвания.  Пред \"Ройтерс\" изпълнителният директор на \"Фейсбук\"  Марк Зукърбърг  каза, че Агенцията за интернет изследвания \"няколко пъти е действала така, че да измами и манипулира хората по света, и ние не ги искаме повече във Фейсбук\". Изтритите акаунти и страници във \"Фейсбук\" са основно на руски език. Преди това \"Фейсбук\" само закриваше фалшиви профили или акаунти, в които се разпространяват фалшиви новини. През февруари Агенцията за интернет изследвания заедно с  две други фирми и 13 руснаци  бяха обвинени от специалния прокурор Робърт Мюлър за намеса в президентските избори в САЩ (а американската администрация  им наложи санкции ). Според обвиненията Агенцията за интернет изследвания, наричана \"Фабрика за тролове\", е ръководела \"престъпен и шпионски заговор\" за намеса в предизборната кампания в подкрепа на републиканския кандидат Доналд Тръмп и за очерняне на кандидатката на демократите Хилари Клинтън. \"Фейсбук\", най-голямата социална мрежа в света, е под натиск да подобри начина, по който използва  личните данни на потребители , след като стана ясно, че данните на 50 милиона потребители са се озовали в ръцете на британската консултанска фирма \"Кеймбридж аналитика\". По случая се прави проверка и в САЩ, и във Великобритания, припомня \"Ройтерс\".", "date": "2018.04.04", "title": "\"Фейсбук\" изтри стотици профили и страници, свързани с \"Фабриката за тролове\" в Русия"}
{"url": "https://www.dnevnik.bg/bulgaria/2018/04/04/3157883_kratki_novini_otkriti_sa_dvama_izbiagali_prez_2014_g/", "text": ". Каракачанов внася проектите за нови самолети и бронирани машини за пехотата Проектите за инвестиционен разход за \"Придобиване и поддръжка на основна бойна техника за изграждане на батальонни бойни групи от състава на механизирана бригада\" и за \"Придобиване на нов тип боен самолет\" бяха разгледани на заседание на Съвета по отбрана. След обсъждането министърът на отбраната Красимир Каракачанов е взел решение да стартира  процедурата за представянето на проектите   в Министерския съвет и за приемането им от Народното събрание, съобщиха от Министерството на отбраната. Проектът за придобиване на основна бойна техника за Сухопътните войски е за 150 броя бойна и специална техника за три батальонни бойни групи, на системи и допълнително оборудване. Проектът е за 12 години с прогнозна стойност 1,22 млрд.лв. (без ДДС, мита, данъци и т.н). От тях за системи и допълнително оборудване са предвидени 200 млн лв. Проектът \"Придобиване на нов тип боен самолет\" е за 16 броя самолети на два етапа по осем самолета. Първите самолети следва да бъдат доставени до две години от сключване на договора. През първия етап, който е финансово осигурен с 1,5 млрд. лв. трябва да се доставят не по-малко от 8 броя бойни самолети. Президентът разговаря за корупцията с американския посланик  Президентът Румен Радев проведе днес среща на \"Дондуков\" 2 с посланика на САЩ в България Ерик Рубин, съобщиха от прессекретариата. По време на разговора бяха обсъдени актуални теми от дневния ред на двустранните отношения и стратегическото партньорство на България и САЩ, както и сигурността в региона. Разменени бяха и мнения за предприетите от България реформи в сферата на правосъдието и борбата с корупцията. България закрива почетното си консулство в Сингапур  България ще закрие почетното си консулство в Сингапур и ще освободи по негово желание почетния консул Джеймс Там Тък Чунг от заеманата длъжност. През август 2017 г. той е подал заявление до българското посолство в Джакарта, Индонезия, за освобождаване от функциите му. Интересите на българските граждани, пребиваващи временно или постоянно в Сингапур, се представляват от посолството ни в Джакарта. Правителството продава имот в Холандия за над 1 млн. евро  Правителството реши да бъде продаден имот в Холандия, собственост на българската държава. Сградата се намира в Хага и е с площ от 432 кв. м, като има и двор от половин декар. Тя от години не се ползва за нуждите на задграничното ни представителство. Пазарната стойност на имота е 1 050 000 евро. След разглеждане на получените оферти правителството взе решение недвижимото имущество да бъде продадено на цена не по-ниска от 1 165 165 евро. Градска прокуратура предаде на съд бивш директор на Напоителни системи Софийска градска прокуратура (СГП) внесе в Районен съд - Пазарджик обвинителен акт срещу бивш изпълнителен директор на \"Напоителни системи\" с инициали И.П. за това, че е лоупотребил с властта си при условията на продължаващо престъпление – с две деяния, които осъществяват поотделно едно и също престъпление и са извършени в кратък период, при една и съща обстановка. На съд е предаден и С.К за това, че е направил опит да даде дар на длъжностни лица от \"Напоителни системи\" ЕАД . Открити са двама избягали през 2014 г. затворници На 31 май 2016 година прокуратурата е внесла обвинителен акт срещу Хосе Мартинез и Николай Николов за това, че на 30 април 2014 г. са избягали от затвора в София, съобщиха от Софийската районна прокуратура. След като на двамата са издадени европейски заповеди за арест, Мартинез е открит и задържан в Португалия. Предстои предаването му на българските власти. За Николов са постъпили данни, че се намира на територията на Великобритания, които са проверяват. Ако сведенията се потвърдят, предстои предаването му на компетентните органи на България. Според официални данни през последните пет години  от затворите са избягали 55 души . Ремонтът на 6 километра от пътя между Ардино и Кърджали ще приключи през юни Продължава ремонтът на 6 км от третокласния път между Ардино и Кърджали, съобщиха от Агенция \"Пътна инфраструктура\". Инвестицията е за 1.7 млн. лв. Строително-ремонтните работи трябва да завършат до 30 юни. Предстои АПИ да обяви тръжна процедура за избор на изпълнител за рехабилитация на над 33 км от пътя Кърджали – Ардино.", "date": "2018.04.04", "title": "Кратки новини: Каракачанов готов с проектите за самолети и машини за пехотата"}
{"url": "https://www.dnevnik.bg/sviat/2018/04/04/3157846_protestite_sreshtu_putnite_taksi_v_albaniia_ne_stihvat/", "text": "Албанската опозиция обяви гражданско неподчинение и поиска оставката на премиера Еди Рама след продължаващи дни наред протести заради новите пътни такси в страната. Сумата, която ще се плаща на пътя между Албания и Косово, варира между 2.5 и 22 евро. Стотици протестират из страната, а десетки бяха арестувани в събота и ще им бъдат повдигнати обвинения за размирици и палеж. Миналата седмица хиляди се появиха на пътя между Дуръс и Кукъс в северна Албания и изгориха будките на компанията, която налага таксите като част от концесията на пътя. Демонстрантите обвиняват компанията и държавата в \"кражба\" заради публично-частното партньорство, сключено от властите в Тирана, пише \"Болкан инсайт\". Към исканията им се присъединиха протестиращи и активисти от гражданското общество в Тирана. Демонстрантите твърдят, че на практика са изолирани, защото нямат възможност редовно да плащат таксата за леки автомобили, а нямат алтернативни пътища. Премиерът  Еди Рама  първо заплаши протестиращите с \"пълната сила за закона\" заради \"насилствените актове срещу обществена собственост\", но после обеща, че ще преговаря с тях и ще има намаления за \"често пътуващи\" между Косово и Албания. Според Рама парите са нужни за поддръжката на пътя, но е възможно да се договорят отстъпки. Срещу него се бунтуват и членове на местната власт в Кукъс от собствената му социалистическа партия и той заплаши да ги изключи. Днес опозицията смята да блокира пътищата към някои големи градове в знак на протест и призовава жителите да се включат, пише Albanian Daily News. Албанският министър на енергетиката същевременно обяви, че \"Патриотичната магистрала\", както е известен пътят, ще се ползва безплатно за поне 60 дни - толкова време е необходимо, за да се възстановят щетите по инфраструктурата на тол-системата след протестите в събота. През 2014 г. разследване на  \"Болкан инсайт\"  установи, че разходите за магистралата между Албания и Косово са били около 2 млрд. евро за 137-километровия пътен участък, а резултатът и ползата са съмнителни.", "date": "2018.04.04", "title": "Протестите срещу пътните такси в Албания не стихват"}
{"url": "https://www.dnevnik.bg/skorost/2018/04/04/3157924_za_praznite_putnata_agenciia_spira_kamionite_i/", "text": "В последния работен ден преди четирите почивни дни за Великден, който е утре, от 16 ч. до 20 ч. се ограничава движението на камионите над 12 тона по автомагистралите и най-натоваренитe пътища (виж картата), съобщиха от Агенция \"Пътна инфраструктура\". Целта е повишаване на безопасността при пътуване и увеличаване на пропускателната способност на пътищата. Движението на камионите над 12 тона ще е ограничено по автомагистралите и пътищата Ребърково - Ботевград (трафикът се пренасочва по пътя Ребърково - Своге - София); етапна връзка на лот 2 на АМ \"Струма\" при Благоевград - ГКПП Кулата; пътен възел \"Коритна\" - Велико Търново - Шумен; Русе - Велико Търново; ГКПП Калотина - София; Варна - Бургас; Околовръстен път на град София и Бургас - Царево. Тежкотоварните превозни средства ще бъдат ограничени и в последния почивен ден - 9 април (понеделник), от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност има две ленти за излизащите от София. На 9 април (понеделник) от 10 ч. до 20 ч. в същия участък ще има две ленти за прибиращите се към София. По време на великденските празници ремонтни дейности няма да се извършват, за да не се затруднява трафикът и шофьорите да пътуват спокойно. Единствено ако е необходимо, ще се предприемат спешни и неотложни дейности, свързани с безопасността на движението.", "date": "2018.04.04", "title": "За празниците пътната агенция спира камионите и ремонтите"}
{"url": "https://www.dnevnik.bg/bulgaria/2018/04/04/3157918_kabinetut_predloji_shefut_na_dans_da_poluchi_nov_mandat/", "text": "На днешното си редовно заседание правителството реши да предложи на президента Румен Радев да издаде указ за продължаване на мандата на Димитър Георгиев начело на Държавната агенция \"Национална сигурност\" (ДАНС). Той заема длъжността от март 2015 г., когато на власт беше второто правителство на Бойко Борисов. До назначението му се стигна, след като Владимир Писанчев подаде оставка, която му беше поискана от премиера. Тя беше предшествана от друга оставка - тази на тогавашния вътрешен министър Веселин Вучков, който оправда решението си с юридически пречки да сменени именно Писанчев от поста му. Димитър Георгиев е бил  предложен на Борисов от вицепремиера по това време Меглена Кунева.  Георгиев беше заместник-министър на вътрешните работи в мандата на Цветан Цветанов. Той беше назначен през 2011 година, след като Павлин Димитров, който преди това изпълняваше тази функция, подаде оставка заради факта, че е бил агент на ДС. Георгиев е бил директор на дирекция \"Международно оперативно полицейско сътрудничество\" (МОПС). Работи в системата на МВР от октомври 1993 г., когато започва като инспектор в Национална служба \"Сигурност\". Преминава през различни длъжности. От края на 2006 г. до 2011 г. той е представител на България в управителния съвет на Европол и в Генералната асамблея на Интерпол.", "date": "2018.04.04", "title": "Кабинетът предложи шефа на ДАНС за нов мандат"}
{"url": "https://www.dnevnik.bg/bulgaria/2018/04/04/3157856_za_poslednite_pet_godini_ot_zatvorite_sa_izbiagali_55/", "text": "За последните пет години от затворническите общежития и от корпусите на затворите у нас са избягали общо 55-има лишени от свобода, петима от тях все още се издирват, останалите са намерени. Това показва статистика, предоставена от Главна дирекция \"Изпълнение на наказанията\" по Закона за достъп до обществена информация след запитване от \"Дневник\". Основно бягства са регистрирани от лишени от свобода, които изтърпяват наказанията си Те се поставят под смекчен надзор и могат да работят извън района на общежитието без охрана. За последните пет години общо 55 души са напуснали тези места, от които само четирима се издирват. Останалите са намерени и са върнати в местата за лишаване от свобода. От корпусите на затворите, където охраната е по-засилена и където се изтърпяват наказания , какъвто е и случаят с  избягалите във вторник затворници,  за последните пет години са регистрирани три бягства. Първите две са от 2014 г., когато са избягали двама души, а третото е от 2016 година. \"До момента едно от тези лица е задържано и продължава изпълнението на наказанието му. Второ лице е задържано след и в момента е в затвор в Португалия. След изтичане на срока на наказанието му там е заявено за екстрадиране в страната. Продължава издирването на третото лице\", гласи отговорът на министерството. От него не става известно от кои затвори са избягали лишените от свобода. По-късно днес от пресцентъра на прокуратурата съобщиха, че двамата избягали през 2014 година са напуснали Софийския централен затвор чрез разрушаване на стена. Те са Хосе Мартинез и Николай Николов. Мартинез е задържан в Португалия, а по отношение на Николов има информация, че се намира във Великобритания. При потвърждаване на тези сведения, предстои предаването му на компетентните органи на Република България, съобщиха още от държавното обвинение. През 2013 г. са били обявени за издрване  лишени от свобода, които са избягали от затворнически общежития в София, Враца, Пловдив, Белене, Ловеч и Плевен. През 2014 г. -   избягали от общежитията в София, Враца, Пловдив, Варна, Бургас и гр. Бобов дол. През 2015 г. -  избягали от общежитията в София, Враца, Стара Загора, Варна и Бургас. През 2016 г. -   избягали от общежитията в София, Враца, Стара Загора, Варна, Плевен, Ловеч, Бобов дол и Бургас. През 2017 г. -   избягали от София, Враца, Стара Загора, Бобов дол, Пловдив, Ловеч, Белене и Пазарджик.", "date": "2018.04.04", "title": "За последните пет години от затворите са избягали 55 души (графика)"}
{"url": "https://www.dnevnik.bg/sviat/2018/04/04/3157884_kitai_naloji_mita_na_produkti_ot_sasht_za_50_mlrd/", "text": "Пекин отвърна на американските планове за наказателни вносни мита за китайски стоки, като обяви въвеждането на 25-процентни действителни мита за ключови продукти, внасяни от САЩ, предаде \"Ройтерс\". В списъка са 106 стоки, сред тях соя, автомобили (включително тежкотоварни), химически продукти, самолети и редица земеделски продукти, обяви китайското финансово министерство. Соята и самолетите са двете групи с най-висока стойност във вноса от САЩ в Китай - само внесената соя е на стойност 14 млрд. долара през 2017 г. Анализатори от компанията Vertical Research Partners написаха, преди Пекин да обяви решението си, че американският гигант \"Боинг\" е особено застрашен от мярката, защото е най-големият износител на САЩ, а основният му пазар е Китай, пише \"Блумбърг\" Става въпрос за стоки за около 50 млрд. долара, внесени от САЩ в Китай миналата година. На същата сума съответстват продуктите, за които американската администрация  обяви планове (все още неодобрени)  да наложи мерки на Китай. Списъкът съдържа и уиски, цигари, тютюн, портокалов сок и множество пластмасови продукти. \"Бяхме принудени\" Не е известно кога може да бъдат наложени новите мерки - зависи какви мита ще наложи президентът Доналд Тръмп, казаха от министерството. \"Бяхме принудени да вземем контрамерки\", каза пред журналисти заместник-министърът на финансите Чжу Гуангяо, цитиран от \"Блумбърг\" и \"Ройтерс\", след като Пекин обяви списъка. Според него външният натиск единствено ще насърчи развитието и иновациите в Китай. Чжу вероятно има предвид плановете на САЩ да ограничат трансфера на технологии и интелектуална собственост към китайски компании и така да ограничат процеса на преход към високотехнологичен бум, задвижван от собствени, а не от вносни иновации. Индустриална организация, свързана с износа на соя, вече изрази \"съжаление\" заради решението на Китай, което според нея \"няма да реши проблема с търговския дефицит\".", "date": "2018.04.04", "title": "Китай обяви мита за продукти от САЩ за 50 млрд. долара"}
{"url": "https://www.dnevnik.bg/detski_dnevnik/2018/04/04/3157967_kabinetut_dade_pari_za_elektronni_uchebnici_za_da_se/", "text": "Правителството отпуска допълнителни средства, за да се осигури достъп до електронни учебници за всички ученици от I до VII клас. През февруари министерството на образованието обяви, че  се готвят електронни учебници  за най-малките ученици. Мярката е в изпълнение на дейностите за намаляване тежестта на ученическите раници, за по-голяма ефективност на образователния процес и повишаване качеството на обучението, се отбелязва в съобщението на пресцентъра на кабинета. Електронните учебници ще имат напълно идентично съдържание с това на одобрения учебник, създаден като печатно издание. Същевременно учебниците от I до VII клас включително, които са печатни издания с обем над 18 печатни коли, ще се отпечатват вече като две отделни книжни тела. Това предвижда  промяна в Наредбата за познавателните книжки , учебниците и учебните помагала, която също е насочена към намаляване тежестта на ученическите раници. За финансиране на електронните варианти на учебниците допълнителните средства ще са 3% върху съответните нормативи за учебниците за I клас, които се използват за една учебна година, и 8% върху нормативите за учебниците за II – VII клас, чиято годност е три учебни години.", "date": "2018.04.04", "title": "Кабинетът даде пари за електронни учебници за най-малките ученици"}
{"url": "https://www.dnevnik.bg/ot_vas/novini_ot_vas/2018/04/04/3157127_martenici_vuv_frankfurt/", "text": "Чудесен пролетен ден във Франкфурт. Дърветата са цъфнали. Или поне някои от тях. И имат мартеници, макар че щъркели не се виждат. Край реката се разхождат само патици и лебеди.", "date": "2018.04.04", "title": "Мартеници във Франкфурт"}
{"url": "https://www.dnevnik.bg/gradska_sreda/2018/04/04/3157934_globite_v_gradskiia_transport_v_sofiia_veche_shte_sa/", "text": "Глобата за нередовни пътници в градския транспорт в София да е 30 лева, а актът при отказ от плащането й на място да е 50 лева. Това предвижда окончателният вариант на промените в наредбата за обществения градски транспорт, които утре ще бъдат гласувани от Столичния общински съвет.  Сега акт от 200 лева се налага, ако нередовен пътник откаже да купи карта за 40 лева от контрольорите, установили нарушението. Сумата от 200 лева обаче  противоречи на Закона за административните нарушения и наказания , според който санкцията може да е между 20 и 50 лева. За по-малко гратисчии С промените в наредбата се конкретизират текстовете, свързани  с нощния градски транспорт, който ще тръгне в София от 7 април , каза днес председателят на общинския съвет Елен Герджиков. По думите освен това се въвеждат нови възможности за плащане на превозни документи и таксуване, които ще бъдат необходими, когато бъде въведена новата електронна система на градския транспорт. Нощният градски транспорт ще струва на общината по 100 хил. лева на месец, като се пуска тестово за 9 месеца. Той ще има 4 линии, като всяка ще има по 50 спирки, като общата за всички ще бъде площад \"Княз Александър Първи\". Цената на билета е 2 лева, като тя ще се продава от кондуктори вътре в автобусите и ще важи за 4-те линии през цялата нощ. \"При въвеждането на тикет системата очакваме покачване на контрола на пътници и намаляването на гратиса\", каза Герджиков. В момента Столичната община разглежда документите на 10-те участника в обществената поръчка за 88 млн. лева за внедряването на новата система. Очаква се тя да може да се ползва от жителите на града най-рано през 2020 г. Също така безплатното ползване на буферните паркинги  вече ще бъде възможно само след използване и на метрото . Досега изискването беше единствено да се притежава абонаментна карта за метрополитена. При ползването на карта за еднократно пътуване паркирането ще е безплатно за първите 2 часа, а след това ще струва по 50 стотинки на час. Една карта - две превозни средства Друга от промените в наредбата е, че пътниците, които имат абонаментна карта за една линия, но ползват друго превозно средство, което се движи по същия маршрут, вече няма да бъдат санкционирани. Така по думите на Елен Герджиков гражданите, които се имат карта за трамвай по линия 5, ще могат да ползват и автобус 260 по продължението на бул. \"Цар Борис III\". Същото важи и за автобусите и тролеите, които се движат по бул. \"Цариградско шосе\" и за автобусите по бул. \"България\", където маршрутите им съвпадат с този на трамвай 7. Герджиков каза и че след предложение от граждани от Инициативен комитет \"Княжево\" е било прието в наредбата да се предвиди възможност велосипедите да се превозват безплатно в наземния градски транспорт, но само в автобусите с \"велосипедни гардероби\". Председателят обаче посочи, че все още общината няма автобуси, които да разполагат с такива гардероби, но купуването им ще бъде възложено.", "date": "2018.04.04", "title": "Глобите в градския транспорт в София вече ще са законни"}
{"url": "https://www.dnevnik.bg/biznes/companii/2018/04/04/3157995_ocenkata_na_spotifai_stigna_27_mlrd_dolara_sled/", "text": "Най-голямата компания за стрийминг на музика в света - \"Спотифай\" (Spotify), дебютира на борсата в Ню Йорк. Акциите започнаха търговията си на цена от 132 долара, но при първите сделки стигнаха до 165 долара, след което последва спад до 156 долара, а в края на търговията се купувала за 149 долара,  съобщи capital.bg . Пазарната оценка на компанията след първия ден на борсата е 27 млрд. долара, което е над очакванията на анализаторите. Според тях добрата цена, макар и при слаба търговия, показва глада на Уолстрийт за акции на големи технологични компании. Данни от края на януари показват, че \"Спотифай\" има общо 229 млн. потребители, от които 70 млн. са платени. 159 млн. потребители слушат музика безплатно, но пък са облъчвани от реклами. За публичното си предлагане Spotify избра неконвенционалния начин на директното листване, което е по-евтината алтернатива на класическо публично предлагане, където се набира нов капитал. Шведската компания продължава да работи на загуба, въпреки че доминира сектора си срещу големи играчи като \"Епъл мюзик\", \"Амазон\" и \"Гугъл\".", "date": "2018.04.04", "title": "Оценката на \"Спотифай\" стигна 27 млрд. долара след първия й ден на борсата"}
{"url": "https://www.dnevnik.bg/evropa/2018/04/04/3157963_v_italiia_zapochvat_oficialni_konsultacii_za/", "text": "Италианският президент Серджо Матарела започна днес официални консултации, за да установи дали някоя партия или коалиция е способна да набере достатъчно подкрепа, за да формира правителство след парламентарните избори на 4 март, на които никоя формация  не получи мнозинство , предаде \"Асошиейтед прес\", цитирана от БТА. Консултациите започват днес със срещи с председателите на двете камари на парламента: на Сената - Мария Елизабета Алберти Казелати, и на Камарата на депутатите - Роберто Фико. По-късно  президентът  ще разговаря с представители на партиите с по-малка политическа тежест, а утре - с тези, спечелили най-много гласове. Популисткото Движение \"Пет звезди\" получи най-много гласове, а дясноценстристката коалиция начело с  антимигрантската партия \"Лига\"  получи най-много места в парламента. Никоя политическа сила обаче не може да управлява самостоятелно. Водачът на Движение \"Пет звезди\" Луиджи ди Майо изрази готовност да състави правителство както с \"Лига\", така и с Демократическата партия, която преживя  най-тежкото изборно поражение в историята си . Той обаче изключи възможността да управлява в коалиция с формацията на бившия премиер Силвио Берлускони \"Форца Италия\" заради присъдите за данъчни измами срещу Берлускони. Бившият лидер на Демократическата партия, който все още има силно влияние в партията - експремиерът Матео Ренци - изключва каквато и да било коалиция с Движение \"Пет звезди\". Лидерът на \"Лига\" Салвини пък отказва да разцепи десния блок и да влезе самостоятелно в някаква коалиция без своя съюзник - партията на Берлускони. \"Салвини трябва да избира между революция и реставрация. С други думи, дали да изостави Берлускони, за започне промяна в Италия, или да не променя нищо... А Демократическата партия трябва да реши дали да продължи да следва линията на Ренци, която е безотговорна\", каза Ди Майо по телевизията снощи. Той обаче похвали временния лидер на Демократическата партия Маурицио Мартина и някои от неговите министри в сегашното служебно правителство, което управлява до съставянето на нов кабинет въз основа на резултатите от изборите. Според политическия анализатор професор София Вентура \"най-вероятният изход е сделка между десния център начело с \"Лига\" и Движение \"Пет звезди\"\". За да се стигне дотам обаче, е необходимо време, като лидерите на двете партии трябва да се откажат от съперничеството си кой да стане премиер и да намерят компромисен кандидат за поста.", "date": "2018.04.04", "title": "В Италия започват официални консултации за съставяне на правителство"}
{"url": "https://www.dnevnik.bg/citat_na_deniia/2018/04/04/3158000_citat_na_denia_sluchai_na_biagstvo_ot_zatvora_ima_ot/", "text": "Този коментар направи председателят на правната комисия в Народното събрания Данаил Кирилов. Думите му идват след вчерашното бягство на двама затворници от Централния софийски затвор. Те успяха да избягат, заплашвайки надзирателите с нож и огнестрелно оръжие.  Двамата все още са в неизвестност. Объркването на Кирилов идва от това, че граф Монте Кристо е литературен герой от едноименния роман на Александър Дюма-баща. Въпреки това председателят на парламентарната група на ГЕРБ Цветан Цветанов подкрепи тезата му. \"Аз мисля, че историческият преглед, който направи колегата Кирилов, показва, че през годините е имало такива случаи не само у нас\", заяви Цветанов.", "date": "2018.04.04", "title": "Цитат на деня: Случаи на бягство от затвора има от времето на граф Монте Кристо"}
{"url": "https://www.dnevnik.bg/biznes/companii/2018/04/04/3158012_verigata_magazini_za_mobilni_telefoni_hendi_spria/", "text": "Веригата за мобилни телефони \"Хенди\" спря работа. Причината е прекратяване на партньорството с мобилния оператор \"Мобилтел\",  съобщи capital.bg . От \"Хенди\" посочват, че преустановяването на дейността е временно, но според работещи в сектора до повторно отваряне едва ли ще се стигне. Веригата е основана през 2001 година, като в най-силните си години има повече от 150 обекта в страната и над 800 служители. През 2005 г. компанията започна да открива магазини за техника в Македония и Сърбия, а според отчета за 2016 г. там вече е и основният й бизнес. От пазара изчезват и други вериги за телефони, като обяснението е, че вече около 80% от продажбите на телефони в България стават през операторите. Останалите покупки са най-вече онлайн или през големите вериги за техника. С времето те губят и ролята си като пунктове за плащане на сметките, тъй като това може да стане през онлайн платформи, а и операторите разшириха мрежата си. От \"Мобилтел\", които работят с \"Хенди\" от 2005 година, са потвърдили за \"Капитал\", че от 2 март са прекратили партньорството си с веригата за мобилни телефони. От компанията посочват, че засега нямат планове за партньорство с друга верига. \"Мобилтел\" има мрежа от над 240 собствени магазина в населените места с над 5000 жители, чрез които осъществява основната част от своите продажби. Все повече се увеличава и делът на покупките през сайта mtel.bg. Важно уточнение е, че гаранционните претенции занапред ще се насочват към официалните сервизи на производителите, а телефоните, закупени с план на \"Мобилтел\", ще се обслужват от оператора. Клиентите, които имат застраховка на мобилни устройства \"Хенди гард\", ще трябва да се обръщат директно към \"Евроинс\".", "date": "2018.04.04", "title": "Веригата магазини за мобилни телефони \"Хенди\" спря работа"}
{"url": "https://www.dnevnik.bg/sport/2018/04/04/3158038_nai-dobriiat_futbolen_sudiia_shte_rukovodi_macha_mejdu/", "text": "Станислав Тодоров беше определен за съдия на мача между \"Лудогорец\" и ЦСКА. Негови помощници ще са Диян Вълков и Мартин Димитров, а асистент-рефери ще бъдат Валентин Железов и Владимир Вълков. През декември  Тодоров получи наградата за най-добър футболен съдия . Той стана първият трикратен носител на отличието (2011 и 2012 г.). Тодоров участва в съдийския екип, ръководил последния мач за първенство между \"Лудогорец\" и ЦСКА, но тогава главен рефер беше Драгомир Драганов. Въпреки победата си с 2:1 в Разград  червените обявиха, че подават жалба срещу съдийството . Впоследствие се оказа, че са изпуснали срока. \"Лудогорец\" приема ЦСКА в петък от 17.00 часа. Шампионите са начело в класирането, като водят с три точки пред съперника си.", "date": "2018.04.04", "title": "Най-добрият футболен съдия ще ръководи мача между \"Лудогорец\" и ЦСКА"}
{"url": "https://www.dnevnik.bg/kultura/2018/04/04/3157950_jultata_podvodnica_se_vrushta_v_kinata_za/", "text": "Жълтата подводница\" - анимираният мюзикъл на Джордж Дънинг, вдъхновен от \"Бийтълс\" ще се върне ще се върне в кината това лято по случай 50-годишнината от премиерата си, предаде \"Ролинг стоун\". \"Подводницата\" ще бъде прожектирана отново в американските кина от юли месец, в ръчно възстановено копие с голяма резолюция. Саундтракът към филма, от песните на \"Бийтълс\" до музиката на Джордж Мартин, също е адаптиран за стерео съраунд звук. \"Жълтата подводница\" тръгва по кината на 17 юли 1968 г. Вдъхновена от едноименното парче на \"Бийтълс\", анимацията е шанс за музикантите да избегнат появата в трети филм, както ги задължава договорът им с \"Юнайтед артистс\". За разлика от Help! и A Hard Days Night обаче \"Подводницата\" предизвиква фурор сред публиката и критиката и според мнозина спомага за утвърждаването на анимацията като сериозно изкуство. Филмът е 85-минутно психеделично пътешествие из Пеперландия, магическа подводна страна, чиито пазители са музикантите от Sergeant Pepper's Lonely Hard Club (Джон, Пол, Джордж и Ринго). Те обаче не са озвучени от самите музиканти. Всъщност освен 4-те парчета, които звучат във филма, и задължителната по договор поява във финалната сцена \"Бийтълс\" са единствено вдъхновители на \"Жълтата подводница\". Филмът е дело на канадския аниматор Джордж Дънинг. Освен прожекциите компанията на \"Бийтълс\" \"Епъл корпорейшън\" подготвя и комиксова адаптация на \"Жълтата подводница\".", "date": "2018.04.04", "title": "\"Жълтата подводница\" се връща в кината за 50-годишнината си"}
{"url": "https://www.dnevnik.bg/bulgaria/2018/04/04/3155605_boian_petrov_trugva_kum_shisha_pangma_i_everest/", "text": "След пореден успешен сезон през 2017 г. с два изкачени осемхилядника (Гашербрум II и Даулагири) най-успешният български алпинист Боян Петров се отправя към поредното си предизвикателство. През тази пролет той планира да изкачи два осемхилядника - най-ниския и най-високия сред тях, които са част от проекта му \"Българин на 14х8000\", последвани от два седемхилядника за поддържане на аклиматизацията през лятото и още един осемхилядник през есента. При успех Петров има шанс да се сдобие с хималайската корона от изкачени всичките 14 осемхилядници на планетата през 2019 г. За тогава остава изкачването на Лхотце (8516 м). Алпинистът тръгва на 10 април към Хималаите, като пръв в плановете му е най-ниският сред осемхилядниците - Шиша Пангма (8027). Той е и единственият от най-високите, който е изцяло в Тибет. За последен път е атакуван от българи през пролетта на 1999 г. Тогава Дойчин Василев и Карина Сълова успяват да изкачат централния връх на Шиша Пангма (8013 м). Именно този връх е последният осемхилядник, който и досега още няма българско изкачване. В рамките на същата експедиции Боян Петров планира да атакува Еверест (8848 м) от Тибет. Боян Петров вече е изкачвал в рамките на няколко месеца три осемхиядника. През 2016 г. за 86 дни алпинистът успя да изкачи Анапурна (8091 м), Макалу (8485 м) и Нанга Парбат (8126 м). Две години преди това в рамките на 72 дни успешно атакува Канчендзьонга (8586 м), Броуд пик (8047 м) и К2 (8611 м). Функционалният тест проведен днес сутринта, показа че Боян е в много добро общо състояние и показателите му са напълно сравними с резултатите преди заминаването му за Гашербрум II през юни 2017 г. Ехокардиографията не показа изменения или поводи за съмнения в сърдечните му показатели. Отново соло След няколко съвместни експедиции с други алпинисти през годините Боян Петров отново тръгва на самостоятелно изкачване. Въпреки това в подножието на Еверест тази пролет ще има общо трима българи - освен Боян Петров за атака се готви водещ адвокат от София, който не е от алпийските среди, но е подготвен мултиспортист в отлична спортна форма. От юг се готви да атакува върха и Слави Несторов, който бе спътник на Петров при атаката на Гашербурм II през лятото на 2017 г. Обичайно от китайска територия около 300 алпинисти атакуват Еверест, за разлика от около двойно повече от юг, откъдето минават почти всички комерсиални експедиции. Причината за избор на северния маршрут е логистичната близост с първия планиран връх Шиша Пангма и също това, че няма чак такова струпване на желаещи за атака на покрива на света, както е наричан още Еверест. Причина за последното е, че маршрутът е по-дълъг, по-неблагоприятен от гледна точка на атмосферни условия. По този маршрут достигат върха без допълнителен кислород през 2004 г. алпинистите Дойчин Боянов и Христо Христов, които тогава са част от последната българска национална алпинистка експедиция. Единственото ново за мен ще бъде обстановката над 8600 м височина, където досега не съм бил, смята Боян Петров. Предистория, която мотивира През 2003 г. Петров и други алпинисти упорито тренират в желанието си да покрият изискванията за това да бъдат включени в националната експедиция до Еверест през следващата 2004 г. Тя е планирана точно 20 г. след предходната, при която Христо Проданов достига върха по трудния западен гребен, но загива на слизане от него. Боян Петров покрива изискванията за физическа подготовка и технически умения. Но не е включен в състава, защото има диабет и това според преценката на лекаря на експедицията д-р Карина Сълова го прави непригоден. Това отдавна е минало. Огорчението не го познавам като чувство, ако съм го почувствал, когато Николай Петков ми съобщи, че не съм включен в състава, то се превърна в голяма мотивация за мен, казва с днешна дата Боян Петров. При тази атака на Еверест загиват двама алпинисти - Христо Христов и Мариана Масларова, а след завръщането на останалите се разбира, че в състава й има  много проблеми и напрежение . 2х7000 за поддържане на форма След атаката на Шиша Пангма и Еверест Боян Петров планира да изкачи два седемхилядника през лятото - Кан Тенгри (в Киргизия) и Победа в Тяншан. Така той иска да не губи постигнатата на двата осемхилядника аклиматизация до есента. Тогава отново отива в Тибет, за да атакува Чо Ойю (8201 м). Връх Победа е и последният неизкачен от Петров от седемхиядниците, намиращи се на територията на бившия Съветски съюз, а сега в Киргизия на границата с Китай. С неговото изкачване алпинистът иска да завърши колекцията си \"Снежен барс\" (в превод снежен леопард - бел. а.). \"Снежен барс\" е неофициално звание, което получават алпинистите, изкачили най-високите върхове на някогашния Съветски съюз. Към връх Победа Петров ще тръгне в компанията на Иван Томов, с когото заедно атакуваха Броуд пик и Нанга Парбат. Въпреки, че през предстоящия сезон Боян е планирал най-скъпите си като обща стойност експедиции, спонсори са му едва три големи компании - две партньорски асет мениджмънт дружества от България и Великобритания, българска компания - лидер в предоставянето на GPS услуги и управление на автопаркове, и българското представителство на популярна компания, производител на компютри и периферия.", "date": "2018.04.04", "title": "Боян Петров тръгва към Шиша Пангма и Еверест"}
{"url": "https://www.dnevnik.bg/bulgaria/2018/04/04/3158067_za_tri_meseca_ministri_i_visshi_chinovnici_sa/", "text": "През четвъртото тримесечие на 2017 г. министри, зам.-министри, областни управители, както и председателите на държавни комисии, агенции и институции са похарчили малко над 22 хил. лв. за командировки в страната. Това се разбра на днешното заседание на Министерския съвет, който утвърди разходите по тази линия. За командировки на министрите и зам.-министрите в страната са изразходвани общо 10 728 лв., за командировки на председателите на държавни агенции и техните заместници – 2588 лв., а за командировки на областни управители – 8348 лв. Най-малко пари са дадени за командировки на председатели и членове на държавни комисии – 355 лв., както и за командировки на ръководителите на държавни институции – 110 лв.", "date": "2018.04.04", "title": "За три месеца министри и висши чиновници са похарчили над 22 хил. лв. за командировки в страната"}
{"url": "https://www.dnevnik.bg/politika/2018/04/04/3157587_za_radev_sa_nujni_bezsporni_dokazatelstva_za_da_ima/", "text": "Няколко дни след като правителството обяви, че няма да експулсира руски дипломати, макар и страната ни да е солидарна с Великобритания за случая \"Скрипал\", президентът Румен Радев изрази тезата, че за последващи действия трябва да получим \"ясни и безспорни доказателства\". \"България е председател на Съвета на Европейския съюз и като такъв трябва да провежда политика на диалог и баланс. Виждаме, че такава позиция взе и Австрия, която е следващият председател на Съвета на ЕС. Държа да подчертая, че България е лоялен член на съюзите, в които членува - ЕС и НАТО, но това са съюзи, които се основават на много ясни ценности, една от тези ценности е прозрачността\", каза Радев в отговор на въпрос на журналисти по време на пресконференция с хърватския си колега Колинда Грабар-Китарович на \"Дондуков\" 2 днес. От своя страна Грабар-Китарович обяви, че Хърватия е солидарна с ЕС по случая \"Скрипал\", но е нужен диалог с Русия, тъй като федерацията е световна сила, с която трябва да се разговаря по много въпроси. Двамата президенти се обявиха за директна самолетна линия София - Загреб, за по-добро икономическо сътрудничество между двете страни, както и за европейска перспектива за Западните Балкани. Хърватският държавен глава каза още, че иска да се възползва от опита на България по време на европредседателството, тъй като страната ще го поеме през 2020 г. Радев обяви, че се надява държавите, които имат резерви към срещата ЕС - Западни Балкани през май в София, да участват в нея. Сред тях са Сърбия, Румъния, Кипър, Испания, Гърция и Словакия, а причината е поканата за Косово. ", "date": "2018.04.04", "title": "За Радев са нужни безспорни доказателства, за да има следващи стъпки по случая \"Скрипал\""}
{"url": "https://www.dnevnik.bg/evropa/2018/04/04/3158010_frenskata_socialna_prolet_tri_vajni_vuprosa/", "text": "Френският президент Еманюел Макрон не каза почти нищо за националната железопътна компания по време на предизборната си кампания през 2017 г. Сега обаче той е изправен пред най-големия  тест в управлението си до момента  заради  стачката , организирана от железопътните синдикати срещу плана му да либерализира сектора и да модернизира държавната жп фирма \"Ес Ен Се Еф\" (SNCF), пише \"Политико\". Брюксел настоява за отварянето на пътническия жп транспорт за конкуренция и Франция не може да го отлага още дълго време. Чуждестранните оператори ще могат да предлагат собствените си високоскоростни връзки във Франция и \"Ес Ен Се Еф\" ще трябва да се приспособи. Железниците обаче са една от последните крепости на някога силните френски синдикати и техните лидери изглеждат решени да се възползват максимално. Какво ще направи Макрон Макрон е изправен пред важен политически избор, защото раздразнението сред хората, които  не могат да пътуват по време на почивните дни , прераства в гняв срещу политиките му. Той може да предложи на синдикатите компромис, който да не е отстъпление от същността на реформата. Но ако двудневните седмични стачки продължат, синдикатите може да се почувстват окуражени от успеха си и да се изкушат да играят твърдо. Възможно е Макрон да предпочете да остане твърдо на позицията си, което ще излъска имиджа му на решителен реформатор. Така обаче той рискува да се превърне в очите на хората в президент, неспособен да разбере объркването сред френските избиратели, които са дезориентирани от количеството и ритъма на реформите му. Какъв е ефектът от стачката С една дума – голям. Всеки ден държавните железници превозват четири милиона и половина пътници и те са изправени пред сериозни проблеми. Стачката в железниците ще бъде продължителна. Стачни действия ще има по два дни на всеки пет дни до края на юни. Зам. генералият секретар на синдиката Обща конфедерация на труда (CGT) каза, че синдикатите ще преосмислят плана, ако \"мениджмънтът на \"Ес Ен Се Еф\" започне реални преговори на основата на точките, които са били повдигнати\". По данни на \"Ес Ен Се Еф\" 33.9% от служителите й са стачкували до сутринта във вторник. Но докато броят им е близък до този на участвалите в предишни стачки, делът на стачкуващите работници сред тези, които са от ключово значение за движението на влаковете, е много по-голям – 48% в сравнение с 36% на последната стачка през март. В същото време персоналът на \"Ер Франс\" (Air France), който иска увеличаване на заплатите с 6 процента, стачкува за четвърти път във вторник за малко повече от месец. Още три стачки в \"Ер Франс\" са предвидени за 7, 10 и 11 април. И това не е всичко. Работниците по чистотата стачкуваха във вторник, за да поискат национална служба за сметосъбиране, а Националният съюз на студентите във Франция призова за стачка срещу реформата на условията за влизане в университет. Какво общо има ЕС За разлика от съседите си Франция е твърде бавна в отварянето на железопътния пазар за конкуренция. В последната серия европейски регулации за сектора се призовават държавите да разрешат на частни компании да се конкурират с държавни монополисти като \"Ес Ен Се Еф\" от 2020 г. Това означава, че Париж трябва да побърза с реформите в силно задлъжнелия железопътен сектор. Графикът за либерализация, предложен от транспортния министър Елизабет Борн миналата седмица, трябва да позволи на нови компании да имат междуградски влакове от следващата година.", "date": "2018.04.04", "title": "Френската социална пролет: три важни въпроса"}
{"url": "https://www.dnevnik.bg/sport/2018/04/04/3158080_bulgarite_zagubiha_samo_geim_v_machovete_s_albaniia_za/", "text": "България спечели мача си с Албания в предварителната група А в турнира от група III на зона Европа за купа \"Дейвис\". В основата на успеха в Пловдив бяха дебютантът Адриан Андреев и Димитър Кузманов, които спечелиха вихрено срещите си. Андреев, който е на 16 години, разгроми с 6:1, 6:0 Марио Зили за 41 минути. Българският тенисист спечели 10 поредни гейма от 2:1 в първия сет до края на мача. По-късно Кузманов беше още по-убедителен за 6:0, 6:0 срещу Елби Миещри. В състава на България са още Александър Лазов и Васил Младенов. Другите отбори  в групата са Македония и Исландия . Победителят ще срещне първия от другата група в спор за изкачване в горна група. Финалната среща ще се играе в събота от 11.00 часа.", "date": "2018.04.04", "title": "Българите загубиха само гейм в мачовете с Албания за купа \"Дейвис\""}
{"url": "https://www.dnevnik.bg/sviat/2018/04/04/3158096_jenata_atakuvala_youtube_bila_vegan_aktivistka/", "text": "Жената, нападнала централата на YouTube, е била веганка и блогърка, разстроена, че платформата я дискриминира. 39-годишната Насим Наджафи Агдам от Сан Диего бе  единствената загинала  при нападението срещу офисите, в които работят близо 2000 души. Един мъж е в критично състояние, две жени са сериозно ранени. Засега няма данни тя да е познавала пострадалите, пише агенция \"Ройтерс\". Онлайн профилите на Агдам показват, че тя е била  веган активист  и е имала сайт, в който пишела за персийска култура и веганство. Оплаквала се е и от политиките на Youtube, които са сваляли видеа от каналите ѝ. Бащата Агдам, Исмаил, казва че тя била разгневена на компанията, защото спрели да ѝ плащат за видеоматериалите, които качва в сайта, предава \"Асошиейтед прес\". Исмаил Агдам заявил пред местна медия, че предупредил полицията за възможността дъщеря му да отиде в централата, защото тя \"мразела\" компанията. Освен това в понеделник той съобщил за продължителното отсъствие на дъщеря си, която не отговаряла на телефонни обаждания цели два дни. Агдам казал, че от полицията в Маунтин вю му се обадили във вторник около 2 ч. през нощта местно време и му казали, че намерили Насим спяща в кола, а той ги предупредил, че тя може да отиде в централата на Youtube. Говорителката на полицията в Маунтин вю Кейти Нелсън потвърди, че полицаите са намерили жена със същото име, спяща в автомобил на паркинг в града във вторник сутринта, която отказала обяснения.", "date": "2018.04.04", "title": "Жената, атакувала Youtube, била веган активистка"}
{"url": "https://www.dnevnik.bg/bulgaria/2018/04/04/3158103_bulgariia_i_nato_shte_si_sutrudnichat_v_sferata_na/", "text": "Правителството одобри присъединяването на Министерството на отбраната към Съвместния център на НАТО за изследване, изграждане и усъвършенстване на способности за киберзащита. Центърът е със седалище в естонската столица Талин. Към момента в него членуват 18 държави, а други четири – България, Румъния, Норвегия и Швейцария, са в процедура по присъединяване. Основна задача на центъра е подобряване на капацитета, сътрудничеството и обмена на информация между НАТО, страните - членки на организацията, и страните - партньори в областта на киберотбраната, чрез образование, научноизследователска и развойна дейност, анализи и консултации. Присъединяването на България ще помогне за изграждане и усъвършенстване на експертен капацитет в областта на киберсигурността.", "date": "2018.04.04", "title": "България и НАТО ще си сътрудничат в сферата на киберзащитата"}
{"url": "https://www.dnevnik.bg/biznes/2018/04/04/3158101_drujestvoto_za_prevenciia_na_ekologichni_opasnosti/", "text": "Днес кабинетът прие постановление за промяна в нормативни актове, с което на държавното дружество \"Еко антрацит\" се дава възможност да участва в преодоляването на екологичните последствия от рудодобива и въгледобива и със собствени средства. До момента то ползва целево бюджетно финансиране, което е недостатъчно за цялостно изпълнение на проектите, се отбелязва в съобщението от пресцентъра на Министерския съвет. В текста се посочва, че с промяната дружеството ще може да работи по-бързо по много проекти, насочени към предотвратяване на потенциални екологични опасности. Такива са мониторингът и поддръжката на хвостохранилищата \"Радка\", \"Елшица\", \"Медет\" и \"Елисейна\", изграждането на хидротехническо съоръжение за отвеждане на високите води от язовир \"Жеков вир\", управлението и мониторингът на водите на рудниците \"Медет\" и \"Елшица\", рехабилитацията на корекцията на река Медетска, проектирането и изграждането на пречиствателна станция за замърсени води от рудник \"Медет\", техническата рекултивация на нарушени терени при \"Мини Маришки басейн\", шламохранилището на мина \"Антра\" и на терени в село Бял извор, община Опан, се изброява в съобщението. \"Част от предвидените дейности ще са насочени и към обекти в критично състояние, обусловено от свлачищни процеси, липса на преливни съоръжения, разрушена инфраструктура\", се отбелязва в текста. Според доклад на министъра на икономиката Емил Караниколов \"към настоящия момент в района на рудник \"Медет\" са започнали свлачищни процеси в югозападния борд на котлована му\", пише  \"Клуб Z\"  . \"Необходимо е да се предприемат спешни мерки, които да ограничат процеса, с цел срутването на борда на котлована да не предизвика приливна вълна, която би нанесла непоправими екологични и материални щети и възможни човешки жертви по поречието на р. Медетска и р. Тополница\", пише в доклада, цитиран от \"Клуб Z\". Документът отбелязва, че към момента няма съоръжение за отвеждане на високи приливни вълни от язовирната каскада, включваща язовирите \"Душанци\" и \"Жеков вир\". \"Обилните валежи и високо ниво на водите разрушават стената на хвостохранилище \"Медет\", отмиват хвоста, което е начало на екологична катастрофа в Югозападна Тракия\", констатира документът. \"Обилните валежи допълнително утежняват лошото екологично състояние на района на рудник \"Елшица\" и в резултат се генерират по-голямо количество замърсители, изливащи се в река Елшишка, част от Маришкия водосборен басейн\", се казва в текста, с който \"Клуб Z\" разполага. А в района има множество водоизточници за питейно водоснабдяване. В края на 2017 г. \"Еко антрацит\"  беше напомпана със 120 млн. лв.  насред ударното харчене на бюджетния излишък. През февруари тази година Държавната консолидационна компания (ДКК) към Министерството на икономиката  се сдоби с \"Еко антрацит\"  и с нови 55 млн. лв. кредит от Българската банка за развитие. Както отбелязва  \"Капитал\" , за дружеството, чийто предмет на дейност е рекултивация на стари мини и хвостохранилища, по-подходящ принципал би било Министерството на околната среда и водите, а не ДКК. Още по-неясно е и ако наистина има нужда от спешни екодействия, как компанията с едва седем души персонал може да ги поеме, отбелязва \"Капитал\". По всяка вероятност ще се налага да наема подизпълнители за дейностите, които ще му бъдат възложени, каквато е била досегашната му практика, посочва \"Клуб Z\". През декември миналата година медийни публикации разкриха кои са печелили обявените три обществени поръчки за около 4.1 млн. лева без ДДС в периода 2015-2018 г. Два от търговете - за  рекултивация в землищата на селата Бряст, Радиево и Странско  и за същите дейности (в мини \"Маришки басейн\" АД, край Димитровград), но в друг рудник от района - \"Здравец\", са взети от софийската фирма \"Енерго ремонт строй\" ЕООД, което има участие в редица консорциуми. Третата обществена поръчка е получена от свързваната с бизнесмена и депутат Делян Пеевски фирма \"Водстрой\" през 2015 г., припомня \"Клуб Z\".", "date": "2018.04.04", "title": "Дружеството за превенция на екологични опасности ще влага и собствени пари в дейността си"}
{"url": "https://www.dnevnik.bg/bulgaria/2018/04/04/3158097_sudut_zameni_domashniia_arest_s_garanciia_ot_20_hillv/", "text": "Обвиненият за връзки с банда вече бивш окръжен прокурор от Плевен Димитър Захариев трябва да плати 20 хил. лв. парична гаранция, за да бъде освободен от домашен арест. Това определи Апелативният специализиран наказателен съд, който обаче отхвърли молбата му за по-нисък размер на гаранцията. Захариев е подсъдим в  Специализирания наказателен съд  за изнудване и участие в престъпната група за рекет на Камен Балбузанов-Куката. Той беше  арестуван през лятото на миналата година  в съдебна зала в Софийския градски съд, където пък е подсъдим за принуда над починалия вече свидетел по делото \"Октопод\" Георги Цветанов. По делото в спецсъда му беше наложен домашен арест заради влошеното здравословно състояние и трудно придвижване, но в хода на разследването се разбра, че Захариев ползва патерици само за посещенията си в съда, а в останалото време се придвижва без видими затруднения. Преди две седмици спецсъдът в крайна сметка е уважил поредната молба на подсъдимия за по-лека мярка за неотклонение и му е наложил парична гаранция от 20 хил. лв. А сега по-горната съдебна инстанция е потвърдила това определение. Тя обаче отказва да намали размера на гаранцията. Съдебният състав - с председател бившият член на Висшия съдебен съвет (ВСС) Галя Георгиева и членове Даниела Врачева и Магдалена Лазарова (също бивш член на ВСС), приема, че многобройните медицински документи доказват, че Захариев е с намалена трудоспособност до август 2021 г., като за него е противопоказно продължителното ходене и стоене прав. За да прецени дали е висок размерът на паричната гаранция, апелативният спецсъд припомня, че през март прокурорската колегия на ВСС освободи Захариев от съдебната система, след като той подаде оставка. След това съдебният състав отбелязва, че подаването на оставка от магистрат, когато срещу него има висящо дисциплинарно производство, носи благоприятни имуществени последици за него. Срещу Захариев действително беше образувано дисциплинарно производство, което обаче ще бъде прекратено. Това ще позволи на Захариев да работи като адвокат, което ще му носи добри доходи, аргументират се съдиите, цитирани от news.lex.bg \"Висящото дисциплинарно производство на подсъдимия Захариев следва да бъде прекратено поради това, че е вече не е магистрат, а това пък ще му открие възможност без изпит да се впише в адвокатурата като правоспособен юрист и бивш магистрат. Т.е не се прегражда възможността за професионално развитие като юрист и получаване на трудови доходи, които е известно, че позволяват добро материално обезпечаване\", се казва в определението на съда. В него съдиите пишат още, че Захариев ще получи и еднократно обезщетение от толкова брутни заплати, колкото прослужени години има в съдебната власт. Те обаче не отбелязват, че според Закона за съдебната власт обезщетението не се изплаща до приключване на наказателното дело срещу освободения от длъжност магистрат. Ако той пък бъде осъден, законът също изключва плащане на обезщетение. Затова и Захариев няма как сега да получи обезщетение, с което да покрие разходите си за внасяне на паричната гаранция. При отказа да намали паричната гаранция съдът анализира и имотното му състояние във връзка с развода му. С бившата му съпруга се споразумели цялото им придобито имущество да остане за нея и двете им деца, като за прехвърлянето Захариев е получил 1000 лв. \"Каква е действителната стойност на прехвърлените по този начин недвижими имоти на бившата съпруга може да се прецени, като се види данъчната оценка на всеки от тях и се съобрази районът, в който се намират\", пише в определението на съда. В него впечатление прави и опасението им за невъзможността евентуално и в бъдеще да бъде конфискувано имущество от Захариев, ако той бъде осъден. \"С тези действия подсъдимият не е намалил фактически имотното си състояние, а се възползвал от бездействието на прокуратурата в хода на развилия се наказателен процес до момента и успешно евентуално ще избегне за в бъдеще наказание конфискация на половината от имуществото, придобито по време на брака му\", заключават апелативните съдии. За да откажат по-нисък размер на паричната гаранция, те подчертават, че в имотните си декларации Димитър Захариев е декларирал доходи от наем, безвъзмездно ползване на два автомобила \"Мерцедес\" и 200 дяла във фирма, които съдът оценява като актив в имущественото му състояние.", "date": "2018.04.04", "title": "Съдът замени домашния арест с гаранция от 20 хил. лв. на обвинения за връзки с банда прокурор"}
{"url": "https://www.dnevnik.bg/sport/2018/04/04/3158108_stanka_zlateva_izleze_ot_rukovodstvoto_na_federaciiata/", "text": "Петкратната световна шампионка по борба Станка Златева излезе от ръководството на българската федерация. Решението е било гласувано на общото събрание. Златева напуска управителния съвет на организацията, който остава с 12 души. От федерацията обявиха, че бившата състезателка \"е подала молба за оттегляне и не е присъствала на нито едно заседание до момента\".  На общото събрание е гласуван бюджет от 2.5 млн. лева за 2018 г. Президентът на българската федерация Христо Маринов, който преди година  замени на поста управлявалия 19 години Валентин Йорданов , определи годината за спорна. Според него са взети мерки за подобряване на резултатите. \"Имахме много силно европейско първенство, но на световното не успяхме докрай да реализираме възможностите си. Започваме да пробваме нови модели на подготовка и да отсяваме кое е най-доброто за нас. В навечерието на европейското получихме и нови тренировъчни уреди и се надявам да бъдем конкурентни на световния елит\", каза той. Делегатите бяха приветствани от президента на европейската федерация и вицепрезидент на световната Цено Ценов. \"В момента нашата борба е в труден период, от който можем да излезем с усилията на всички. Ние не се давим, но търсим път да излезем. Хубавото е, че имаме готовност и увереност да излезем от това положение. България е от страните в топ 10 по брой медали от големи първенства във всички възрасти, така че нещата подлежат на изправяне.\" Българските национали се готвят за европейското, което е в края на месеца в Каспийск (Русия). Първенството ще пропусне световният и европейски шампион за 2013 г. в класическия стил Иво Ангелов.", "date": "2018.04.04", "title": "Станка Златева излезе от ръководството на федерацията по борба"}
{"url": "https://www.dnevnik.bg/sport/2018/04/04/3158125_dimitur_dimitrov_predupredi_fenovete_da_ne_ochakvat/", "text": "Треньорът на \"Лудогорец\"  Димитър Димитров  смята, че напрежението в предстоящия сблъсък с ЦСКА ще намали качествените отигравания в срещата. Двата тима се изправят един срещу друг в петък в Разград, а шампионите водят с три точки пред преследвача си. \"Трудно може да се говори за някакво качество в мачове, които са съпътствани от голямо напрежение. Защото наистина резултатът в момента е най-важен и за двата отбора. Все пак се надявам футболът да надделее и да се получи атрактивен двубой\", каза треньорът на \"Лудогорец\". Според Димитров подобни директни мачове се равняват на шест точки. \"Разбира се, с тази среща шампионатът няма да свърши. След нея има още осем кръга до края на сезона. Но победата ще даде сериозно психологическо предимство на единия отбор в директния сблъсък. Въпрос е и на чест, когато играеш такива мачове. Аз вярвам в качествата и възможностите на нашите футболисти, те неведнъж са ги доказали\", добави специалистът. \"Лудогорец\" е без победа срещу съперника си в последните два мача. На 5 ноември  червените спечелиха в Разград , а в средата на декември  продължения решиха изхода на четвъртфинала  за Купата на България, когато ЦСКА отново излезе победител. Според Димитров обаче, \"ако футболистите играят така, както могат\", победата ще бъде за \"Лудогорец\". Шампионите имат само един проблем преди двубоя и това е контузията на Вандерсон. Бразилецът беше сменен принудително  срещу \"Верея\" , а треньорът Димитров определи шансовете му да играе като 50%.", "date": "2018.04.04", "title": "Димитър Димитров предупреди феновете да не очакват качествен мач между \"Лудогорец\" и ЦСКА"}
{"url": "https://www.dnevnik.bg/sviat/2018/04/04/3158111_edin_chovek_zagina_pri_pojar_v_turgovski_centur_v/", "text": "Един човек е загинал, а трима пожарникари са пострадали при пожар в търговския център \"Персей для детей\", където се продават предимно стоки за деца - в Москва, съобщи ТАСС, като цитира Министерството на извънредните ситуации. Около 600 души са евакуирани от сградата. Загиналият е служител на търговския център, починал в линейка, според източник на \"Интерфакс\". Пожарът започнал в складово помещение на последния етаж на центъра и засегнал площ от около 80 кв.км. Според ТАСС на пожарникарите се е наложило да спасят 20 души от пламъците. Преди броени дни Русия беше разтърсена от един от най-смъртоносните пожари в историята си, когато в търговския център \"Зимняя вишня\" в Кемерово  загинаха най-малко 64-ма души , десетки от тях - деца. Пожарът повдигна въпроса за безопасността в търговските обекти и за проблеми с регулациите на бизнеса.", "date": "2018.04.04", "title": "Един човек загина при пожар в търговски център в Москва"}
{"url": "https://www.dnevnik.bg/bulgaria/2018/04/04/3158154_zapochva_rekonstrukciia_na_kanalizaciiata_na_plovdiv_i/", "text": "Министърът на околната среда и водите Нено Димов подписа договор за реконструкция на канализационната мрежа и на пречиствателната станция за отпадъчни води в Пловдив, съобщиха от пресцентъра на министерството.  Инвестицията струва общо 115.3 млн. лв., като оперативна програма \"Околна среда 2014-2020\" (ОПОС) осигурява безвъзмездно 80.7 млн. лв. Срокът за изпълнение на проекта е 30 месеца. Нено Димов подписа и договор за изграждане на градска пречиствателна станция за отпадъчни води и доизграждане на канализационната мрежа в Тутракан. Така ще се осигурят събирането, отвеждането и пречистването на отпадъчни води от територията на града преди заустването им в река Дунав, се отбелязва в съобщението. Проектът струва над 32.3 млн. лв., като ОПОС 2014-2020 дава безвъзмездно близо 22.7 млн. лв. Срокът за приключване на дейностите е 30 месеца.", "date": "2018.04.04", "title": "Започва ремонт на канализацията на Пловдив и Тутракан"}
{"url": "https://www.dnevnik.bg/sviat/2018/04/04/3158137_zukurburg_shte_prenese_duha_na_novite_evropeiski/", "text": "Марк Зукърбърг е съгласен с \"духа\" на новите европейски правила за личните данни, но няма да ги приеме с всичките им детайли като световен стандарт за социалната мрежа, съобщи той в ексклузивно интервю за агенция \"Ройтерс\". \"Фейсбук\" пострада в последните месеци от поредица скандали за злоупотреба с  лична информация  и натискът за повече  правителствени регулации върху компанията  се засилва. Новият  Общ регламент за защита на личните данни  (GDPR) на Европейския съюз ще влезе в сила идния месец и ще засегне и американските компании, които обработват информацията на граждани на ЕС. По думите на  Зукърбърг  компанията ще изведе на световно ниво някои от защитите, предвидени в европейското право, като следва \"духа на цялото нещо\". Apple и други технологични фирми обещаха да дадат на американците същата защита и права, каквито ще получат и европейците.  GDPR  е най-голямата реформа на защитата на неприкосновеността от създаването на интернет насам – тя осъвременява правила, създадени преди повече от двадесет години. Активисти за защита на личните данни призовават \"Фейсбук\" и конкурентите му от Силициевата долина да приложат европейските практики в целия свят, но засега безуспешно. Зукърбърг твърди, че много от инструментите, предвидени в новите закони – например правото да изтрият всичките си данни – са налични и сега в социалната мрежа. Щом  GDPR  влезе в сила, европейските граждани ще имат правото да прехвърлят данните си към други социални мрежи, а компаниите ще трябва много по-подробно да уточнят как възнамеряват да използват информацията им. Това вероятно ще навреди на \"Фейсбук\", защото ще намали цената на рекламите, ограничавайки употребата на наличната информация и увеличавайки разходите за адвокати, които да гарантират, че рекламата е в рамките на закона.", "date": "2018.04.04", "title": "Зукърбърг ще пренесе само \"духа\" на новите европейски правила на глобално ниво"}
{"url": "https://www.dnevnik.bg/zelen/2018/04/04/3158155_v_plovdiv_sa_izmereni_nai-mnogo_dni_sus_zamursen/", "text": "София е един от градовете с най-замърсен въздух в Европа, но за последната зима рекордьор сред големите градове в България е друг - Пловдив. Там от 160 дни на активен отоплителен период - от края на октомври 2017 г. до края на март 2018 г. - превишаване на максимално допустимите стойности са измерени в 86 денонощия, или повече от половината време (54%). Това съобщиха от организацията AirBG.Info, която стартира преди една година с мисията да разпространи евтини измервателни устройства за състоянието на въздуха в цялата страна и да се бори с проблема на замърсяването, за който не се говореше допреди  Съдът на ЕС да осъди България  на 5 април миналата година. Само за една година измервателните станции на проекта AirBG.Info са вече над 630 в цялата страна, на всички ключови места - до Народното събрание, до Министерския съвет, на Орлов мост, до Аязмото в Стара Загора, до крепостта \"Царевец\" във Велико Търново, в Стария град в Пловдив, също и във всички големи курортни центрове като Банско и Велинград, също и в резервата \"Сребърна\". Станциите са изградени с хиляди часове доброволчески труд и с около 50 хил. лв., събрани от българи, които са инвестирали в устройство или по-скоро в това да \"осиновят\" една от станциите, на стойност от 80 лв. \"Не сме използвали общински или държавни средства, а парите идват от джоба на всеки един от доброволците. Нямаме за цел и за в бъдеще да ползваме публични средства\", коментираха от организацията. За тази една година дейност са извършени  Станциите в момента правят по близо половин милион измервания всеки ден, или 4 милиона на седмица. Данните, които се събират са за температура, влажност на въздуха, атмосферно налягане и фините прахови частици във въздуха. Екипът на AirBG.Info представи данни за периода от октомври до март, тъй като по думите им той е най-рисковият, защото освен температурната инверсия, която задържа запрашаването, \"тогава е и активният период на изключително нецивилизования начин на отопление, включително и в големите градове\". Автомобилният трафик е на второ място, но той е и постоянна величина през годината. Навсякъде в големите градове се измерват превишавания на допустимите стойности с по 4, 5, 6 пъти. В  запрашаването достига и 30-35 пъти над пределно допустимите норми във Варна, Пловдив, София, Благоевград, посочиха от организацията. За   от 160 дни има 48 дни със запрашеност над допустимите норми, или 30% от дните през зимата в най-чистия град са над максимално допустимите норми. От тях има дни с превишение от 4.7 пъти и 5.5 пъти над нормата. За   статистиката показва 70 денонощия с показатели много над допустимата запрашеност на въздуха. Това означава, че в 44% от отоплителния период всеки един жител на София, независимо в коя част на града е, е бил изложен на огромни замърсявания. На 8 януари например са измерени показатели 6 пъти над допустимата стойност, пиковите стойности на този ден са между 30 и 35 пъти над максимално допустимите. На 27 януари прахът във въздуха на столицата е бил още по-гъст - 6.3 пъти над допустимото. Рекордьор за големите градове е   с 86 дни за периода от 20 октомври до 26 март, или 54% от денонощията в отоплителния сезон. Максималните стойности там достигат на 27 декември - почти 5 пъти над нормата. Сериозни превишавания има също и на 17 януари - 4.4 пъти, с пикови също 30-35 пъти над максимално допустимото. В Пловдив в момента функционират 49 станции. Учудващо мръсен се оказва и  , макар че там все още няма достатъчно станции, за да се говори с представителност, поясниха от AirBG.Info. Измерванията на 11-те станции там тази зима са показали 98 денонощия с превишение на максимално допустимите норми, или 61% от времето. И тук са отчетени стойности 5-6 пъти над допустимото.", "date": "2018.04.04", "title": "В Пловдив са измерени най-много дни със замърсен въздух тази зима"}
{"url": "https://www.dnevnik.bg/sport/2018/04/04/3157960_chovekut_ot_druga_planeta_ili_kak_reagira_futbolnata/", "text": "От друга планета\", възкликна френският \"Екип\", а испанският \"Марка\" написа: \"Гол за историята.\"  Зрелищният гол на Кристиано Роналдо  срещу \"Ювентус\" предизвика силен отзвук и обедини привърженици, бивши и настоящи играчи и футболни експерти около мнението, че попадението на 33-годишния нападател ще се помни дълго. Реакцията на привържениците на \"Ювентус\" беше също толкова впечатляваща, колкото и самият гол.  Те се изправиха на крака и аплодираха изпълнението , въпреки че то нанесе удар по амбициите на \"Ювентус\" за ново силно представяне в Шампионската лига. Португалецът  благодари за жеста . \"Никога не съм изживявал нещо подобно в кариерата си\", каза той. Похвали от всички страни Треньорът на \"Реал\" Зинедин Зидан поздрави Роналдо за гола, като определи футболните му умения за природна дарба. Според френския специалист амбицията и гладът за успех са водещи при звездата на отбора. \"Той всеки път показва, че е различен играч. Той постоянно иска да прави велики неща в Шампионската лига и никога не се уморява. Роналдо притежава това невероятно качество, което го прави специален\", каза Зидан. Бившият съотборник на Роналдо в \"Реал\" Алваро Арбелоа се отличи с поздравлението си към португалеца. \"Кристиано Роналдо вече може да напусне земята и да започне да играе срещу марсианци. Тук той е постигнал всичко\", написа Арбелоа в \"Туитър\". \"Брутално. Голът на годината\", възкликна бившият играч на \"Реал\" Гути. Рио Фърдинанд не сдържа вълнението си в коментаторската кабина на \"Ювентус стейдиъм\": \"Вижте колко високо скочи. Това е някаква шега.\" \"Само някои от нас са способни на това\", написа шеговит туит Питър Крауч. Мнозина от английските специалисти сравниха попадението на Роналдо с това на Уейн Рууни срещу \"Манчестър сити\" през 2011 г. Силен отзвук имаше и в САЩ. \"Не се ли чувствате задоволени? Това дори не е честно\", написа в \"Инстаграм\" звездата на баскетболния \"Кливланд кавалиърс\" Леброн Джеймс. В неподправения си стил Златан Ибрахимович заяви, че другия път португалецът трябва да опита подобен удар от 40 метра. Така шведът насочи вниманието към  незабравимия му гол срещу Англия през 2012 г . Човекът на рекордите Роналдо се разписа два пъти и подаде за третия гол при успеха с 3:0 срещу \"Ювентус\". Силната му игра отвори вратите пред \"Реал\" за ново участие в полуфиналите в Шампионската лига. Анализаторите на beIN sport изчислиха, че Роналдо е ритнал топката на височина от 2.23 метра от земята при зрелищния гол. Нападателят е водещият голмайстор в най-престижния клубен турнир с 14 гола. Роналдо е на три попадения от това да подобри върховото си постижение за една кампания от сезон 2013-2014, когато отбеляза 17 гола. Той се разписа във всички девет двубоя през сезона, като е единственият футболист, вкарвал в десет поредни мача в надпреварата. С двете си попадения в Торино Роналдо вече има 119 гола в Шампионската лига. След него се нарежда звездата на \"Барселона\" Лионел Меси със 100. Нападателят на \"Реал\" е вкарал поне по 40 гола на сезон в осем от последните десет години. През настоящата кампания Роналдо вече има 51 гола във всички турнири.", "date": "2018.04.04", "title": "Човекът от друга планета, или как реагира футболната общност на зрелищния гол на Роналдо"}
{"url": "https://www.dnevnik.bg/bulgaria/2018/04/04/3158178_sinut_na_edin_ot_izbiagalite_zatvornici_e_arestuvan/", "text": "Синът на Владимир Стефанов, който вчера избяга от Централния софийски затвор заедно с Радослав Колев, е бил арестуван. Задържането му е станало в Ботевград, откъдето е и баща му, съобщава \"Фокус\". 20-годишният мъж е бил извикан заедно с други роднини на беглеца за разпит. Останалите близки на затворника са освободени, като в полицията е останал само синът му. По непотвърдена информация той ще бъде разпитван и за други престъпления. Вчера Стефанов и Колев избягаха от затвора, като за целта използваха нож и огнестрелно оръжие. Те все още са в неизвестност, като всички гранични пунктове са под засилен контрол в опит да спрат евентуално тяхно излизане извън България. Днес вътрешният министър Валентин Радев заяви в парламента, че  полицията е имала данни за готвено бягство  през 2016 и 2017 г. на поне един от затворниците. \"Направени са и са взети необходимите мерки, но за жалост се случи така, че той сега е избягал от затвора\", каза Радев.", "date": "2018.04.04", "title": "Синът на един от избягалите затворници е арестуван"}
{"url": "https://www.dnevnik.bg/evropa/2018/04/04/3158148_ungarski_informacionni_partizani_se_boriat_s_podruchni/", "text": "Когато бил студент и се борел срещу цензурата, наложена от унгарския комунистически режим, Янош Ласло не си представял, че 40 години по-късно ще поднови тази своя дейност, за да помогне за разпространяването на задушавания след идването на власт на премиера Виктор Орбан независим печат. Един-два пъти седмично бившият журналист напуска Будапеща и отива в унгарската провинция с наръч печатни копия под мишница, за да достави неоткриваема в местните вестници информация. След два мандата на премиера консерватор, поел управлението на Унгария през 2010 г., \"независимите медии вече не са много\", уверява Янош Ласло. Шейсетинагодишният Ласло решил да реагира, след като партията на Виктор Орбан, сочена в допитванията за  фаворит на предстоящите парламентарни избори в неделя , започна предизборна кампания, в която критикува  \"миграционната инвазия\"  и предполагаем заговор срещу Унгария  между \"Брюксел\" , американския милиардер от унгарски произход  Джордж Сорос  и ООН. Инициативата, която подел миналото лято с група приятели, се казва \"Отпечатай сам\". Всяка седмица те избират няколко статии от слабо четения в провинцията алтернативен печат, разпечатват ги на листове формат А4, сгънати надве, правят стотици черно-бели копия у дома или в кооперативни печатници, и отиват при \"изолирана\" аудитория, далеч от столицата. Съдържанието се променя с всеки брой и варира от подозрения за корупция в кръговете на властта през състоянието на здравеопазването и образованието до демонстрации срещу Орбан в Будапеща. Балансиране на контраистините \"Морален дълг е да се балансират контраистините в другите медии\", обяснява 48-годишната Емеше Над, докато сгъва купчини с разпечатки във влака, който отвежда малкия екип в Секешфехервар, град със 100 000 жители на 60 км от Будапеща. Когато стигнат на място, брошурите се раздават на минувачи, оставят се на обществени места или се пускат в пощенските кутии. Янош Ласло изпитва почти същото чувство, че върши нарушение, както през 80-те години на миналия век, когато участвал в разпространяването на т.нар. самиздат - писанията на дисиденти, разпространявани тайно в страните от комунистическия блок. \"Отпечатай сам\" претендира, че осигурява тази приемственост. Обвиненията в накърняване на информационния плурализъм предизвикаха негодувание у представителите на унгарското правителство: \"Наистина кой разумен човек, наблюдаващ унгарския медиен пейзаж, ще постави сериозно под съмнение свободата на печата!\", възмути се наскоро правителствен говорител в блога си и припомни изобилието от заглавия на пазара. Само че все повече от тези заглавия се оказаха с течение на годините в ръцете на хора, приближени на властта, подчертават специалисти в сектора. Хватката на \"Фидес\" Реформирани от 2011 г., освободили се от най-критичните журналисти, общественото радио и телевизия бяха първата мишена на реорганизацията в медиите. След това властите направиха тежък живота на частните медии, като ги лишиха от достъп до държавни издателски договори, както констатира независимият институт за медиен надзор \"Мертек\". Най-старият и основен опозиционен вестник \"Непсабадшаг\" беше брутално закрит от собственика му през октомври 2016 г. (официално - по икономически причини), а после продаден на компания, тясно свързана с партията на мнозинството, \"Фидес\". Тази смяна на собствениците достигна връхна точка през 2016/ 2017 г., когато в разстояние само на месеци 18 заглавия от регионалния печат преминаха в портфейла на трима бизнесмени, за които се предполага, че са близки до Виктор Орбан. \"За по-малко от година \"Фидес\" разшири хватката си върху цялата регионална преса\", изрази безпокойство тогава неправителствената организация \"Репортери без граници\", която нареди Унгария на 71-во място от 180 държави в Световната класация за свободата на печата за 2017 г. За сравнение, при идването на власт на \"Фидес\" Унгария беше 23-та в класацията. Комерсиалната атака над регионалния печат беше \"последната капка, с която чашата преля\", споделя Янош Ласло. Търсенето на новинарския му бюлетин непрекъснато расте: \"Току що изпратихме 10 000 екземпляра в Сегед (голям град в Южна Унгария)\", казва той. Повечето минувачи по улиците на Секешфехервар си вземат копие от изданието му, с изключение на мъж, който прави гримаса и го накъсва на парченца. Тази популярност е балсам за душата на Ерно Клечка, бивш главен редактор на местния вестник \"Фейер медией хирлап\", уволнен от новия собственик. \"Сякаш местните власти искаха да премахнат всеки източник на потенциална критика\", казва той.", "date": "2018.04.04", "title": "Унгарски \"информационни партизани\" се борят с подръчни средства срещу официалния печат"}
{"url": "https://www.dnevnik.bg/photos/2018/04/04/3157961_fotogaleriia_memfis_50_g_sled_smurtta_na_martin_lutur/", "text": "Преди половин век Мартин Лутър Кинг пристига в Мемфис, за да поведе протеста на санитарните работници. След това Кинг се превръща в символ за социална справедливост. На снимката Джери Колман снима сцена от филма си Black Lives Matter пред мотел \"Лорейн\", мястото, на което Мартин Лутър Кинг е бил убит.", "date": "2018.04.04", "title": "Фотогалерия: Мемфис 50 г. след смъртта на Мартин Лутър Кинг"}
{"url": "https://www.dnevnik.bg/evropa/2018/04/04/3158184_shpigel_strani_ot_es_ne_iskat_da_plashtat_za/", "text": "Подписаната през март 2016 г. сделка между Анкара и Брюксел за спиране на нелегалните мигранти е изправена пред несигурност, тъй като няколко страни отказват да плащат за нея и настояват Европейската комисия да покрие следващия транш от 3 милиарда евро,  обещан на Турция , пише \"Катимерини\". Според германското сп. \"Шпигел\" в писмо до Европейската комисия, отхвърлено от нейния председател Жан-Клод Юнкер, официални лица от Германия, Франция, Австрия, Швеция, Дания и Финландия са изразили съпротива срещу това да предоставят още средства. Евентуален провал на сделката би бил сериозен удар по Гърция, която през 2016 г. пое тежестта на стотиците хиляди бежанци, опитващи се да влязат в Европа. Макар броят на пристигащите от Турция в източните егейски острови да е една много малка част от този по време на пика на кризата, през последните седмици се наблюдава увеличение. Приемните центрове на островите Лесбос, Хиос и Самос са ограничени. В края на март по време на  среща във Варна  между лидерите на Европейски съюз и турския президент Реджеп Ердоган бе постигнато съгласие споразумението за бежанците да бъде продължено и съюзът ще изплати следващите траншове от 1.2 млрд. и 3 млрд. евро.", "date": "2018.04.04", "title": "\"Шпигел\": Страни от ЕС не искат да плащат за мигрантската сделка с Турция"}
{"url": "https://www.dnevnik.bg/sport/2018/04/04/3158196_namesa_na_premiera_donese_burza_promiana_na_chasovete/", "text": "Часовете на две от трите дербита между ЦСКА и \"Левски\", които предстои да се изиграят в делнични дни, бяха променени. Това е станало след намесата на министър-председателя Бойко Борисов, обяви министърът на младежта и спорта Красен Кралев. В основата на промяната е недоволството на полицията, която настоява мачовете да завършват в светлата част на деня. ЦСКА и \"Левски\" ще играят в сряда в три поредни седмици - на 11, 18 и 25 април. Остава неясно защо Българският футболен съюз  обяви на 21 март часовете за тези двубои във вида, в който бяха до днес . Кралев и заместник-директорът на Столичната дирекция на вътрешните работи (СДВР) Антон Златанов обясниха, че приоритет за държавата е осигуряването на обществения ред. Те припомниха, че след инциденти през 2012 г. беше решено мачовете между ЦСКА и \"Левски\" да се играят на \"Васил Левски\" и да завършват в светлата част на деня. Двата клуба и представителите на фен клубовете им са настоявали да се запазят вече обявените часове, за да могат запалянковците да присъстват на мачовете. Тъкмо разногласията са довели до намесата на Борисов. \"Днес на Министерски съвет получих задачата да помоля БФС да съдейства това противоречие да бъде решено. Виждате колко бързо реагираха всички институции в случая\", обясни Кралев. Златанов изтъкна, че важни фактори в случая са европредседателството и това, че мачовете са в делнични дни. \"Ще бъде затруднено движението, очакват се 30 000 души. От гледна точка на полицията в Европа се броят на пръсти дербитата като \"Левски\" - ЦСКА - стадионът се намира в центъра на града, съответно зрителите не се телепортират на стадиона и по домовете си. За нас мачът започва много преди първия съдийски сигнал и приключва много след края му\", каза Златанов. \"Искаме да се извиним на част от феновете, но 18.00 е приемлив час, защото преди всичко искаме да се спазва общественият ред, за да може всеки да си заведе децата. Трябва да ви кажа, че съм приятно изненадан, че напоследък много повече родители с деца се появяват (на стадионите на ЦСКА и \"Левски\")\", заяви заместник изпълнителният директор на БФС Антон Попов.", "date": "2018.04.04", "title": "Намеса на премиера донесе бърза промяна на часовете на дербитата между ЦСКА и \"Левски\""}
{"url": "https://www.dnevnik.bg/sport/2018/04/04/3158193_novak_djokovich_se_razdeli_s_shtepanek_i_ostana_bez/", "text": "Бившият №1 в световната ранглиста Новак Джокович остана без треньор, след като обяви раздяла с Радек Щепанек. Чехът работи по-малко от половин година със сръбския тенисист, след като влезе в неговия щаб през декември. Новината идва по-малко от седмица след като  Андре Агаси обяви, че вече не е треньор на Джокович . Самият Джокович поднесе новината по интересен начин и в изявление на официалната си страница споменава Агаси само в последното изречение. \"След  турнира в Маями  Новак Джокович и неговият тенис треньор Радек Щепанек решиха да сложат край на своето партньорство. Личните отношения между тях остават много добри, а Новак се наслаждаваше на времето, в което работиха. Новак продължава да е концентриран върху завръщането си към най-добра форма и възстановяване на самочувствието след дългото отсъствие заради контузия. Той продължава да търси нови начини да си върне победната форма. Сътрудничеството с Андре Агаси също приключва\", гласи цялото съобщение. През миналия уикенд Агаси обясни, че различия в мненията стоят в основата на решението му. \"С най-добри намерения опитах да помогна на Новак. Желая му само най-доброто занапред. Прекалено често се оказваше, че не сме на едно мнение\", казва Агаси в официално съобщение, разпространено от ESPN. Двамата започнаха съвместната си работа преди година, когато Агаси влезе в екипа на Джокович. Американецът обяви, че е решил да се  завърне към тениса  именно заради бившия №1. Това се случи малко след като Джокович се раздели с  Борис Бекер . В момента сърбинът е №12 в световната ранглиста, а пропадането му продължи с  ранно отпадане на турнира в Маями . През 2018 г. Джокович има три победи и две загуби, а в първия турнир от Големия шлем Australian Open отпадна на осминафинал, когато беше победен от Хьон Чун. Джокович обяви, че ще си вземе кратка почивка, след което ще участва на турнира от сериите \"Мастърс\" в Монте Карло, който е между 15 и 22 април.", "date": "2018.04.04", "title": "Новак Джокович се раздели с Щепанек и остана без треньор"}
{"url": "https://www.dnevnik.bg/biznes/2018/04/04/3158244_shte_budat_prekrateni_mandatite_na_chetirima_chlenove/", "text": "Ще бъдат прекратени мандатите на четирима членове на Комисията по енергийно и водно регулиране (КЕВР) – Александър Йорданов, Георги Златев, Валентин Петков и Ремзи Осман. Имената им бяха избрани при жребий за обновяване на състава на КЕВР, теглен на заседанието на парламентарната Комисия по енергетика, съобщи агенция \"Фокус\". Членове на КЕВР остават Владко Владимиров, Димитър Кочков, Евгения Харитонова и Светла Тодорова, както и председателят Иван Иванов, чието име не участваше в жребия поради по-дългия му мандат по закон. Тегленето на имената се проведе по процедурни правила, приети предварително от Народното събрание. Така съставът на КЕВР ще се обнови с двама членове със стаж в областта на енергетиката, един в областта на водоснабдяването и канализацията и един член измежду тези с юридически стаж и стаж в областта на икономиката. Според приетите правила предложения за нови членове на КЕВР могат да се правят от народни представители или от парламентарни групи до 17 април. След това ще бъде извършена предварителна проверка от комисията по досиетата и изслушване на кандидатите в парламентарната комисия по енергетика. Гласуването за членове на КЕВР ще се извърши явно, като за избран ще се смята кандидатът, получил повече от половината от гласовете на присъстващите народни представители в пленарна зала. \"Много държа да запазим принципа нито една партия или коалиция да няма мнозинство в регулатора\", коментира председателят на Комисията по енергетика Делян Добрев. \"За да не сменим всички членове на КЕВР, а половината от тях, решихме това да стане с жребий. Тези, които останаха, ще бъдат комисари още три години и ще имат пълен мандат. Тези, които ще изберем, също ще имат пълен мандат от 6 години. Оттук нататък жребий повече няма да има, а на всеки 3 години ще се обновява половината от състава, без председателя, който има 7-годишен мандат\", обясни той.", "date": "2018.04.04", "title": "Ще бъдат прекратени мандатите на четирима членове на енергийния регулатор"}
{"url": "https://www.dnevnik.bg/skorost/2018/04/04/3158259_spodelenite_elektromobili_v_sofiia_veche_sa_60/", "text": "Услугата са споделени автомобили в София  \"Спарк\"  вече разполага с 60 коли, беше съобщено на организирано от компанията събитие днес. Всички те се движат на ток, като 57 са компактните \"Фолксваген И-Ъп\", а три са лекотоварни \"Нисан и-ЕнВи200\". Първата в България услуга за споделени автомобили тръгна преди пет месеца и според изпълнителния директор на \"Спарк\" Стефан Спасов търсенето е надхвърлило очакванията. Това е и причината броят на автомобилите да скочи от 25 на 60. Плановете са до края на годината те да са 100, а в края на 2019-а - 200. До момента в приложението, с което става запазването и наемането на електромобилите, има регистрирани 10 хиляди потребители. Очакванията са до края на годината те да станат два пъти повече. Сред предимствата на колите \"Спарк\" са, че могат да бъдат оставени навсякъде, където има синя и зелена зона, плюс на още няколко ключови места като молове, големи магазини и бизнес зони. Оттам се и взимат. Заплащането е на база време, като в зависимост от трафика ползването може да излезе по-евтино, отколкото такси. Изпълнителният директор на \"Порше БГ\", които са доставили електрическите фолсквагени, Маркус Тацер посочи, че този проект променя правилата на играта, когато става дума за градска мобилност. Той допълни още, че благодарение на договора със \"Спарк\" \"Порше БГ\" ще е най-големият доставчик на електромобили в България. Изпълнителният директор на ДЗИ, които застраховат споделените автомобили, Коста Чолаков посочи, че тази услуга създава един нов свят. На въпрос дали ползването на колите от толкова много шофьори води до повече щети, от ДЗИ отговориха, че още трупат база данни, но първоначалните наблюдения сочат, че щетите не са значително повече, отколкото при другите им фирмени клиенти.", "date": "2018.04.04", "title": "Споделените електромобили в София вече са 60"}
{"url": "https://www.dnevnik.bg/biznes/2018/04/04/3158269_promeni_v_zakona_predvijdat_energiiniiat_regulator_da/", "text": "Комисията за енергийно и водно регулиране да има правомощията да разрешава сделките при покупко-продажба на съществени части от капитала на търговски дружества, които управляват стратегическа за енергийната система инфраструктура. Това предвижда промяна в Закона за енергетиката, предложена от депутати от \"Обединени патриоти\". Тя е сред приетите на първо четене днес от Народното събрание два законопроекта за изменение на Закона за енергетиката, съобщи агенция \"Фокус\". В разпоредбите е записано, че от съществено значение е дружествата купувачи да бъдат стратегически инвеститори, които да могат да гарантират дългосрочното устойчиво развитие на енергийната система в България. С предлаганите промени вносителите се надяват да се постигне прозрачност на сделките с активи на енергийни дружества. В случаи на нарушаване на новосъздадените разпоредби се предвижда отнемане на лиценза на дружеството, което осъществява пренос или разпределение. Вторият законопроект, внесен депутата от ГЕРБ Делян Добрев и група народни представители, се отнася до либерализацията на енергийния пазар. Част от мерките включват задължение на операторите на електропреносната и електроразпределителната мрежа да закупуват електроенергията за технологични разходи на пазарен принцип. Предвижда се производителите на електрическа енергия от възобновяеми източници и високоефективно комбинирано производство на електрическа и топлинна енергия с обща мощност 4 и повече мегаватчаса да сключват договори, по силата на които да бъдат компенсирани с премия. Тя ще е в размер на разликата между прогнозната цена и цената на производителя и ще се изплаща от фонд \"Сигурност на енергийната система\", като се увеличават неговите правомощия.", "date": "2018.04.04", "title": "Промени в закона предвиждат енергийният регулатор да може да разрешава сделки"}
{"url": "https://www.dnevnik.bg/evropa/2018/04/04/3158264_pravitelstvoto_v_avstriia_iska_zabrana_za_zabradkite_v/", "text": "Австрийското дясно правителство обяви планове да забрани на момичетата да носят забрадки в детските градини и в началните училища, предаде \"Ройтерс\". Австрия прие търсещи убежище, равняващи се на повече от един процент от населението й, по време на кризата с мигрантите в Европа. Проблемът помогна на консерваторите на премиера Себастиан Курц да спечелят изборите миналата година, след като заеха твърда антиимигрантска линия. \"Нашата цел е да попречим на каквото и да е развитие на паралелни общества в Австрия\", каза Курц, използвайки термин, с който той и коалиционният му партньор, крайнодясната Австрийска партия на свободата, описват това, което смятат за заплаха от страна на някои мюсюлмани срещу традиционната култура. \"Част от това, разбира се, са момичетата, които носят забрадки в детските градини и основните училища\", посочи Курц. Ако планът се превърне в закон, той ще се прилага за децата до около 10-годишна възраст. Според много мюсюлмани религията им изисква момичетата да носят забрадки от пубертета. Използването им преди това е рядкост. По време на съвместна пресконференция с Хайнц-Кристиан Щрахе от Австрийската партия на свободата Курц каза, че според тях има проблем в училищата, но без да подкрепи твърдението си с конкретни данни. \"Това, което мога да ви кажа, е, че се наблюдава растящ феномен. Преди няколко десетилетия нямаше такова нещо в Австрия и сега се случва основно в ислямски детски градини, но също и на места в публични учреждения във Виена и в други градове\", каза Курц, като допълни, че ще бъде изготвен законопроект по въпроса. \"Ние смятаме, че всички деца в Австрия трябва да имат еднакви възможности, т. е. момичетата и момчетата трябва да имат еднакви възможности, и трябва да се избягва дискриминация в детската възраст, посочи Курц, цитиран от БТА. \"Важно е да заемем ясна позиция срещу политическия ислям. Искаме нашите деца да растат свободни и да не бъдат въвличани в тези (ислямски) механизми\", добави вицеканцлерът Щрахе. Курц подчерта, че интеграцията на мигрантите изисква редица стъпки и въпросът не може да бъде решен с каквато и да било отделна мярка. \"Виждаме, че в Европа и Австрия е налице феномен на развитие на паралелно общество. Няма някакво религиозно предписание да навличаш на децата хиджаб. Всеки, който мисли, че ислямът предписва това на семействата, греши, такава норма не съществува\", отбеляза австрийският канцлер. Предишното коалиционно правителство между консерваторите на Курц и социалдемократите прокара закон, забраняващ покриването на лицето, включително мюсюлманските забрадки, скриващи цялото лице, на обществени места, но жените и момичетата могат да носят традиционния хиджаб. Обмисляше се и забрана за учителите да носят забрадки, но планът беше изоставен след дебат за религиозните символи в училищата като католическите кръстове, които все още висят по стените на много класни стаи. За да влезе в сила каквато и да било забрана за забрадки в детските градини, които са управлявани от австрийските провинции, правителството ще се нуждае от мнозинство от две трети в парламента и следователно от подкрепата или на социалдемократите, или на либералната партия \"Неос\". Социалдемократите и либералите дадоха да се разбере днес, че са готови да обсъдят проектозакона, като настояха за цялостен пакет за интеграционна политика, вместо за символична стъпка като забрана на покривалата.", "date": "2018.04.04", "title": "Правителството в Австрия иска забрана на забрадките в детски градини и начални училища"}
{"url": "https://www.dnevnik.bg/politika/2018/04/04/3158287_kmet-geit_na_gerb_produljava_s_kmeta_na_mezdra/", "text": "Разкритията на ГЕРБ за престъпления и нередности за кметове на БСП, който са 34, продължиха днес с кмета на Мездра Генади Събков. Внасяме сигнал до прокуратурата за \"Мездрагейт\", съобщи депутатът от ГЕРБ Александър Иванов. \"Ще ви кажа за една спортна зала, за която 2014 година държавата превежда средства на община Мездра, където зам.-кмет тогава е бил Генади Събков. Общината изплаща авансово 1 400 000 лева на изпълнител на обекта\", каза Иванов. От ГЕРБ питат Генади Събков защо с тези 1 400 000 лева дава безлихвен заем, при положение че до момента няма извършени и изплатени строително-монтажни работи. \"За какво са тези средства и защо вече трета година, без положена една тухла, те не са поискани\", попита Иванов. В сигнала до главния прокурор се пита и за 2 600 000 лева от възстановен на общината ДДС по изпълнен 2014 година проект за реконструкция на ВиК мрежа. Сигнал за Генади Събков ще бъде внесен и до Комисията за отнемане на незаконно придобито имущество. От ГЕРБ твърдят, че в мандата 2011-2015, когато той е бил заместник-кмет, неговият син Николай Събков е получавал земеделски субсидии в размер на десетки хиляди левове за наети от общината пасища и ниви, докато е бил студент в Шотландия. От ГЕРБ настояха още кметът Генади Събков да подаде оставка. Бившият депутат от ГЕРБ Антон Тодоров каза, че заместник-кметът на Сопот Николай Новаков е изгонен от БСП, а кметът Деян Дойнов е напуснал със скандал БСП. Дойнов и Новаков бяха герои на  две пресконференции  на Тодоров и Иванов. \"Задаваме въпрос – тези две лица остават ли лица на БСП в Сопот? Ще подкрепят ли БСП в Сопот искане за оставката на кмета и на зам.-кмета? Ще продължат ли общинските съветници да подкрепят налудничавите предложения на кметския екип\", попита Тодоров. От БСП - Пловдив, съобщиха междувременно, че партийната организация в Сопот е потвърдила решението на контролната комисия от 2 април 2018 година за прекратяване на членството на Николай Новаков в партията и остро осъжда действията му, окачествявайки ги като уронващи престижа на общината и левицата. Другата седмица ръководството на местната структура ще проведе среща и с кмета на общината Деян Дойнов, на която да бъде обсъдено финансовото състояние на община Сопот.", "date": "2018.04.04", "title": "ГЕРБ подава сигнал в прокуратурата и срещу кмета на Мездра"}
{"url": "https://www.dnevnik.bg/biznes/companii/2018/04/04/3158304_bdj_beshe_ruhnalo_no_veche_ima_perspektiva_kaza/", "text": "БДЖ оцеля. Да, има много проблеми, но няма как да се каже, че е във фалит, заяви днес на изслушването в Комисията по транспорт в парламента изпълнителният директор на \"Холдинг - БДЖ\" Владимир Владимиров. Той подчерта, че е заварил едно рухнало предприятие, а сега то е стъпило на краката си и има перспектива. Владимиров попита защо са взети заеми в предходните периоди, а не са закупени мотрисите от \"Сименс\" директно с капиталов трансфер от държавата. Според него от 2009 година насам много от активите са се амортизирали и затова са били продадени. По повод твърденията на заместник-председателя на ПГ на БСП Георги Свиленски за намаляването на активите на дружеството и неговите приходи Владимиров обяви: \"Можем ли да сравним ситуацията през 2009 г. със сега - спасено БДЖ с готовност да бъдат купени нови мотрисни влакове, които да компенсират всичките недъзи на днешните по 40-годишни локомотиви и вагони.\" Владимиров подчерта, че ако досегашните правителства на Бойко Борисов не били положили усилия, БДЖ вече е нямало да съществува. На изслушването в комисията беше посочено, че се планира обществена поръчка, с която подвижният състав да бъде обновен. 280 хил. лв. са щетите от запалилия се влак Пред депутатите управителят на \"БДЖ – Пътнически превози\" Пламен Пешаров обяви, че щетата от запалването на вагоните на влака София - Бургас на гара Коньово в петък е за около 280 хил. лв. По думите му вагоните са минали през поне пет проверки и при тръгването от гара София са били изправни. Стандартната процедура в БДЖ е през 6 месеца да се правят регулярни основни прегледи на подвижния състав.", "date": "2018.04.04", "title": "БДЖ беше рухнало, но вече има перспектива, каза неговият директор"}
{"url": "https://www.dnevnik.bg/sviat/2018/04/04/3158311_trudni_manevri_za_erdogan_na_sreshtata_s_putin_i/", "text": "Лидерите на Русия, Турция и Иран са се договорили да ускорят \"успокояването на обстановката\" в Сирия и да защитят населението в т.нар. зони за намаляване на конфликта, за да започнат бежанците да се завръщат в страната. На срещата си в турската столица Владимир Путин, Реджеп Тайип Ердоган и Хасан Рохани са обещали да си сътрудничат, \"за да донесем мир и стабилност в Сирия\". Това са основните послания от преговорите в Анкара в сряда, разпространени първо на сайта на иранския президент и цитирани от \"Ройтерс\". От първите реакции се вижда, че турските домакини са поставени в деликатна позиция. Показателно за това е, че Рохани заяви, че е казал на Путин и Ердоган, че сирийският район Африн, превзет от турската армия и нейните сирийски съюзници, трябва да бъде върнат под контрола на Башар ал Асад. Анкара вече бе принудена да приеме, че Асад ще трябва да остане на власт известно време, защото зад него стоят руснаците и иранците. Освен това никаква турска военна дейност в Северна Сирия не е възможна без съгласието на руския военен контингент в страната. Иран напомни на Анкара кое е приемливо На заключителната пресконференция Ердоган продължи да говори, че териториалната цялост на Сирия зависи от това Дамаск да няма фаворити сред терористичните организации \"и поддържа еднаква дистанция от тях\". Освен това според него, \"който не разбира, че \"Ислямска държава\" и кюрдските милиции имат една и съща цел, не може да допринесе за траен мир в Сирия\". Ден по-рано Reuters цитира ирански дипломат да казва, че \"каквито и да са намеренията на Турция, действията ѝ - било в Африн, в Тел Рифаат и други части на страната, трябва да бъдат прекратени колкото се може по-скоро\". Тел Рифаат се намира на изток от Африн по важния път между турската граница и Алепо и заканите на Анкара да започне операция в тази посока раздразниха Техеран. Иранският президент каза в сряда, че \"събитията в Африн могат да бъдат полезни единствено ако не нарушават териториалния интегритет на Сирия\". \"Някои държави, включително Америка, подкрепят терористични групировки като \"Ислямска държава\" в Сирия, служещи на интересите им. Кризата в страната няма военно решение и за Иран приоритет е съхраняването на териториалната цялост на Сирия\", добави Рохани. Разнобой във военните операции Срещата в Анкара следва ескалация на насилието в сирийската гражданска война и ангажирането на трите държави в понякога противоречащи си една на друга военни кампании. При отсъствие на решителна намеса на Запада за прекратяване на конфликта и зачестили настоявания на президента Доналд Тръмп американците да се оттеглят от Сирия, съдбата на страната е в ръцете на Путин, Рохани и Ердоган. Проблемът е, че в момента Асад е вероятно най-ценният актив за Техеран, руснаците го подкрепят от тактически съображения, а Анкара продължава да критикува действията на Дамаск, но не прекалява, за да опита да си реши гранични проблеми с кюрдите. Операцията срещу бойците от милициите YPG (Турция ги смята просто за сирийската версия на кюрдските терористи от ПКК) в района на Африн бе съпроводена с остри критики срещу офанзивата срещу столичното предградие Гута от подкрепяни от Иран местни милиции, сирийската армия и руската въздушна подкрепа. Гута и приемането на реалностите Гута бе една от четирите \"зони за деескалация\", но съпротивата ѝ бе смазана със започнала през февруари безпощадна кампания. В сряда Ян Егеланд, пратеникът на ООН по хуманитарните въпроси в Сирия, настоя в Женева конвоите с помощи да получат достъп до град Дума в района, където до 150 000 цивилни \"са буквално поставени на колене\". \"Очакваме Русия да контролира режима [в Дамаск] повече\", каза през седмицата турски официален представител. Според него на срещата в Анкара страната му ще настоява пред Путин да отвори хуманитарен коридор към Гута и да ограничи бомбардировките от въздуха. След разговорите Ердоган обяви, че са се договорили с Путин в сирийския град Тел Абиад да бъде открита болница за бягащите от Източна Гута. Според Серкан Демираш от \"Хюриет\" Ердоган вече е приел, че \"дуетът Русия - Иран\" се е установил в Сирия - политически и военно - за продължително време. Сближаването на Анкара с другите две страни ѝ носи критики от САЩ и европейски партньори, но без това не може да действа в Северна Сирия и да налага Турция като \"твърда сила\" в един по-обширен район, обхващащ Кавказ и Близкия изток. Турският президент неведнъж е заявявал, че така може да се гарантира място на страната на масата, когато се стигне до взимането на най-важните решения за бъдещето на Сирия.", "date": "2018.04.04", "title": "Трудни маневри за Ердоган на срещата с Путин и Рохани за бъдещето на Сирия"}
{"url": "https://www.dnevnik.bg/sport/2018/04/04/3158577_milan_i_inter_ne_se_pobediha_v_goliamoto_italiansko/", "text": "Без победител завърши голямото дерби на Милано между \"Милан\" и \"Интер\". Двата градски съперника не си вкараха голове в шампионатен мач за пръв път от три години, с което 221-ото издание на Дербито на малката Мадона разочарова зрителите. Срещата беше от отложения 27-и кръг, след като не се състоя на 4 март  заради смъртта на капитана на \"Фиорентина\" Давиде Астори . \"Интер\" пропусна отличен шанс да излезе на трето място в класирането и остава четвърти с 59 точки, с една зад \"Рома\". \"Милан\" не спечели втори пореден двубой и е шести с 51 точки, но засега остава в Зона Европа. Дербито беше белязано от много предпазливост на двата отбора. Преди почивката най-доброто положение беше на сметката на капитана на \"Милан\" Леонардо Бонучи. Централният защитник принуди Ханданович да прави много ефектно спасяване. Гол на Икарди пък беше отменен в 38-ата минута заради засада. През втората част ударите бяха много, но само един точен. Той беше за символичните домакини, но не застраши сериозно словенския вратар на \"Интер\". По-интересно беше пред вратата на Джанлуиджи Донарума. В началото на второто полувреме едно центриране \"кацна\" върху гредата, а в 60-ата минута звездата на \"нерадзурите\" Мауро Икарди пропусна на празна врата след подаване на Антонио Кандрева. В самия край на мача аржентинския нападател направи нов невероятен пропуск, с който лиши тима си от победа.", "date": "2018.04.04", "title": "\"Милан\" и \"Интер\" не се победиха в голямото италианско дерби"}
{"url": "https://www.dnevnik.bg/photos/snimka_na_denia/2018/04/04/3158571_snimka_na_denia_protesti_beliazaha_otkrivaneto_na/", "text": "Игрите на Британската общност бяха открити в австралийския град Голд коуст. 21-ия турнир обаче беше белязан от протести срещу британската кралска фамилия. Близо 100 протестиращи бяха арестувани, след като вдигаха шум. Те издигнаха плакати, адресирани към кралската фамилия: \"Искахте ли разрешение да посетите заграбените територии\".", "date": "2018.04.04", "title": "Снимка на деня: Протести белязаха откриването на Игрите на Британската общност"}
{"url": "https://www.dnevnik.bg/sviat/2018/04/04/3158584_rusiia_ne_be_dopusnata_do_razsledvaneto_za_skripal_i/", "text": "Провали се опитът на Русия да получи одобрение от международната организация за контрол над химическите оръжия да се включи в съвместно разследване на покушението срещу бившия двоен агент Сергей Скрипал във Великобритания. Всички страни от ЕС, включително България, гласуваха \"против\", като съвместната позиция бе обявена от българския постоянен представител в организацията - посланик Красимир Костов. Преди ден президентът Владимир Путин заяви, че не очаква извинение от Лондон и че това е мястото, където трябва да бъде изяснен случаят, предизвикал най-тежката криза в отношенията със Запада от края на студената война. Руският представител в организацията бе заявил, че ако Москва не бъде допусната до взимането и тестването на проби, няма да признае заключенията ѝ. Предишното руско искане за съвместно разследване с британците бе описано от западните държави като опит да бъде обезценено разследването на учените от Организацията за забрана на химическите оръжия (OPCW). С 15 срещу 6 гласа и множество \"въздържал се\" държавите от OPCW отхвърлиха руското искане. С него Москва се опитваше да отхвърли на независимо международно ниво обвиненията на Лондон, че стои зад нападението с нервнопаралитично вещество - първото в Европа от Втората световна война насам. Също днес Русия поиска в четвъртък да бъде свикано публично заседание на Съвета за сигурност на ООН за обсъждане на британските обвинения. На закритото заседание на управителния съвет в Хага руснаците очакваха OPCW да ги допусне до разследването, което организацията води по искане на Лондон. Първите резултати се очакват още през следващата седмица. Британците заявиха, че с предложението си Русия прави \"перверзен опит\" да се измъкне от обвиненията в отравянето на Скрипал и да отклони вниманието от себе си в пореден епизод от кампанията за дезинформация, водена от Москва. В крайна сметка зад руснаците застанаха единствено Китай, Азербайджан, Судан, Алжир и Иран, каза източник на \"Ройтерс\", докато на САЩ и европейски държави са гласували \"против\". В управителния съвет има 41 членове, от тях днес са присъствали 38 и почти половината - 17, са се въздържали. Британският външен министър Борис Джонсън приветства руското поражение в Хага. \"Русия имаше наум само една цел след опита за двойно убийство на британска територия чрез военно химическо оръжие - да замъгли истината и да обърка обществеността. Международната общност още веднъж преодоля тази тактика и категорично победи днес руските опити да бъде изкаран от релсите правилният международен процес\", се казва в специалното му изявление. Преди това британският представител в OPCW нарече руското искане за съвместон разследване \"диверсионна тактика и поредната доза дезинформация за избягване на отговорите, които руските власти трябва да дадат\". Според Джон Фого руските твърдения, че атаката може да е извършена от Великобритания, САЩ или Швеция, са \"безсрамни и напълно неоснователни заявления\". Руският представител Александър Шулгин заяви на пресконференция, че вотът показал как над половината членове на организацията \"отказаха да се обвържат със западната гледна точка\". Той отново повтори руската теза, че страната няма нищо общо с атаката срещу Скрипал и същеря му Юлия, която по думите му прилича на \"терористично нападение\". Британските изявления бяха \"мръсен поток от пълни лъжи... и неприкрита русофобия\". Учени от британската лаборатория за химически и биологически оръжия в Портън Даун стигнаха до извод, че използваното вещество е от категорията \"Новичок, създадена в бившия СССР, макар да не могат да докажат, че то е било произведено в Русия. Тепърва две лаборатории на OPCW ще представят своите заключения. Тонът на изявлението на ЕС, прочетено от Красимир Костов, е безкомпромисен. След като се повтаря изразената подкрепа за британското твърдение, че най-вероятно Русия стои зад атаката в Солсбъри и няма друга убедителна версия, още веднъж се призовава Москва незабавно да представи на OPCW пълна и изчерпателна информация за програмата \"Новичок\". \"Имаме пълно доверие в британското разследване и приветстваме британското сътрудничество с техническия секретариат на OPCW в пълно съответствие с Конвенцията за забрана на химическите оръжия. (...) Свидетели сме на вълна от инсинуации [от Русия] срещу няколко страни членки на ЕС. (...) Това е абсолютно неприемливо.\" От името на ЕС бе изразена и загриженост от заканите на руския представител, че няма да признае разследването на организацията, ако Русия не бъде включена в него.", "date": "2018.04.04", "title": "Русия не бе допусната до разследването за Скрипал и от организацията за химическите оръжия"}
{"url": "https://www.dnevnik.bg/bulgaria/2018/04/04/3158586_investira_se_v_remonti_a_ne_v_ohrana_na_zatvorite/", "text": "Инвестициите в системата на затворите са предимно в ремонти на стари сгради с цел подобряване условията на лишените от свобода, а охраната и задълженията по предотвратяване внасянето на непозволени вещи и предмети се извършва основно от жива сила и с технически средства, които са крайно недостатъчни и морално остарели. Това обясни пред БНР Цветан Михайлов, секретар на Управителния съвет на Синдиката на служителите в затворите.", "date": "2018.04.04", "title": "Инвестира се в ремонти, а не в охрана на затворите, казват от синдиката на служителите"}
{"url": "https://www.dnevnik.bg/sviat/2018/04/04/3158597_do_87_mln_nabubna_broiat_na_zasegnatite_ot_skandala_s/", "text": "Близо 87 милиона потребители - огромната част от тях от САЩ - са засегнати от скандала с неправомерно използване на личните им данни във \"Фейсбук\" от британската компания \"Кеймбридж аналитика\" (Cambridge Analytica). Това е много повече от предполагаемите около 50 милиона потребители, за които се говореше досега от Кристофър Уайл, разкрил използването на данните им за по-ефективна политическа агитация. Новата информация бе разпространена в  блога на Майк Шрьопфер , най-високопоставеният технологичен мениджър във \"Фейсбук\". В съобщението се посочва, че над 70 млн. от тези потребители са от САЩ. Ако се приеме, че всеки един от тях е отделен гражданин на възраст с право да гласува, това е стряскащ показател спрямо участвалите около 126 милиона души на президентските избори през 2016 г. Данните излизат и броени дни преди на 11 април основният акционер и ръководител на \"Фейсбук\" - Марк Зукърбърг, да свидетества пред комисията по търговия на американския Конгрес. Обещаната преди две седмици от компанията проверка показва още, че не 270 000, а около 305 000 потребители са инсталирали приложението This Is Your Digital Life, благодарение на което е станало възможно събирането на данни от десетки милиони профила в социалната мрежа. Близо 97% от инсталирането е направено в САЩ, но над 16 милиона от всички засегнати потребители се смята, че са в други държави, посочва Би Б Си. Един милион са от Великобритания, над 600 000 - от Канада, повече от 300 000 са от Австралия. В блога си Шрьопфер описва подробно и какви мерки е предприела \"Фейсбук\" след избухването на скандала с \"Кеймбридж аналитика\":", "date": "2018.04.04", "title": "До 87 млн. набъбна броят на засегнатите от скандала с лични данни от \"Фейсбук\""}
{"url": "https://www.dnevnik.bg/sport/2018/04/04/3158593_s_dva_avtogola_barselona_vze_solidna_prednina_sreshtu/", "text": "Барселона\" постигна категорична победа над \"Рома\" с 4:1 и е с единия крак на полуфиналите в Шампионската лига. Успехът на каталунците дойде по куриозен начин, след като две от попаденията бяха автоголве на римските \"вълци\". Даниеле Де Роси и Костас Манолас се разписаха в собствената си мрежа, а другите попадения бяха дело на Жерар Пике и Луис Суарес. Почетният гол за \"джалоросите\" вкара Един Джеко, но задачата на италианците за реванша изглежда непосилна. Въпреки всички неясноти около състава на \"Барселона\" Ернесто Валверде излезе с всичко най-добро. От първата минута започнаха Меси и Серхио Бускетс, които имаха контузии. Каталунците доминираха преди почивката, но Суарес направи сериозен пропуск, а изстрел на Иван Ракитич се отби в гредата. Преди това гол на уругваеца беше отменен заради засада. В края на първата част \"Барселона\" все пак стигна до гол, макар и с помощта на съперника. В опита си да се намеси решително в наказателното поле капитанът на \"вълците\" Даниеле Де Роси прати топката в собствената си врата. Десет минути след подновяването на играта упражнението си повтори, но този път Костас Манолас си вкара автогол. Гръцкият централен защитник беше лошо пласиран, засичайки центриране. В 59-ата минута \"Барселона\" вече водеше с 3:0, след като Жерар Пике се разписа от непосредствена близост. Надеждите на \"Рома\" се върнаха в 80-ата минута, когато Един Джеко вкара, но три минути преди Луис Суарес се разписа и обезсмисли реванша.", "date": "2018.04.04", "title": "С два автогола \"Барселона\" взе солидна преднина срещу \"Рома\""}
