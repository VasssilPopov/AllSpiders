{"url": "https://www.dnevnik.bg/bulgaria/2018/04/27/3170448_uchenici_pisaha_eseta_na_tema_ako_sum_prokuror/", "text": "По инициатива на главния прокурор Сотир Цацаров и Прокуратурата на Република България ученици от пет столични гимназии са писали есета на тема \"Ако съм прокурор\", \"Аз обвинявам\", \"Аз – прокурорът\". Отзовали са се на инициативата възпитаниците на Италианския лицей, Втора английска гимназия, Немската езикова гимназия \"Проф. Константин Гълъбов\", Национална природо-математическа гимназия и Второ средно училище \"Емилиян Станев\". И разбира се техните преподаватели. Отличените и училищата получиха грамота, която им връчи лично Сотир Цацаров. Прокуратурата е издала в книжка есетата. А масовото присъствие на камери и журналисти превърна посещението на младежите в Съдебната палата в рекламно събитие за прокуратурата. Ученикът   от 10-ти клас на Второ СУ \"Емилиян Станев\" е оформил и акростих с качествата на държавния обвинител – Принципен, Разумен, Обективен, Компетентен, Уравновесен, Рационален, Отговорен и... Радикален. Във философски аспект разсъждава за \"справедливостта и щастието\" десетокласникът от Националната природо-математическа гимназия  , Той търси обяснението  защо в модерната епоха човешкият стремеж е да бъде непременно обвинен някой. \"Обвинение към мисълта\" е озаглавил своето есе   от 11-ти клас на Втора английска гимназия. Мисълта е \"свободата на човека, тя е идея и истина\", казва 17-годишният. И добавя, че \"когато обвиняваме някого, ние често го правим с лека ръка, но това не е най-доброто решение\". Директорката на Националната природо-математическа гимназия поднесе на главния прокурор поздравителен адрес.", "date": "2018.04.27", "title": "Ученици писаха есета на тема \"Ако съм прокурор\""}
{"url": "https://www.dnevnik.bg/evropa/2018/04/27/3170522_makedoniia_ochakva_skoro_da_ima_data_za_nachalo_na/", "text": "Македония очаква да получи скоро дата за начало на преговорите за членство в Европейския съюз и ще положи още усилия за прилагане на реформите, които са необходими за това, каза премиерът Зоран Заев, цитиран от \"Ройтерс\". Македония има статут на държава - кандидатка за членство, от 2005 г., но преговорите са блокирани от Гърция заради продължаващия десетилетия спор за името на бившата югославска република. След като пое поста миналата година, Заев  засили опитите за решаване на спора  с Гърция, която блокира членството на Македония и в НАТО. \"Имаме конкретна цел пред нас.  Никога не сме били толкова близо  до това да получим дата за начало на разговорите за членство с ЕС\", заяви Заев след среща с председателя на Европейския съвет Доналд Туск. \"Работим за успешното решаване на въпроса с името. Решаването на този въпрос ще отвори вратите за започване на разговорите за членство с ЕС и за влизане в НАТО\", допълни той. Заев отбеляза, че администрацията му ще \"удвои\" усилията си, за да гарантира, че реформите са \"по-видими, конкретни и ефикасни\". Туск  бе в Скопие  за среща с държавните глави от региона, включително и с президентите на Хърватия и Словения. По-рано тази седмица Министерският съвет обяви, че специални гости ще са премиерът Бойко Борисов и председателят на Европейския съвет Доналд Туск. В съобщението се казва, че в Скопие \"ще се обсъди  подготовката на срещата на върха за Западните Балкани в София  на 17 май\".", "date": "2018.04.27", "title": "Македония очаква скоро да има дата за начало на преговорите с ЕС"}
{"url": "https://www.dnevnik.bg/sport/2018/04/27/3170509_grigor_dimitrov_otpadna_na_chetvurtfinalite_v_barselona/", "text": "Григор Димитров отпадна на четвъртфиналите в турнира Барселона след загуба в два сета от  Пабло Кареньо-Буста . Световният №5 допусна много грешки и се поддаде на нервите, отстъпвайки пред специалиста на червени кортове 3:6, 6:7 (4). Мачът продължи 1.37 часа. След труден първи сет, в който грешките валяха една след друга, Димитров се стабилизира, но беше прекалено късно за обрат.  Българският тенисист  просто не успя да се възползва от малкото грешки на испанския си съперник, който демонстрира игра на постоянно ниво. Кареньо-Буста, който е 11-и в световната ранглиста, не блестеше, но и не допусна големи спадове в играта си. Димитров завърши с едва 59% вкаран първи сервис и спечели 71% от точките при него, но показателите му на второто подаване бяха много по-лоши - само 42%. Той изигра слаб първи сет, в който беше пробит четири пъти, но се стабилизира във втората част, когато беше трудно да обърне развоя на срещата. Двамата се срещнаха за шести път в световния тур и общо за четвърти на червени кортове. Кареньо-Буста записа трета победа, като и трите му успеха са точно на клей. До момента в съперничеството им Димитров само веднъж е побеждавал испанеца на на любимите му кортове - през 2014 г. на турнира в Мадрид. Първият сет премина през множество обрати и общо шест пробива. За съжаление на Димитров той загуби четири пъти подаването си и това даде сета на Кареньо-Буста. В първите два гейма съперниците си размениха по един пробив, след което успяха да спечелят подаванията си. Последва нова размяна на пробиви в три поредни гейма, след които Кареньо-Буста поведе с 4:3. Испанецът увеличи серията си от поредни спечелени геймове на три и затвори първия сет с 6:3 след 49 минути игра. Димитров допусна много грешки от форхенд в първата част, а играта му не вървеше. Той вкара само 53% от първия си сервис и спечели едва 56% от точките при него (девет от 16). Положението беше още по-зле при вторите подавания – само 21%. Вторият сет започна по коренно различен начин, като и двамата тенисисти не предприемаха толкова много рискове при подаванията си и успяваха да ги взимат. Димитров повиши процентите си и започна да играе много по-убедително в своите сервис геймове, задържайки се около 90-те процента на спечелени точки. Световният №5 имаше две възможности да пробие испанския си съперник в третия гейм, но Кареньо-Буста се защити отлично и се измъкна от ситуацията. Първият по-труден гейм за Димитров беше шестият, когато трябваше да се справя в тежка ситуация от 0:30. Българинът обаче се стабилизира и измъкна подаването си. Димитров се справи отлично и в десетия гейм, когато сервираше за оставане в мача. Българският тенисист обаче не трепна и за секунди спечели подаването си на нула, за да изравни за 5:5. В тайбрека Кареньо-Буста започна по-концентрирано и измъкна две много дълги разигравания. Испанецът не губеше позиция и буквално \"разходи\" Димитров по целия корт, с което реализира минипробив и поведе с 2:0. Българинът все пак върна минипробива, за да се задържи в тайбрека при 3:2, но веднага след това направи грешка и Кареньо-Буста възстанови аванса си от две точки. Последва интересна ситуация, при която Димитров допусна елементарна грешка, при която не успя да завърши лесна топка на мрежата. Той обаче обвини съперника си, че е спрял да играе, и поиска преиграване на точката, което не се случи. До края на тайбрека Димитров се поддаде на нервите и в крайна сметка след 7:4 точки българинът отпадна от надпреварата. \"Слушай ме, аз ще запомня това, което направи. Няма проблем, но ще го запомня\", обърна се Димитров към Кареньо-Буста, когато двамата тенисисти се поздравиха при мрежата. В полуфиналите представителят на домакините ще срещне сензацията от Гърция Стефанос Циципас. 19-годишният тенисист, който е 63-и в света, изненадващо победи седмия в ранглистата Доминик Тийм с 6:3, 6:2 само за 1.22 часа.", "date": "2018.04.27", "title": "Григор Димитров отпадна в четвъртфиналите в Барселона"}
{"url": "https://www.dnevnik.bg/video/novinite_na_bnt/2018/04/27/3170529_video_drugite_novini/", "text": "\"Нелюбов\" тръгва по екраните \"Екуинокс\" изпяха \"Облаче, ле бяло\" преди да се впуснат в надперварата Евровизия", "date": "2018.04.27", "title": "Видео: Другите новини"}
{"url": "https://www.dnevnik.bg/sviat/2018/04/27/3170548_kitai_i_indiia_tursiat_mostove_pomejdu_si_na_sreshta/", "text": "Индийският премиер Нарендра Моди се среща с китайския президент Си Дзинпин и според експерти това може да даде ново начало на сложните отношения между двете страни, които миналата година бяха няколко пъти подложени на изпитание, включително стигнаха до напрегнато противопоставяне на границата. Срещата на лидерите на двете страни в света с най-голямо население е днес и утре и град Ухан, Централен Китай. \"Общите ни интереси са много повече от разногласията ни\", каза говорителят на китайското външно министерство Лу Кан по повод очакванията от срещата. А разногласията са много и най-сериозното от тях е продължаващ спор за границата. През 1962 г. в продължение на месец двете държави водиха война по границата и от 80-те години се опитват да уредят граничния си спор. Всяка обвинява другата, че е окупирала нейна територия. Китай претендира за около 90 хил. квадратни километра (35 хил. квадратни мили) в Североизточна Индия и се позовава на културната близост на региона с Тибет като доказателство, че той е част от така наречения от него \"Южен\" Тибет. Индия твърди, че Китай е окупирал 38 хил. квадратни километра (15 хил. квадратни мили) нейна територия на платото Аксай Чин в Западните Хималаи. През последните три десетилетия официални представители са се срещали най-малко 20 пъти, за да обсъдят претенциите за границата. Доста често се стига до малки стълкновения, редовно има пререкания и надвикване между войниците, но най-агресивната конфронтация от десетилетия избухна миналото лято на мястото, където в Хималаите се събират границите на Индия, Китай и Бутан. Сблъсъкът започна през юни, когато индийски войски преминаха в настъпление, за да попречат на китайците да строят път в бутанския регион Доклам. В продължение на 10 седмици войници от двете ядрени държави бяха изправени едни срещу други. В крайна сметка на 28 август Пекин и Делхи се споразумяха да изтеглят войските си, въпреки че нито едната страна не обясни как е била решена кризата. Има също и дразнители. Сигнали за разведряване Миналата година Индия отказа да се включи в голямата инициатива на Си за изграждане на  \"Новия път на коприната\"  - пристанища, железопътни линии и шосета, за да се разшири търговията в голяма дъга, включваща много страни от Азия, Африка и Европа. Индия е недоволна, че китайски държавни компании работят в пакистанската част на Кашмир - хималайския регион, за който претендират както Индия, така и Пакистан. Индийските лидери гледат на това като на признаване на пакистанския контрол над района.  За Индия постоянен дразнител е и все по-голямото влияние на Китай в региона, стратегическото му присъствие в Шри Ланка, Непал и Малдивите и силните му връзки с Пакистан. Източник на търкания за Пекин е фактът, че Индия прие тибетския духовен водач Далай лама и тибетското правителство в изгнание. \"Целта на срещата ще бъде да се подобрят отношенията между Китай и Индия, тъй като те бяха обтегнати последните години заради увеличеното внимание, инвестиции и активност на Китай в Южна Азия\", заявиха от консултантската фирма \"Юрейжа груп\". Първите признаци, че Пекин и Делхи се опитват да оправят отношенията си, се появиха през февруари, когато Индия публично нареди на официалните си лица да не участват в събития по случай 60-годишнината на Далай лама в страната. Оттогава дипломати от двете страни проведоха срещи, а индийският външен министър Сушма Сварадж се срещна с китайския си колега Ван И тази седмица, преди да бъде обявена срещата в Ухан. Моди отново ще замине за Китай през юни - за срещата на върха на Шанхайската организация за сътрудничество. Освен Китай и Индия в нея членуват централноазиатските държави Казахстан, Киргизстан, Таджикистан и Узбекистан, както и Пакистан. Точно сега Срещата в Ухан се провежда в ключов и за двамата лидери момент. Пекин е зает с американските заплахи, свързани с митата върху китайски стоки, които доведоха до страхове от търговска война. Моди се нуждае от стабилен растеж в икономиката преди парламентарните избори догодина. \"Светът сега се изправя пред неистов унилатерализъм и засилващ се протекционизъм в процеса на глобализация\", заяви тази седмица говорителят на китайското външно министерство Лу, обяснявайки контекста на разговорите между Си и Моди. Никой не очаква двамата да разплетат всички възли на сложните дипломатически отношения. \"Имайки предвид дълбочината и обема на проблемите между Индия и Китай, ще бъде неразумно да се очакват големи пробиви\", написа в \"Индиън експрес\" директорът на \"Карнеги Индия\" Раджа Мохан. Най-вероятният изход от срещата според \"Юрейжа груп\" е \"продължаването на дипломатическите разговори, които ще намалят риска от взрив в краткосрочен план, но е малко вероятно да доведат до истинско двустранно решение на тези наситени с напрежение въпроси\".", "date": "2018.04.27", "title": "Китай и Индия търсят мостове помежду си на среща на върха днес и утре"}
{"url": "https://www.dnevnik.bg/politika/2018/04/27/3170556_surbiia_ne_triabva_da_e_chast_ot_es_spored_vmro/", "text": "Сърбия не трябва да е част от ЕС според ВМРО. Това се казва в позиция, изпратена от пресцентъра на партията, която е част от коалиционния партньор \"Обединени патриоти\", по повод \"сръбска провокация към България\". Става въпрос за обявения конкурс за ученическо есе от Техническото училище \"Никола Тесла\" и църковната община в сръбския град Сурдулица - \"Отечеството и свободата - минало, настояще и бъдеще\". Конкурсът е за Светите Сурдулишки мъченици (за които се твърди, че са убити от българските войски в Сурдулица по време на Първата световна война – бел. ред.). Срещу това  реагира вчера и евродепутатът  от ГЕРБ/ЕНП Андрей Ковачев. В обявата за конкурса се уточнява, че \"Сурдулишките мъченици са страдали от българските злодейства през Първата световна война на територията на Югоизточна Сърбия, Вардарска Сърбия и Косово\". Държава, която изкривява и открито лансира лъжи за историята, индиректно предявява териториални претенции към трети държави и асимилира чрез различни методи българското малцинство, няма място в европейското семейство, се казва в позицията на ВМРО. Партията протестира срещу продължаващите спекулации за български зверства в Западните покрайнини по време на Първата световна война. ВМРО призовава Сърбия да не допуска подобни провокации – особено в моментите, когато започва европейския си път. Европейският съюз не е пространство за исторически реваншизъм и ние няма да допуснем държава с подобно антиевропейско поведение да стане част от семейството на обединена Европа, се казва още в писмото на ВМРО. В същото време присъединяването на Сърбия и другите страни от Западните Балкани е външнополитически приоритет на премиера Бойко Борисов и българското председателство на ЕС. Миналата седмица  Борисов бе в Прищина  за да посредничи за подобряване на отношенията между Сърбия и Косово. Днес  Борисов е в Скопие  за среща, която дава на лидери от Западните Балкани възможността да обсъдят проблемите си преди форума в София през май. Голямата неформална среща на върха между лидерите на Западните Балкани и ЕС в София ще е на 17 май и тогава ще стане ясно дали дипломатическите усилия на Борисов ще имат някакъв резултат и дали Сърбия, Черна гора, Косово, Македония, Босна и Херцеговина и Албания ще имат европейска перспектива.", "date": "2018.04.27", "title": "Сърбия не трябва да е част от ЕС според ВМРО"}
{"url": "https://www.dnevnik.bg/bulgaria/2018/04/27/3170565_bulgariia_uchastva_v_mejdunarodna_akciia_sreshtu/", "text": "Властите в осем страни, сред които и България, се включиха в координирана атака срещу разпространявани от \"Ислямска държава\" терористични материали в интернет. Акцията се е провела на 25 и 26 април, като в нея са взели участие държави от Европейския съюз, Канада и САЩ. Съвместните действия са били насочени срещу \"пропагандната машина на \"Ислямска държава\" с цел прекратяване на дейността й\", уточняват от българското Министерство на вътрешните работи. Оперативните действия са координирани от Специализираното звено на ЕС за проследяване на незаконно съдържание в интернет с оглед противодействие на тероризма, екстремизма и нелегалната миграция. Участие в акцията са взели властите в Белгия, България, Франция, Холандия, Румъния, Великобритания, Канада и САЩ. Разследването е започнало в края на 2015 г., когато специализираното звено информира всички държави - членки на ЕС, за възникването н а новинарската агенция \"Амак\" , като я определя за терористична онлайн инфраструктура. През 2016 г. мобилното приложение на \"Амак\" е свалено. Това обаче не отказало хората, стоящи зад медията, и те започват да изграждат нова и по-защитена онлайн мрежа. Целта им е да затруднят максимално опитите тя да бъде свалена отново. През юни 2017 г. са иззети сървъри на новата новинарска агенция и след анализа са установени радикализирани лица в над 100 държави. На българска територия е бил спрян достъпът до четири сървъра, използвани за разпространение на информация от новинарската агенция на \"Ислямска държава\".", "date": "2018.04.27", "title": "България участва в международна акция срещу медията на \"Ислямска държава\""}
{"url": "https://www.dnevnik.bg/sport/2018/04/27/3170555_biletite_za_finala_za_kupata_struvat_ot_10_do_100_leva/", "text": "Билетите за финала за Купата на България по футбол между \"Славия\" и \"Левски\" струват между 10 и 100 лева и вече са в продажба. Най-евтините пропуски са за секторите Б и Г. За сектор А цената е 20 лева, за сектор В е 15. Пропускът за ложите на централната трибуна ще е 30 лева, а ВИП билетът е 100 лева. Мениджърът на Професионалната футболна лига (ПФЛ) Атанас Караиванов заяви пред \"Дарик\", че се надява на висока посещаемост на мача, който е на 9 май от 19.30 часа на \"Васил Левски\". Билетите се продават в мрежата на Eventim, а в понеделник ще бъдат пуснати на касите на ул. \"Гурко\" пред националния стадион и на \"Георги Аспарухов\". След разговори с ръководството на белите пропуски могат да се пуснат и на касите на стадиона в \"Овча купел\". Привържениците на \"Славия\" ще са настанени в блокове 9, 10 и 11 в сектор А, както и блоковете 44 и 45 в сектор Г. За сините се полагат блоковете 8, 14, 15 и 16 в сектор А, както и секторите Б и В. Общо 30 хиляди билета са подготвени за продажба. \"Левски\"  стигна финала след 4:2 общ резултат срещу ЦСКА . \"Славия\" отстрани \"Ботев\" след  победа с 1:0 в реванша, предизвикала много спорове .", "date": "2018.04.27", "title": "Билетите за финала за купата струват от 10 до 100 лева и вече са в продажба"}
{"url": "https://www.dnevnik.bg/biznes/2018/04/27/3170622_antimonopolnata_komisiia_zapochna_proverka_na_sdelkata/", "text": "Комисията за защита на конкуренцията (КЗК)  обяви на сайта си , че е образувала производство за контрол върху концентрация между предприятия във връзка с предварителен договор за продажба на 50% от бизнеса с печатни медии на депутата от ДПС Делян Пеевски на компанията от киноиндустрията \"Ню имидж\". Производството е започнато по инициатива на дружеството на депутата \"Интръст\", което очаква КЗК да направи оценка на концентрацията и да се произнесе с решение. Според заявеното в антимонополния регулатор страните по сделката не очакват \"операцията да окаже въздействие върху продуктово-географски пазари в страната, тъй като характерът на извършваната от участниците в концентрацията дейност не позволява идентифицирането на пазари, върху които сделката ще окаже въздействие поради липсата на хоризонтални и вертикални ефекти, както и липса на отношения на свързани пазари\". От съобщението на КЗК се вижда, че сделката няма да стане с новоучредено дружество, както се твърдеше в прессъобщението за предварителния договор, а чрез вече съществуващата \"Ню Бояна Дивелопмънт\", която е преименувана на \"Ню Имидж Медия\". Промяната все още не е отразена в Търговския регистър. КЗК напомня, че всяко трето заинтересовано лице може да представи информация или да изрази своето писмено становище относно сделката и въздействието, което тя може да окаже върху ефективната конкуренция на съответния пазар в страната. Чрез \"Интръст\", в която е едноличен собственик, Пеевски продава 50% от дъщерното дружество \"Телеграф медиа\" ЕООД, което издава вестниците \"Телеграф\", \"Монитор\", \"Политика\", \"Меридиан мач\" и \"Борба\", на българското дружество на американските кинопроизводители Nu Image.", "date": "2018.04.27", "title": "Антимонополната комисия започна проверка на сделката за вестниците на Пеевски"}
{"url": "https://www.dnevnik.bg/sport/2018/04/27/3170621_nacionalniiat_otbor_po_voleibol_zapochva_sezona_s_novi/", "text": "Няколко нови имена бяха включени от Пламен Константинов в разширения състав за първия за сезона турнир - Волейболната лига на нациите (досега познат като Световната лига). Извън групата обаче е опитният посрещач Тодор Алексиев, който прави силен сезон с \"Олимпиакос\". В тима са общо 28 играчи, като там попадат и волейболисти от най-добре представилите се български клубове. Шампионът \"Нефтохимик\" има петима играчи, сред които са центърът Илия Петков и посрещачът Георги Петров. Другите от състава на бургазлии са близнаците Георги и Валентин Братоеви, както и либерото Теодор Салпаров. Константинов е повикал трима от финалиста ЦСКА - разпределителя Владимир Станков, посрещача Пламен Шекерджиев и диагонала Венцислав Георгиев. В националния отбор е поканен и талантливият нападател на \"Монтана\" Аспарух Аспарухов. Миналата есен Константинов заяви, че иска играчите, на които ще разчита за световното първенство, да са в отбора от началото на сезона. Това вероятно е знак, че Алексиев няма да играе за България. В отбора се завръщат диагоналите Николай Учиков и Боян Йорданов. Част от волейболистите, които са приключили с клубните си ангажименти започнаха вече тренировки в \"Христо Ботев\". Официалният старт на подготовката е на 7 май, посочиха от федерацията. Този сезон усилията са насочени към световното първенство (9-30 септември), на което България е домакин, съвместно с Италия. Преди това е Волейболната лига на нациите, като  националите ще са домакини в два от уикендите  - от 1 до 3 юни в София със съперници Австралия, Русия и Сърбия и от 15 до 17 юни във Варна със съперници Франция, Канада и Бразилия. Миналата есен  България отпадна в четвъртфиналите на европейското първенство след загуба от Сърбия . Впоследствие  федерацията гласува доверие на Константинов .", "date": "2018.04.27", "title": "Националният отбор по волейбол започва сезона с нови имена, но без Тодор Алексиев"}
{"url": "https://www.dnevnik.bg/sviat/2018/04/27/3170620_rusiia_obvini_gugul_i_amazon_che_ne_blokirat_telegram/", "text": "Руският телекомуникационен регулатор \"Роскомнадзор\" обяви, че е неуспешно е преговарял с представители на \"Амазон\" и \"Гугъл\", за да намери решение на смущенията в руския интернет заради опита да блокира чат приложението \"Телеграм\". Независимо от това \"се приемат локални решения\", които да позволят на компаниите да продължат работа в Русия, съобщи РБК, като цитира служители на регулатора. Според тях \"работните контакти\" продължават, но не дават удовлетворителни резултати. Много потребители в Русия са засегнати от решенията на \"Роскомнадзор\" в последните седмици, след като агенцията  въведе милиони IP адреси  в забранителен списък, за да спре достъпа на потребители на \"Телеграм\" след съдебно решение. Приложението  беше блокирано заради конфликт  с Федералната служба за сигурност (ФСБ), но остава достъпно чрез вградени функции и чрез адресите, хоствани на облачни услуги на \"Амазон\" и \"Гугъл\". В списъка към момента са  почти 18 млн. адреса . За няколко часа бяха блокирани и най-големите руски социални мрежи - \"ВКонтакте\" и \"Одноклассники\", търсачката \"Яндекс\", социалните мрежи \"Фейсбук\" и \"Туитър\" и други. В резултат руски компании като \"Яндекс\"  обвиниха  \"Роскомнадзор\", че с действията си създава заплаха за целия руски интернет и влияе отрицателно на икономиката на страната. Други, като Mail.ru Group (собственик на \"Одноклассники\" и \"ВКонтакте\") обявиха, че пускат собствени прокси сървъри, с които потребителите да могат да ползват услугите им при блокиране. Дори Кремъл  реагира  с предупреждението, че работата на \"Роскомнадзор\" не трябва да пречи на други услуги. Условието \"Роскомнадзор\" обвини \"действията на отделни чужди компании, продължаващи да предоставят услуги на Телеграм\", за проблема с достъпа до множество интернет ресурси в Русия. Институцията добави, че ще премахне милионите сайтове от забранителния списък само ако \"Амазон\" и \"Гугъл\" спрат да предоставят хостинг услуги на \"Телеграм\". Тези действия противоречат на решението за блокиране, взето от Таганския съд в средата на април. За да се реши този проблем, хостинг провайдърите трябва да започнат да изпълняват решението на съда за прекратяване на работата на \"Телеграм\" в Русия, казват за РБК от \"Родкомнадзор\". Създаденото от руснака Павел Дуров приложение \"Телеграм\" се използва в цял свят, а  малко над 10%  от потребителите му са в Русия.", "date": "2018.04.27", "title": "Русия обвини \"Гугъл\" и \"Амазон\", че не блокират \"Телеграм\", но търси начин да не ги забрани"}
{"url": "https://www.dnevnik.bg/sport/2018/04/27/3170639_pilotite_na_red_bul_vpechatliha_s_tempoto_si_v/", "text": "Пилотите на \"Ред бул\"  Даниел Рикардо  и  Макс Верстапен  се представиха много силно в първите две свободни тренировки преди Гран при на Азербайджан, четвърти кръг от сезона във Формула 1. \"Биковете\" бяха на ниво, както при квалификационните си опити на уличната писта в Баку, така и при симулациите на състезателно темпо. Рикардо, който спечели  последното състезание в Китай  преди две седмици, беше в челото и в двете 90-минутни сесии. В първата австралиецът остана втори зад Ботас, а след това беше най-бърз. Преди година Рикардо спечели на пистата в Азербайджан, след като се оказа най-съобразителен в едно хаотично състезание. \"Мисля, че имахме ползотворен първи ден, в който изпълнихме програмата си. Условията се подобряват с всяка изминала обиколка, така че е рано да говорим кой е фаворит. Да не забравяме, че \"Мерцедес\" и \"Ферари\" имат режими за квалификацията и очаквам да отговорят утре\", каза Рикардо. Първата тренировка беше белязана от ранна катастрофа на Верстапен. Холандецът изгуби контрол в завой №3 и се удари в предпазната стена, с което сериозно увреди болида си. До края на сесията Верстапен не успя да се върне на трасето, след като неговият \"Ред бул\" остана в една от зоните за сигурност. Валтери Ботас даде най-доброто време 1:44.242, използвайки гуми ултрасофт (най-меките за уикенда). Рикардо беше много близо до темпото на пилота на \"Мерцедес\", изоставайки с 35 хилядни. Австралиецът обаче използваше гуми софт и суперсофт, което показа че е много бърз на уличното трасе. Топ 10 в тренировката допълниха Серхио Перес, Люис Хамилтън, Естебан Окон, Верстапен, Фернандо Алонсо, Сергей Сироткин, Пиер Гасли и Себастиан Фетел. Кими Райконен беше едва 15-и. Във втората тренировка програмата на пилотите беше разделена на две – първо работа в серии от дълги обиколки, а след това симулации на квалификационни опити. С гумите ултрасофт Рикардо впечатли, като завъртя обиколка за 1:42.795. Австралиецът беше по-бърз от Кими Райконен с 69 хилядни. Верстапен се върна на пистата за втората тренировка и беше близо до темпото на своя съотборник. Холандският пилот направи най-добрата си обиколка за 1:42.911, което го остави само на 116 хилядни зад Рикардо. Верстапен обаче беше много бърз в дълга серия от обиколки. Пилотът на \"Ред бул\" работи много в сесията и беше далеч по-уверен от съперниците от \"Мерцедес\" в симулацията на състезателна дистанция. Зад Верстапен останаха Валтери Ботас и Люис Хамилтън, които обаче бяха много далеч. Световните шампиони бяха на изоставане от седем и осем десети от секундата. Топ 10 допълниха Фернандо Алонсо, Естебан Окон, Карлос Сайнц, Кевин Магнусен и Нико Хюлкенберг. Лидерът в шампионата Себастиан Фетел беше едва 11-и, като изостана с 1.3 секунди зад Рикардо. Германецът не успя да намери нужното темпо и постоянно се оплакваше от липса на сцепление. Освен това пилотът на \"Ферари\" на няколко пъти излезе от трасето. За сметка на това Фернандо Алонсо впечатли със скоростта на своя \"Макларън\", защото беше на по-малко от една десета зад Люис Хамилтън. Квалификацията за Гран при на Азербайджан е в събота от 16 часа българско време.", "date": "2018.04.27", "title": "Пилотите на \"Ред бул\" впечатлиха с темпото си в петъчните тренировки в Баку"}
{"url": "https://www.dnevnik.bg/bulgaria/2018/04/27/3170650_bivshiiat_shef_na_obshtinskiia_suvet_v_septemvri_otiva/", "text": "Бившият председател на общинския съвет в Септември Лазар Влайков (ГЕРБ) отива на съд по обвинение на Окръжната прокуратура в Пловдив за това, че не е взел мерки за сигурност и с неговия пистолет е бил застрелян човек. Това се разбира от съобщение на прокуратурата. Инцидентът стана на 31 март миналата година в пазарджишкото село Виноградец. При празненство за рождения ден на 6-годишно дете в заведение оръжието попаднало в ръцете на рожденика, което стреляло и причинило смъртта на 45-годишен мъж, е заключението на прокуратурата. Влайков отишъл на празненството със законния си пистолет \"Глок 21\" и 45 патрона. В разгара на празненството имало заря, някои от гостите стреляли с газово оръжие. Когато изстрелите от газовите пистолети започнали да намаляват своя интензитет, обвиняемият решил да се похвали с новия пистолет. Той заредил пълнителя и стрелял във въздуха, след което започнал да го показва и предава на други лица, които също стреляли с оръжието. Влайков повикал при себе си убития по-късно Наско Т., за да му покаже пистолета. Наско Т. също стрелял няколко пъти във въздуха. По същото време 6-годишното дете обикаляло около масата, и проявило интерес към оръжието, информира прокуратурата. Към 23.50 ч. - 23.55 ч. пистолетът се озовал, по неустановено начин, в ръцете на малолетното момче, което се намирало в градината и произвело изстрел. Куршумът попаднал в областта на горната лява мишница на Наско Т., който станал от пейката, паднал по гръб и починал. Влайков, който подаде оставка като председател на общинския съвет в Септември, но остана съветник, е на свобода под парична гаранция от 8000 лв. Предвиденото от закона наказание за престъплението, в което е обвинен, е лишаване от свобода от три до десет години.", "date": "2018.04.27", "title": "Бившият шеф на общинския съвет в Септември отива на съд за небрежност, довела до смърт"}
{"url": "https://www.dnevnik.bg/sport/2018/04/27/3170547_levski_opredeli_za_dolnoprobna_luja_podozreniiata_za/", "text": "Левски\" определи като \"долнопробна лъжа\" подозренията, че Хали Тиам е контузил умишлено Фернандо Каранга. Сините пожелаха бързо и пълно възстановяване на бразилеца, като заявиха, че сенегалецът лично желае същото на своя колега.", "date": "2018.04.27", "title": "\"Левски\" определи като \"долнопробна лъжа\" подозренията за умишлена контузия на Каранга"}
{"url": "https://www.dnevnik.bg/bulgaria/2018/04/27/3170653_avtobus_s_bulgarski_turisti_se_oburna_v_surbiia_trima/", "text": "Трима български граждани са ранени, след като автобусът, в който са пътували, се преобърна в Сърбия. Нито един от тях не е с опасност за живота, съобщи Министерството на външните работи. Към 9.15 ч днес автобус с български туристи на бургаската туристическа фирма \"Евелин-Р\", пътуващ за Босна и Херцеговина, се е обърнал на магистралата Ниш-Белград. В него са пътували 19 души - 17 пътници и двама шофьори. Вследствие на инцидента са пострадали 13 от пътниците. Всички те са били приети в болницата в Чуприя и им е оказана медицинска помощ. След направени прегледи 10 от тях са изписани, а други трима остават в ортопедичното отделение. Всеки момент се очаква в Чуприя да пристигне друг автобус на фирмата, който да превози останалите 16 българи. Българският посланик в Белград Радко Влайков е посетил пострадалите в болницата, а консулът Георги Христов в момента е там и е в контакт с тях и с лекуващия ги екип, уверява министерството. ЕВЕЛИН Р ЕООД е с адрес на дейност Бургас, представлявана от Евелина Димитрова Пулева. Проверка на Министерството на туризма в Националния туристически регистър показа, че фирмата е лицензирана за туроператорска и турагентска дейност от юли 2006 г. и има валидна застраховка до 08.01.2019 г.", "date": "2018.04.27", "title": "Автобус с български туристи се обърна в Сърбия, трима са ранени"}
{"url": "https://www.dnevnik.bg/sviat/2018/04/27/3170126_britanskiiat_parlament_zaplashi_da_prizove_zukurburg/", "text": "Главният технически директор на \"Фейсбук\" Майк Шрьопфер обеща да подобри прозрачността на мрежата по време на четиричасов разпит от британския парламент и разкри нови мерки, които тя предвижда, за да се справи с манипулациите на общественото мнение. Депутатите обаче не останаха доволни. \"Дясната ръка на Марк Зукърбърг, за когото бяхме убедени, че може да представи възгледите му, не успя да отговори на много специфични и детайлни въпроси за бизнес практиките на \"Фейсбук\", заяви председателят на медийната комисия Деймиън Колинс, цитиран от Би Би Си. Той уточни, че ще поискат писмени отговори от Зукърбърг, но ако те не ги задоволят, комисията \"ще го призове формално\". В писмените си показания, изпратени преди събитието, той обясни, че организациите, които искат да разпространят политически реклами, вече ще трябва да преминат през процес на авторизация и съобщенията им ще трябва да включват информацията кой плаща за тях. Това трябва да се случи до юни, уточни той, а компанията подготвя и по-нататъшни мерки, включително етикети за политическите реклами и достъпен за претърсване архив. По думите на главния технически директор политическите реклами са малък процент от цялата реклама в социалната мрежа. Шрьопфер се извини за грешката с маниера на създателя на социалната мрежа Марк Зукърбърг, който изрази същите чувства пред американския Конгрес наскоро. Зукърбърг обаче отказа молбата на британските депутати да се яви пред тях и не е реагирал на призива на Европейския парламент да даде обяснения в Брюксел. Социалната мрежа призна, че данните на близо 87 млн. души може би са били използвани неправомерно от консултантската компания \"Кеймбридж аналитика\", за да повлияят на изборите в САЩ през 2016 г. Шрьопфер обаче избягваше да отговаря в подробности, позовавайки се на течащите разследвания във Великобритания, пише агенция \"Ройтерс\". Близо 1 млн. британци с акаунти във \"Фейсбук\" може да са пострадали от \"Кеймбридж аналитика\".", "date": "2018.04.27", "title": "Британският парламент заплаши да призове Зукърбърг официално"}
{"url": "https://www.dnevnik.bg/na_put/2018/04/27/3168015_lazuren_briag_za_chetiri_dni/", "text": "Не е мечта в ранен следобед да се окажеш в плажно заведение с Жан-Пол Белмондо и да си направиш селфи на червения килим в Кан, на следващия ден да си забъркаш собствен парфюм в лабораториите на Galimard в Грас, а на третия средновековни улички на Антиб да те отведат до бар за абсент в бивша подземна римска цистерна. За да разпалват въображението, наблизо са склоновете на Френските Алпи - през март достатъчно заснежени, за да карате ски сутринта и да слезете до морето за следобеден кайтсърф. Френската Ривиера обикновено събужда представа за недостъпен лукс, кинозвезди в Кан и полицаи от Сен Тропе. Но това отдавна са клишета. Крайбрежната средиземноморска ивица от Тулон до италианската граница вече е на 2 часа полет със самолет на Wizz Аir директно от София до Ница и всеки с достатъчно любопитство може лично да провери митовете за Лазурния бряг. Едно от удобствата е, че полетите са сутрин - но не невъзможно рано - и позволяват организиране на един дълъг уикенд от петък до понеделник, или туристическа авантюра през първите четири дни от работната седмица. Според желанието престоят може да е в апартамент под наем (цените обикновено са около 50 евро) или хотел, като почти сигурно ще получите обещаното ниво на обслужване, защото тук хората от това си изкарват хляба. Ница е безспорно градът, който изкушава пътника да си установи база и да прави еднодневни пътувания до останалите забележителности. При този вариант най-удобно е да се използва влак, за да се избегнат автомобилните задръствания, а и цените са символични - до Кан и обратно например билетът е под 20 евро, а пътуването отнема по-малко от половин час. Така обаче има риск човек често-често да си гледа часовника, да прави компромиси с това, което би искал да посети, и да пропусне незабравим залез или изгрев над нов пейзаж. Но Лазурният бряг далеч не е единственото нещо, което си струва да бъде видяно днес. Грас например е навътре в сушата, примамва със славата си на столица на парфюмерията и присъствието на три големи имена в тази индустрия, снабдяващи с аромати и есенции световните брандове. В града, описан във финала на романа \"Парфюмът\" на Патрик Зюскинд, е основаната в средата на XVIII век Galimard, появилата се век по-късно Molinard и най-младата Fragonard - регистрирана през 1926г. Как се е зародила тази индустрия може да се види в Международния музей на парфюма, но и всяка от трите компании има собствени музейни секции със сладкодумни домакини. В музея има не само уреди и продукти от 5000 години история на парфюмерията от цял свят, но и възможност за пръв път да опитате на какво мирише кокаин или опиум. Трудно се устоява на изкушението да опиташ сам да изработиш парфюм по собствена рецепта и компаниите знаят това. Срещу 53 евро в Galimard предлагат незабравимо двучасово забавление за групи от по дузина гости. Слизането до морето е бързо и всеки от градовете си струва поне ден престой. Кан например далеч не е само крайбрежният булевард \"Кроазет\" с бутици с пуловери по 880 евро и яхти за милиони, а конгресният център на най-прочутия в света кинофестивал е изненадващо невзрачен. Тук - както и навсякъде из района - има колоритни пазари с всевъзможни дарове на слънчевия климат и море, улици като Rue Meynadier с напълно достъпни магазини и 15-минутно плаване с ферибот до островите Света Маргарита и Илон, подаряващо фантастична гледка към града, и - след посещение на килията на Желязната маска - разкоша на вечно зелена средиземноморска дива природа. Антиб предлага още памет за древните финикийци и гърци, основали селищата по брега, и известен музей с творби модернисти и на Пабло Пикасо. Ница може да изненада с уличен джаз и местна кухня, силно повлияна от близостта с Италия, а Монако - с това колко много не се вписва сред градовете на Ривиерата. Всяко от тези места развихря въображението и си заслужава поне по едно четиридневно пътуване. Най-невинната препоръка е човек да забрави за клишетата, да си вземе камера с много карти памет за фотоапарата или смартфона и да отвори всичките си сетива за наслаждение. Домакин и гид на пътуването бе  A tout France  - Агенцията за развитие на туризма на Франция.", "date": "2018.04.27", "title": "Лазурен бряг за четири дни"}
{"url": "https://www.dnevnik.bg/sport/2018/04/27/3170062_grigor_dimitrov_izliza_sreshtu_truden_supernik_v/", "text": "Българският тенисист Григор Димитров се изправя днес пред третото си предизвикателство в турнира в Барселона. Вторият в схемата среща Пабло Кареньо Буста в четвъртфинал от надпреварата на червени кортове. Мачът е втори в програмата за деня и ще започне не преди 15.00 часа българско време. Това ще е шестият двубой помежду им, като българинът има три успеха. На червени кортове обаче те са се срещали три пъти, а Кареньо Буста излезе победител в последните два случая. Миналата година испанецът  спря Димитров в \"Ролан Гарос\" след победа в три сета . Последната среща между двамата беше във финалите на АТП в Лондон, където бъдещият шампион спечели категорично с 6:1, 6:1. Двамата имаха тежки мачове в четвъртък. Българинът трябваше да спасява два мачбола срещу Малек Джазири, за да  стигне до драматична победа . Кареньо Буста се наложи в три сета срещу Адриан Манарино. \"Много съм щастлив, защото този род победи оценявам най-много\", каза Димитров след трудния успех преди ден. \"Беше малко странно. Мисля, че играех много добре,но чувствах, че нещо ми липсваше. След първия сет спрях да се движа добре, правех много непредизвикани грешки. Повратната точка беше при 1:4 в третия сет. След като върнах пробива, отново започнах да влизам в ритъм. Той (Джазири) е много необикновен играч, особено на клей\", заяви вторият в схемата. При нов успех в полуфиналите той ще играе с победителя от мача между Доминик Тийм и Стефанос Циципас. В другия поток десеткратният шампион Рафаел Надал продължава на висока скорост, като е в серия от 40 поредни спечелени сета на клей. Преди ден  Димитров си пожела да спори с испанеца във финала .", "date": "2018.04.27", "title": "Григор Димитров излиза срещу труден съперник в четвъртфинал в Барселона"}
{"url": "https://www.dnevnik.bg/bulgaria/2018/04/27/3169912_tozi_goliam_razhod_-_variantite_za_finansirane_na/", "text": "Естествено е носителите на този тренд да са отвъд океана. В САЩ отпуснатите студентски кредити възлизат на 1400 милиарда долара, което превръщат заемите за образование във вторите най-популярни след жилищните. Според изследване на New York University делът на студентите, които приключват обучението си с дългове в размер, равен или повече от 50 000 долара, се е утроил от 2000 г. насам и вече представлява 17%. Тази група от студенти все по-трудно изплащат заемите си. Ако въобще го правят, тъй като все повече от тях се възползват от клаузи, които им позволяват да удължат своя гратисен период на непогасяване и след дипломирането. Част от проблема са и понижените изисквания, които позволяват на много повече хора да бъдат одобрени за кредитирането. Как стои въпросът в България? У нас от няколко години държавата поддържа схема за гарантиране на студентски кредити, което позволява лихвеният процент да е фиксиран и по-нисък от пазарния - той не може да надхвърля 7%. Освен това потребителят не дължи такси и има гратисен период, който му позволява да не прави погашения по време на следването. Заемът трябва да бъде погасен до 10 години след края на гратисния период и се покрива от държавата, в случай че кредитополучателят има второ дете до 5 години след начало на изплащането. Предсрочни погашения могат да се правят без такса по всяко време, а условието за кандидатстване е студентът да няма същата образователна степен и да е на по-малко от 35 г. В момента шест банки предоставят такива заеми – Банка ДСК, Пощенска банка, ПИБ, Райфайзенбанк, Алианц банк и отскоро и Българо-американската кредитна банка. Общият брой отпуснати кредити е под 2000, предимно с цел финансиране на бакалавърска степен на обучение. Средната сума, отпускана в този случай, е 6500 лв. Ключовото тук обаче е, че този тип кредит важи единствено за обучение в редовна програма в университет на територията на Република България, акредитиран от Националната агенция за оценяване и акредитация. Тоест не позволява да се кандидатства за него при обучение в чужбина. Банките, които не са сключили договор с министерството, като например Уникредит Булбанк, също имат свои продукти, предназначени за студенти. Те позволяват повече гъвкавост, защото освен че могат да се ползват за програми в чужбина, могат да бъдат насочени и към различно естество на разходите. Държавно гарантираният кредит може да се ползва само за плащане на семестриална такса. Изключение се прави единствено при раждане на дете по време на следването - тогава може да се отпусне заем в размер, който да осигури сума, равна на минималната заплата месечно до края на следването. Минусът е, че лихвата е плаваща - обвързана е с пазарни показатели, което може да означава увеличение на погасителната вноска в даден бъдещ момент. Други банки като Банка ДСК пък имат и от единия, и от другия тип студентски кредити. Продуктът, който не се гарантира от държавата, е за обучение по обменни програми на \"Юзит калърс България\" за обмен, стаж или обучение в чужбина, но е с максимална стойност 6000 лв. Освен това по него може да се предостави обезпечение - например поръчителство или запор на вземане по трудово правоотношение, с което се подобряват условията. Също така може да се договори гратисен период, който обаче не трябва да е по-дълъг от периода на усвояване. Очевидно гореописаните кредити не са подходящи, ако целим средно или висше образование в чужбина. В такъв случай има много различни специфики за всяка отделна държава. На първо място стипендиите и грантовете са най-добрият начин за финансиране. В повечето случаи те не трябва да се връщат, но много зависят и от доходите и активите на семейството на студента. Голяма част от чуждестранните университети имат офис за финансова помощ, който урежда тези въпроси. Отделно има стотици фондации, чиито бюджети включват именно финансиране на студенти. Често използван подходящ начин са програмите за работа по време на обучението. Отвъд океана например те се финансират от американското правителство, което плаща субсидия от 60% на заплатата на работещи студенти. Това важи и за стажовете, които макар и да плащат малко, могат да дадат силен старт в кариерното развитие на студентите, ако са свързани с сферата на обучението им. Студентското кредитиране, за което споменахме в началото в САЩ, е най-вече два типа - Stafford заеми и Direct Plus. Първият е с гаранция от американското правителство и с него могат да се покриват университетските такси. Субсидираните Stafford заеми изискват студентът да докаже, че е в тежко финансово състояние, и при тях не се начислява лихва по време на следването. За несубсидираните може да кандидатства всеки, но при тях лихвата се начислява по време на следването, въпреки че изплащането започва след дипломирането. Заемите Direct Plus са с фиксиран лихвен процент от 7.9% и имат понижени изисквания, но и сумата, която се одобрява, обикновено е най-ниска в сравнение с другите схеми. И за двата типа заеми не е необходима кредитна история, а лихвата е фиксирана. Освен това погасяването им е обвързано с дохода на студента след дипломирането му, така че да му позволят постепенно да израства в кариерата. Отделно този заем може да бъде опростен, при условие че кредитополучателят заема публична длъжност и в продължение на 10 години е правил навреме вноските си. Германската служба за академичен обмен (DAAD) предлага 220 различни стипендии, като те могат да бъдат насочени към различни разходи - университетска такса, купуването на учебници или плащането на месечния наем. Помислено е и за студентите със специални нужди, както и за културния обмен. Подобна е ситуацията в Дания, където съветват да се потърси офисът за финансова помощ на конкретния университет. Във Франция пък някои от банките имат договори за сътрудничество с френски университети. По този начин се предлагат преференциални условия и при някои случаи лихвата може да бъде дори 0%. Кредитите обикновено могат да се използват за различни цели - както за такси, така и за битовите разходи. Проблемът тук обаче е, че за такива благоприятни условия обикновено се изисква гарант, който да е френски гражданин. През миналата година започна отпускането на студентски кредит и за магистърски програми и във Великобритания. Максималната сума е 10 000 паунда и се отпуска за всички, които са жители на страни - членки на ЕС, и са пребивавали в държава от европейската общност през последните 3 години. Както и при кредита за бакалавърските програми, връщането на заема за магистратура ще зависи от размера на доходите след завършването. За докторантури също е предвиден кредит до 25 000 паунда. Освен това има стипендии, предлагани от различните университети, които взимат предвид отличен успех или доходите на настойниците.", "date": "2018.04.27", "title": "Този голям разход - вариантите за финансиране на висше образование"}
{"url": "https://www.dnevnik.bg/bulgaria/2018/04/27/3170035_paradut_za_6_mai_shte_e_s_tankove_i_samoleti/", "text": "На Военният парад за деня на армията - 6 май ще участват тежка техника и самолети. Парадът ще е по-голям от обичайния заради юбилея - 140 години от създаването на Българската армия. Парадът ще започне в 10 часа и през площад \"Княз Александър I\" ще преминат в марш войници от около 10 блока представляващи всички видове въоръжени сили и военните университети. През \"жълтите павета\" ще преминат образци от почти всички машини на въоръжение в армията – танк Т-72, самоходна гаубица \"2С-1\", бойни машини на пехотата БМП, МТЛБ и БТР, ракетни и зенитни комплекси, гаубици, бронирани \"Мерцедес\" G 270, \"Хамър\", \"Commando seleсt\", \"Guardian\" и \"SAND CAT\" и т.н. Военновъздушните сили ще представят летателна техника, която е на въоръжение в момента. Над площада, в различни формации ще преминат: вертолет Ми 17 - носещ националния флаг; вертолети Ми-24 и \"Cougar\", военно-транспортен самолет C-27J \"Spartan\", учебните самолети L-39ZA и \"Пилатус\" РС9М и бойните самолети Су-25 и МиГ-29. На 5 май от 20.00 часа, на площад \"Княз Александър I\", ще има \"музикален парад\" с участието на военни духови оркестри и ще има заря.", "date": "2018.04.27", "title": "Парадът за 6 май ще е с танкове и самолети"}
{"url": "https://www.dnevnik.bg/sviat/2018/04/27/3169944_oceleliiat_predpriemachut_mladejut_trima_koreici_za/", "text": "В демократичното южнокорейско общество мненията за авторитарното управление на Север, перспективите за обединяване и насрочената в петък среща между севернокорееца Ким Чен-ун и южнокорееца Мун Дже-ин са дълбоко контрастни. Агенция \"Франс прес\" разговаря с трима южнокорейци, чиито възгледи са обусловени от поколенчески и политически различия. Оцелелият Преподавател по английски в пенсия, 84-годишният Лю Дже-бон е бил тийнейджър по време на Корейската война (1950-1953 г.). Спомня си как е обиколил със семейството си цялата страна в търсене на сигурност след инвазията на КНДР. Изпълнен с недоверие към Севера, той предупреждава, че Югът не бива да се хваща в капана. Пхенян е \"най-добрият лъжец на света\", казва ядосано Лю. Сеул трябва да си вземе поука от неизпълнените му обещания. \"Надеждите ми за срещата на върха са нашият президент да не им се връзва. Те никога няма да се откажат от ядрените оръжия, а щом не го правят, не бива да преговаряме за нищо\", добавя той. \"Политиката на слънчевите лъчи\" на президента Ким Те-чжун укрепи икономическите и дипломатическите връзки на Юга със Севера; КНДР получи от Сеул и съществена хуманитарна помощ. Няколко години след това Пхенян осъществи първия си ядрен опит. \"Дадохме им над 10 000 милиарда вона (7.6 милиарда евро) - казва Лю. - Те обаче ги използваха за производство на ядрени оръжия и ни заплашват с тях.\" Както за мнозина от неговото поколение, за него сигурността е приоритет номер едно. Той е твърдо убеден, че американските съюзници няма да позволят Северът да нахлуе отново в страната му. \"Това няма да стане. Америка не би го допуснала\", казва Лю. Той вярва в \"мирното обединяване\", но само при условия, продиктувани от Юга. Ако ли не, \"ще бъдем пометени от комунизма. И тогава всички ще умрем\". Предприемачът 52-годишният Ли Джеон-джин почти се разплакал от радост, щом научил за междукорейска среща на върха след десетгодишно напрежение. Бизнесменът е от поколението, чиито студентски години - 80-те, са минали в разгара на борбата за демокрация и против САЩ, подхранвана донякъде от недоволство от разделянето на полуострова и съюза на американците с тогавашните военни диктатори. Работил е известно време в закрития вече междукорейски индустриален комплекс \"Кесон\" в Северна Корея като мениджър в южнокорейския \"Кориа телеком\". Всеки ден е общувал с корейци от Севера. \"Разбрах, че бихме могли бързо да се разберем и да се превърнем в процъфтяваща нация\", казва той. Ли гледа с оптимизъм на сегашното сближаване, в което вижда залог за траен мир. \"Ние сме един народ. От 70 години живеем разделени. Това, че и двете страни са готови да разговарят за мир, да превъзмогнат разногласията, е голяма крачка напред\", заявява той. Според него една обединена Корея ще е много по-силна. \"Ако населението ни стигне 100 милиона, ще имаме силна икономика, устойчива срещу външните промени\", обяснява Ли. Той впрочем не вярва всичко да се промени бързо след дългогодишната вражда. Но не подкрепя и скептиците. \"С течение на годините може да са натрупали копнеж за мир, който ги тласка днес към нас. Не знам защо да търсим тук някаква клопка\", добавя Ли. Младежът Вече от седмици срещата на върха е водеща новина в Южна Корея и не само там, но 19-годишния хип-хоп изпълнител Чой Уон-йон хич не го е грижа. \"Мернах веднъж някакво заглавие, но нямам ясна представа. Всъщност не знам какво правят. Май ще разговарят точно Южна и Северна Корея, но това не ме вълнува особено\", казва той. Изрусен и с обици, музикантът прекарва следобеда с приятели в Синчон, оживен университетски квартал в Сеул. Младежта в Южна Корея е най-слабо свързана със Севера, притежаващ ядрени оръжия. Съзнателният живот на младите е минал в демократична страна с динамична културна сцена - страна, заплашвана и при случай нападана от Пхенян. Един се тревожи колко ще струва евентуалното обединяване, друг се страхува от конкуренцията на трудовия пазар. Според анкета на Корейския институт за национално обединение над 70 на сто от двайсетгодишните в Южна Корея не желаят страната да се обедини. \"Не виждам да има нужда - казва музикантът. - Имиджът на Северна Корея не е много добър. Всеки знае, че това е много авторитарна страна.\" /БТА", "date": "2018.04.27", "title": "Оцелелият, предприемачът, младежът: трима корейци за обединението"}
{"url": "https://www.dnevnik.bg/analizi/2018/04/27/3169928_rusiia_vodach_na_zapada_kum_nesvoboda/", "text": "Позицията на Тимъти Снайдър винаги е била, че днешното ни политическо мислене трябва да се основава на историята - не на идеологии. Позната ни е – ако не са ни подминали предишните му преводи на български \"Кървави поля\" и \"За тиранията\" А последната му книга специално фиксира проблемите, които се получават, когато политическото мислене престане да се основава на историческото. Главният проблем е синтезиран в заглавието: престанали да мислим исторически, ние сме тръгнали по пътя на несвободата. И сме се оставили да ни води експертът по несвобода Русия. Снайдър е строг фактолог и книгата му е конструирана така, че подобни прости политически изводи се основават на огромен брой свидетелства за реални събития от последно време. (Бележките за изворите на неговите факти заемат 60 страници дребен шрифт, една пета от книгата!) Неслучайно я е посветил \"На репортерите – герои на нашето време.\" Снайдър презира вечно популярния скептичен цинизъм: за него истинската журналистика служи на истината, тя не е слугиня на силните на деня, както не им е слугиня и историята. Силните имат полза от политиката на силата, затова я налагат като единствената рационална политика. И тогава историческото бъдеще става лесно предвидимо: по-силният винаги печели, затова от по-слабите се очаква разумно да пасуват. Това за Снайдър е светът на несвободата. – на свободния избор – но избор едновременно вдъхновяван и ограничаван от историческото знание. То ни дава две подпори. Първо, че силните не винаги се ръководят от ползата, затова и не винаги правят силова политика – в много случаи избират да правят политика на ценностите. Второ, че и слабите могат да побеждават силните, и това се е случвало неведнъж - колкото и да изглежда невероятно за разума, свел себе си до пресмятания. Банални истини – но ги забравяме с последователност и лекота, винаги, когато започнем да правим политически прогнози, основани на силови калкулации. Историческият оптимизъм на Снайдър е както е немодната дума,  Историята не е предопределена нито вече направена – правим я ние и тя е резултантата на всичките ни вектори на воля и свободен избор. Поради което сме отговорни за нея – морално. И поради което са възможни най-различни варианти: в една ситуация ще се наложи волята на глупавите, друг път – на умните, или на самопожертвувателните, на непукистите, на алчните, на продажните, на честните, на садистите Тези неща Снайдър не е написал в книгата си, защото за него на равнище гражданска позиция те са очевидни, а като основа на метода на една историческа школа в политологията биха се превърнали в много специализирано четиво; но аз ги пиша, защото за нас и у нас те не са очевидни дори на гражданско равнище. така Снайдър етикетира двете главни световни митологични нагласи днес. Митологични – ще рече по необходимост антиисторични. Особено важно за Снайдър, е че и двете се проявяват в днешна Америка (макар и не само в нея). \"Неизбежното\" – като мит - е по-доброто бъдеще! (Да си спомним \"сияйните върхове на комунизма\".) Историята ни сочи, че близкото бъдеще често се оказва по-лошо от настоящето и от близкото минало. Лекът против това \"лошо\" е всеки да му се противопоставя, лично. Но според Снайдър голяма част от днешните американци са се отказали от отговорността на индивида. \"Американската мечта\" е, че всеки, който работи здраво, ще просперира – но за много от тях това е деградирало до колективистичното \"Америка така и така ще просперира, и всички ние с нея - няма защо  да се напрягам.\" Само че, предупреждава Снайдър, автоматичен прогрес няма никога – а в наше време има автоматичен регрес. Която вече е ерозирала поради популизма - най-силната манифестация на историческото немислене днес – прочее, и на немисленето изобщо. Процесът е напреднал, популизмът става все по популярен сред управляваните, започва да предопределя управляващите и да дирижира управлението. Драстичните примери са: в Европа, изборът на  в Америка – изборът на Тръмп. И това стана възможно, защото масовият стремеж към без-действие, основан на мита за неизбежното, освобождава полето за масов стремеж към зло-действо. А този стремеж е основан на другия мит - мита за \"вечното\". Съдържанието на тази така етикетирана от Снайдър вечност е –  . Това е нагласа, традиционна за Русия. Но новият проблем, сочи Снайдър, е че идеологията на страданието е намерила почва и в Америка, и именно тя определи резултата в последните президентски избори. Докато вярващите в  на доброто не правеха нищо, вярващите във  на страданиетоизбраха Доналд Тръмп. Снайдър анализира факта, че от 1980 година насам неравенството в Америка се е увеличило драстично. Заплатите растат непропорционално на производителността на труда; същевременно, държавата взима все по-малко от най-богатите: за 0.1% от американците с най-високи доходи, пропорцията е паднала от 65% до 35%, а за първите 0.01% - от 75% до 25%. Това ново неравенство предизвиква не само по-лош живот, но и по-лоша нагласа към живота. Това е нагласа, огледална на \"неизбежното\", но с обратен знак: каквото и да правиш и да не правиш, всичко ще става по-лошо, а \"американската мечта\" е мъртва – както дословно казва и Тръмп в предизборната си кампания (цитиран от Снайдър). Снайдър обяснявяа, че за хора с такава нагласа модел на света не е \"играта с положителен резултат\" – при която и двамата играчи печелят ново богатство; нито дори \"с нулев резултат\" – при който печалбата на единия е загуба за другия, но общото за двамата богатство си остава същото; моделът им е \"игра с отрицателен резултат\" – при който и двамата губят богатство, като целта на играта е другият да загуби повече от тебе. (Представена в шопската култура чрез максимата \"Я сакам на Вуте да е зле.\") На нас това ни е по-ясно отколкото на американците, на Балканите традицията на страданието е отдавна разработена – новост е разпространението й в масов мащаб в Америка. Да, Снайдър обвинява за това и Русия – но още повече обвинява собствената си страна. Тук Снайдър не критикува чрез левичарски лозунгчета - а включва своето дълбоко,  познаване на американското общество. Когато американци заявят, че не очакват по-добро утре – значи американското общество има проблем. Аморализацията, депрофесионализацията и алчността на днешната американска политическа класа са главните причини: властовият елит е част от проблема, не от решението. Интелектуалният елит или критикува властта по левите схеми от 1960те години, безсилни днес, или мазохистично приема \"вечното страдание\" с лозунга \"Така им се пада!\" На кои? Обобщена, схемата на Снайдър е следната: отказът от индивидуална отговорност и личен избор води до две днешни форми на антиисторично съзнание: \"неизбежният прогрес\" и \"вечното страдание\". Те двете едновременно ни тласкат по пътя на несвободата и ни правят податливи на тласъците на Русия в същата посока. Това е нова проблемна ситуация, която няма как да бъде решена по пътя на business as usual: ако правим както обикновено, ще се озоваваме сред все по-голяма несвобода.", "date": "2018.04.27", "title": "Русия – водач на Запада към несвобода"}
{"url": "https://www.dnevnik.bg/sviat/2018/04/27/3170185_kim_chen-un_prekrachi_granicata_s_jujna_koreia_i/", "text": "За пръв път от Корейската война през 1953 г. севернокорейски лидер пресече границата с Южна Корея. Това направи Ким Чен-ун, като прекрачи демаркационната линия за среща с южнокорейския президент Мун Дже-ин в демилитаризираната зона между двете страни. Мун посрещна Ким за два кръга преговори, които ще бъдат последвани от  тържествена вечеря  и на които двамата трябва да обсъдят възможностите за мир и (в по-малка степен според южнокорейския в. \"Чосон илбо\") общите икономически проекти. Технически двете Кореи са още във война, която завършва през 1953 г. с примирие, а не с мирен договор. Международни и южнокорейски медии отбелязват, че ядреното разоръжаване на Корейския полуостров и шансовете за мирен договор между двете Кореи ще са на дневен ред в частта от разговорите, която няма да се проведе пред камерите. Историческото посещение, планирано до последния детайл, изненада и събралите се за срещата репортери с неочаквана импровизация, когато след снимките от южната страна на демаркационната линия двамата неочаквано пресякоха границата и се озоваха на севернокорейска територия. \"Единайсет изгубени години\" \"Днес сме на стартовата права, където се пише нова история на мира, просперитета и междукорейските отношения,\" каза Ким, преди двамата корейски лидери да започнат преговори в граничното село Панмунджом. В първата част от срещата си с Мун Ким дори го покани в Северна Корея, като каза, че би бил щастлив да го посрещне в Пхенян. \"Единайсетте изгубени години могат да бъдат наваксани,\" каза Ким, имайки предвид времето от последната среща на Севера и Юга. Той каза, че е изпитал \"вихър от емоции\", пресичайки границата с Юга и не разбира \"защо е отнело толкова време\" да го направи. Мун от своя страна нарече решението на Ким да премине границата \"смело\" и \"символ на мира\". \"Пролетта може да е започнала на Корейския полуостров... Светът гледа. Има толкова тежест на плещите ни. Вие станахте първият севернокорейски лидер, който пресече границата. Това е символ на мира. Очакванията на целия свят са насочени към нас.\" Според служител на южнокорейския президент, цитиран от \"Ройтерс\", Ким казал на срещата, че по негова информация Мун винаги \"се събуждал рано\" заради ядрените тестове и обещал вече да не прекъсва съня му. Преди по-малко от седмица Пхенян  обяви, че се отказва  от тестовете, макар това да не означава край на ядрената и ракетна програма, довели до международни санкции и засилили изолацията на комунистическата държава. Символика Около 6 ч. българско време Ким и Мун сложиха край на тази част от разговорите и се разделиха, за да обядват, всеки от своята страна на демаркационната линия между двете Кореи. Завръщането на севернокорейския лидер беше в черна лимузина, заобиколена от телохранители. Преди втората част на срещата двамата трябваше да поседят дърво от южната страна на зоната. Това е малка част от символиката, с която е заредена визитата. Севернокорейският гост е с делегация от 9 души, в която освен сестра му, Ким Йо-чен, за пръв път са и високопоставени военни и дипломати, каквито не е имало в срещите на баща му с южнокорейски лидери. Делегацията бе посрещната от гвардейци в традиционни облекла, а военен оркестър изпълни народната песен \"Ариранг\", символизираща стремежа за обединение на двете Кореи. Преди да се оттегли за кратко в Северна Корея, Ким се подписа в книга за гости в Дома на мира, където разговаря с Мун. Това е  третата среща  на върха между лидерите на Северна и Южна Корея от войната насам - първата през 2000 г., а втората през 2007 г. (и двете се проведоха в севернокорейската столица в Пхенян). Тя предшества  евентуални разговори , за пръв път в историята, между Ким и президента на Съединените щати Доналд Тръмп. Преди нея той направи първото си известно  посещение в чужбина , за да посети Пекин. Не всички в Южна Корея приветстват срещата - в района на граничния град Паджу имаше протести, на които присъстващи се обявиха против нея и изгориха севернокорейски знамена.", "date": "2018.04.27", "title": "Ким Чен-ун прекрачи границата с Южна Корея и обяви, че започва \"нова история на мира\""}
{"url": "https://www.dnevnik.bg/regioni/2018/04/27/3168242_bitkata_za_bjudjeta_na_es_koi_kakvo_poluchava_i_kolko/", "text": "Брюксел се готви за една от най-големите си битки – тази за парите в следващия дългосрочен бюджет на Европейския съюз, пише \"Политико\". Еврокомисарят за бюджета Гюнтер Йотингер ще представи предложението за многогодишната финансова рамка за 2021-2027 г. на 2 май и иска крайният план да бъде одобрен преди  изборите за Европейски парламент  през 2019 г. Ветераните в сложния процес казват, че сроковете, поставени от еврокомисията, са крайно амбициозни. Преговорите за бюджета са винаги дълги и трудни, а сега нещата вероятно ще са още по-сложни, защото излизането на Великобритания от ЕС оставя  годишна дупка от приблизително 12-13 милиарда евро . Сегашният седемгодишен бюджет възлиза на около 1 триолион евро и ако еврокомисията успее да защити плановете си, следващият ще бъде поне толкова голям въпреки излизането на Великобритания. Държави, регионални правителства и лобистки групи на континента ще се опитват да окажат влияние върху бюджетния процес, надявайки се да получат възможно най-голямото парче от тортата. Европейският парламент също ще бъде силно засегнат, тъй като трябва да даде съгласието си за бюджета, за да бъде приет. А той е окончателно одобрен едва след като държавите - членки на ЕС, го подпишат с единодушие в Европейския съвет. Ето няколко графики за част от ключовите въпроси в битката за бюджета: С изключение на Испания най-големите икономики в ЕС са допринесли в бюджета повече, отколкото са получили обратно. Тези, които са платили повече, отколкото са получили през 2016 г., са Италия, Франция, Германия, Белгия, Великобритания, Холандия, Австрия, Финландия, Дания и Швеция. Кохезионната политика на ЕС е силно фокусирана върху по-слабо развитите региони, където брутният вътрешен продукт на глава от населението е под 75% от средното за ЕС. Картата по-долу показва как регионите са били категоризирани при последния кръг на финансиране, когато статутът им е било основан на данни от 2007-2009 г.", "date": "2018.04.27", "title": "Битката за бюджета на ЕС: Кой какво получава и колко дава (графика)"}
{"url": "https://www.dnevnik.bg/sport/2018/04/27/3170190_beshiktash_otkazva_da_izleze_za_doigravaneto_na/", "text": "Бешикташ\" отказва да излезе за доиграването на реванша с \"Фенербахче\" от полуфиналите за Купата на Турция. Двубоят  беше прекратен в 60-ата минута при нулево равенство  заради серия инциденти, предизвикани от привържениците на \"Фенербахче\". Тогава треньорът на \"Бешикташ\" Шенол Гюнеш два пъти беше улучен с предмети по главата и беше изведен с носилка. При инцидентите пострада и помощникът му Ердинч Гюлтекин. Турската федерация реши оставащият около половин час да се доиграе при закрити врати на 3 май. \"Бешикташ\" обаче обяви, че няма намерение да излезе на терена. \"Въпреки че милиони видяха ясно, че \"Бешикташ\" беше единственият пострадал в \"Кадъкьой\" (кварталът, където е стадионът на \"Фенербахче\"), турската федерация нареди полуфиналът да продължи от там, където беше прекъснат. Като клуб, който винаги защитава честната игра, \"Бешикташ\" реши да не участва в мача\", обявиха от клуба. Първият мач завърши 2:2. В другия полуфинал \"Акхисар беледиеспор\" отстрани водача в Суперлигата \"Галатасарай\".", "date": "2018.04.27", "title": "\"Бешикташ\" отказва да излезе за доиграването на прекратения полуфинал с \"Фенербахче\""}
{"url": "https://www.dnevnik.bg/biznes/finansi/2018/04/27/3170199_ikonomicheskiiat_evrokomisar_otnovo_ohladi_entusiazma/", "text": "Еврокомисарят по икономическите и финансови въпроси, данъчното облагане и митническия съюз Пиер Московиси  за пореден път охлади ентусиазма  на премиера Бойко Борисов за влизането на България в чакалнята на еврозоната. В интервю пред Би Ти Ви днес той призова да не се поставят срокове и на няколко пъти подчерта, че не трябва да се бърза. Вчера  Бойко Борисов заяви пред журналисти , че \"до 1 година страната може да се поздрави с успех\" и да попадне в т.нар. механизъм ЕРМ 2. \"Влизането в чакалнята е свързано с покриване на условия и критерии. Не става бързо. Подготовката е важна, Гърция не беше готова и изпадна в криза\", подчерта Московиси. Преди да се премине към тази важна стъпка той посочи, че икономиката на България трябва да стане по-силна, по-конкурентно способна и по-ефективна. Еврокомисарят уточни, че повишаването на общия стандарт на живот не е условие за приема. Московиси определи, като фалшива новина твърденията, че с влизането в еврозоната животът в страната ще поскъпне. \"65% от французите са доволни от приемането на еврото, защото то е голяма защита за икономиката и означава стабилно развитие\", посочи еврокомисарят. Също пред Би Ти Ви  лидерът на Партията на европейските социалисти Сергей Станишев каза , че при сегашната ситуация предприемачите в България сега губят между 500 млн и 1 млрд. евро само от обмяната на валута.", "date": "2018.04.27", "title": "Икономическият еврокомисар отново охлади ентусиазма на Борисов за еврозоната"}
{"url": "https://www.dnevnik.bg/evropa/2018/04/27/3170195_sled_makron_i_merkel_sreshta_trump_no_bez_iljuzii_za/", "text": "Германският канцлер Ангела Меркел пристигна  във Вашингтон  късно снощи, в последен европейски опит да убеди Доналд Тръмп да освободи Европейския съюз от търговски санкции и да запази стратегическото споразумение за иранската ядрена програма, предаде \"Франс прес\". Меркел ще се срещне с Тръмп днес в Овалния кабинет в Белия дом, а вечерта двамата ще дадат съвместна пресконференция. Посещението на Меркел се осъществява веднага след  визитата на френския президент Еманюел Макрон , който въпреки  демонстрираната близост  с американския лидер изглежда не постигна отстъпки по тези два основни въпроса. Германският канцлер обаче не си прави илюзии,  особено за митата  върху европейската стомана и алуминий. През март американският президент обяви, че въвежда мито от 25 процента върху вноса на стомана и от 10 процента за този на алуминий, обвинявайки търговските си партньори в нечестни практики. За ЕС беше направено изключение и той се ползваше с отсрочка до 1 май, в замяна на което от него бе поискано по-осезаемо отваряне на европейските пазари. Европейците вече казаха, че ще наложат ответни мерки срещу емблематични американски продукти. В отговор Тръмп заговори за други наказателни такси, главно срещу стратегическия автомобилен отрасъл на Германия, търговският дефицит с която отчайва обитателя на Белия дом. \"Позицията на канцлера е, че предпочитаме да преговаряме, но за това ще е нужно трайно освобождаване от мита\", обясни висш германски правителствен представител, пожелал анонимност. Другата цел на Меркел, подобно на Макрон, е да убеди американския президент, че по липса на алтернативно решение споразумението за иранската ядрена програма трябва да бъде запазено, иначе Техеран може да възобнови опитите да се сдобие с атомно оръжие. Само че Тръмп изглежда се готви да денонсира договорения от предшественика му текст още преди крайния срок 12 май. Допълнително препятствие за Меркел са хладните й отношения с президента Тръмп. Срещата им на четири очи днес следобед се предвижда да продължи десетина минути - далеч от  блясъка, запазен за френския президент . Американският милиардер отправяше нападки срещу Германия и срещу самия канцлер и преди, и след избирането си за президент: за недостатъчните военни разходи, за приемането на голям брой бежанци мюсюлмани, за антиамериканската търговска политика. Берлин, безупречен съюзник от 70 години, често се оказваше в позицията на обвиняем. Видимо уморена след среща на върха на Г-7 миналата година, радетелката на евроатлантизма Меркел каза, че времената, когато между европейци и американци преобладаваше доверие, \"са на път да отминат\". При предишното й посещение във Вашингтон станахме свидетели на странна сцена. Тръмп сякаш игнорираше призивите на фотографите да се ръкува с нея, отбелязва агенцията. Въпреки всичко миналата седмица Меркел заяви, че трансатлантическите отношения са съкровище, което тя иска да развива и за което да се грижи. /БТА", "date": "2018.04.27", "title": "След Макрон, и Меркел среща Тръмп, но без илюзии за приятелство"}
{"url": "https://www.dnevnik.bg/evropa/2018/04/27/3170200_frenski_diplomat_vuzrazi_sreshtu_ekzpanziiata_na/", "text": "Френският посланик в Европейския съюз напусна в сряда заседание с колегите си в знак на недоволство, че бъдещите дебати по бюджетите няма да има превод на френски език, предаде \"Ройтерс\", определяйки случилото се като нова проява на стремежа на Париж английският да престане да доминира в Брюксел след Брекзит. \"Посланикът напусна залата в знак на неодобрение\", каза европейски дипломат за решението на Филип Леглиз Коста да напусне срещата, след като разбрал, че няма да бъде осигурен превод на нов форум, на който ще се обсъжда бюджетът на ЕС. Организатори обясниха, че предложеният формат на новия форум не предвижда присъствие на преводачи, за да се облекчи логистиката при свикване на неофициални дискусии. Цитиран от \"Франс прес\" френски дипломатически източник каза, че реакцията не е била някаква постановка и че по толкова важен въпрос като финансовата рамка за няколко години напред трябва да бъде зачитана многоезичността на европейските институции. Той изрази съжаление, че все по-често в тях се комуникира изцяло на английски език. Според европейски източник \"олекотеният\" формат на бъдещите експертни съвещания за бюджетите за 2012-2017 г. не позволява на тях да има преводачи. На практика дискусиите на този тип заседания ще протичат на английски, добави той. Френският, който наред с английския и немския език е един от работните езици в европейските институции, се използва все по-малко, особено след разширяването на ЕС на изток. При представянето на поредица мерки за засилване на влиянието на франкофонията в края на март френският президент Еманюел Макрон каза, че свиващото се ползване на френския език в евроинституциите не е фатално. Той обаче призна, че английският никога досега не е имал толкова широко присъствие в Брюксел, при това в момент, когато се обсъжда излизането на Великобритания от ЕС.", "date": "2018.04.27", "title": "Френски дипломат възрази срещу експанзията на английския език в евроинституциите"}
{"url": "https://www.dnevnik.bg/citat_na_deniia/2018/04/27/3170203_citat_na_denia_na_edin_obiad_e_dobre_da_ne_si_v/", "text": "С тези думи лидерът на Партията на европейските социалисти Сергей Станишев коментира пред Би Ти Ви стремежа на България да се присъедини към еврозоната. Според него предприемачите в България сега губят между 500 млн. и 1 млрд. евро от обмяната на валута. Също по Би Ти Ви днес еврокомисарят по икономическите и финансовите въпроси, данъчното облагане и митническия съюз Пиер Московиси за пореден път  призова България  да не бърза с влизането си в еврозоната.", "date": "2018.04.27", "title": "Цитат на деня: На един обяд е добре да не си в менюто, а да участваш в него"}
{"url": "https://www.dnevnik.bg/bulgaria/2018/04/27/3170206_kratki_novini_pri_trudovi_zlopoluki_prez_minalata/", "text": "Започна разширението на пътя Поморие-Ахелой Започва реконструкция на пътя Слънчев Бряг – Бургас с изграждане на второ платно, в участъка Поморие-Ахелой, съобщи говорителят на полицията в Бургас Цветелина Рандева, цитирана от агенция \"Фокус\". Движението на автомобили ще бъде отклонено по алтернативните маршрути както следва: Бургас – Ахелой през Каблешково; Поморие – Ахелой през Каменар. Ремонтите трябва да приключат до 18 юни 2018 година. Слави Трифонов обяви нов кастинг за кандидат-политици Слави Трифонов ще проведе на 13 и 14 май нова среща с българи, които искат да се включат в проекта му за промяна на политическата система. В писмо до медиите той обявява, че вече е провел лични срещи с всеки от избраните на последното събеседване. В същото време продължили да пристигат много писма от хора от България и чужбина, които искат да се включат. На следвакото събеседване освен Трифонов ще присъстват доктор Иван Нинов, професор Атанас Раденски и доктор Йордан Бъчваров. Съдебните заседания по делото за атентата в Сарафово ще продължат в Бургас Следващите две съдебни заседание по делото за  атентата на летище \"Бургас\" в Сарафово  от 2012 г. ще бъдат изнесени и съдът ще пътува до Бургас, за да разпита свидетели в процеса. Това реши съдия Аделина Иванова, след като днес в съда бе само един свидетел от Бургас, който говори едва няколко минути без да каже нещо съществено, информира сайтът КлубZ . Различни са становищата трябва ли да се отстраняват магистрати при повдигнато обвинение Съдиите от Върховния административен съд (ВАС) единодушно подкрепиха колегите си от Върховния касационен съд (ВКС), че текстът от Закона за съдебната власт, който регламентира временното отстраняване от длъжност на обвиняеми магистрати е противоконституционен. Висшият адвокатски съвет е на същото мнение. За разлика от тях членовете на Висшия съдебен съвет (ВСС) се разделиха, като с 12 на 11 гласа приеха становище, че разпоредбата е в съзвучие с основния закон. Преди последните промени в съдебния закон магистратите се отстраняваха временно от длъжност, ако обвинението им е свързано с дейността им. Сега обаче законът казва, че отстраняването се прави при всяко повдигнато обвинение. Предстои произнасяне на Конституционния съд.  Здравните инспектори и Ананиев ще говорят за пари и следващата седмица Следващата седмица ще има нови разговори между министъра на здравеопазването Кирил Ананиев и представители на Регионалните здравни инспекции (РЗИ) за увеличаване на възнагражденията. На 15 март здравните инспектори получиха между 5 и 10% увеличение на заплатите си вместо обещаните 18% със задна дата от 1 януари. Проблемът е, че заплатите в здравните инспекции се определят от нормативната уредба за държавните служители във ведомството и тази рамка не може да бъде надхвърлена. Братя Юзеирови са осъдени за проповядване на омраза към българи и християни  Известните с опита си да регистрират мюсюлманска партия Отоман Росен и Атанас Йорданови, наричани и братя Юзеирови, бяха осъдени за проповядване на национална, етническа и религиозна омраза към българите и християните, информира  news.lex.bg . Присъдата на Росен Йорданов е 4-месеца условно, а на брат му Асен - 3 месеца, обществено порицание и по 2 500 лв. глоба. Те бяха признати за виновни за това, че на 2 април 2010 г. са проповядвали национална и етническа омраза към българския народ чрез слово и носенето на фесове при учредяването на политическа партия като използвали турски военен марш и песента \"Джелем, джелем\". Тогава те поискаха Търговище да бъде преименуван на Ески Джумая, защото повече от 500 години бил турски град. Административни съдии призовават правителството да оттегли искането си за мониторинг над административното правосъдие С почти пълно единодушие съдиите от Върховния административен съд (ВАС) подкрепиха идеята на председателя на съда Георги Чолаков за призив към правителството за оттегляне искането му за външен анализ на административното правосъдие. Всичките 28 административни съдилища са изразили същата позиция. Административните съдии са съгласни да се мисли как да се разтовари ВАС, но не и да се преценява дали трябва да се закрива някой от 28-те административни съдилища в страната, научи \"Дневник\". Правителството намалило броя на неохраняемите плажове със 17 От началото на мандата на правителството броят на неохраняемите плажове е намален от 106 на 89, каза днес в рамките на парламентарния контрол министърът на туризма Николина Ангелкова. По думите ѝ положените усилия водят до повишаване на приходите от концесии и наеми през миналата година с 22% до над 17 млн. лева. Ключов момент е засиленият и непрекъснат контрол, който упражняваме по отношение на стопанисването на плажовете\", уточни Ангелкова. Има планове за консервация и реставрация на къщата на Райна Княгиня в София С писмо на Министерството на културата от 25 април 2018 г. е съгласувана виза за инвестиционно проектиране на консервация и реставрация за къщата на Райна Княгиня в София, каза в рамките на парламентарния контрол министърът на културата Боил Банов. Той допълни, че от 5 октомври 2016 г. на сградата е предоставен статут на историческа единична недвижима културна ценност с категория \"Местно значение\". \"Собствениците на имота или лицата с прехвърлени права на управление могат да кандидатстват за отпускане на средства по програма \"Опазване на недвижимо културно наследство\", допълни Банов. При трудови злополуки през миналата година в България са загинали 79 души През миналата година в България са регистрирани 2318 трудови злополуки, пряко свързани с работното място и трудовия процес, при които са загинали 79 души, съобщиха от Главна инспекция по труда по повод Световния ден по безопасност и здраве при работа, който се отбелязва на 28 април. През 2017 г. инспекторите по труда са извършили над 45 600 проверки в почти 37 300 предприятия с 1.66 млн. наети в тях. Установените нарушения са 195 800. За отстраняването им са приложени 188 400 принудителни административни мерки.  Цацаров да бъде наказан за политическите си изказвания, предлага \"Демократична България\" в писмо до правосъдния министър Цецка Цачева. Според обединението главният прокурор в поредица телевизионни интервюта е правил политически изказвания, което законът му забранява. В писмото се цитират оценки на главния прокурор за \"една малка и креслива извънпарламентарна политическа група\", \"повечето от тях са хора, които нямат и ден на работна заплата, повечето от тях са хора, които са живели и продължават да живеят от грантове\".", "date": "2018.04.27", "title": "Кратки новини: Слави Трифонов обяви нов кастинг за кандидат-политици"}
{"url": "https://www.dnevnik.bg/sport/2018/04/27/3170191_trump_iziska_podkrepianite_ot_sasht_durjavi_da_dadat/", "text": "Президентът на САЩ Доналд Тръмп подкрепи съвместната кандидатура на страната с Мексико и Канада за домакинството на световното по футбол през 2026 г. Освен това той размаха пръст пред онези, които биха се обявили срещу нея. Мароко  е единственият съперник на тройната кандидатура . Домакинът ще бъде определен на 13 юни на конгреса на ФИФА в Москва. \"САЩ издигна силна кандидатура с Канада и Мексико за световното през 2026 г. Би било срамно, ако страни, които винаги подкрепяме, лобират срещу кандидатурата на САЩ. Защо да подкрепяме тези страни, ако те не ни подкрепят (включително в ООН)\", написа Тръмп в \"Туитър\". Съвместната тройна кандидатура  разчита на големи стадиони и отлична инфраструктура . Очаква се Мароко да получи подкрепата на страните от Африка и част от азиатските страни. Франция и  Русия дадоха знак , че планират да гласуват за Мароко.", "date": "2018.04.27", "title": "Тръмп изиска подкрепяните от САЩ държави да дадат рамо на кандидатурата за световното"}
{"url": "https://www.dnevnik.bg/sviat/2018/04/23/3166730_sreshta_v_skopie_subira_prezidentite_ot_zapadnite/", "text": "Година след безредиците в македонския парламент президентът Георге Иванов ще е домакин на среща, която ще даде на лидери от Западните Балкани възможността да обсъдят проблемите си преди форума в София през май. Вчера Министерският съвет обяви, че специални гости ще са премиерът Бойко Борисов и председателят на Европейския съвет Доналд Туск. В съобщението се казва, че днес в Скопие \"ще се обсъди подготовката на срещата на върха за Западните Балкани в София на 17 май.\" Почетни гости на срещата се канят всяка година - такива са били френският президент Франсоа Оланд (2013 г.), германският канцлер Ангела Меркел (2014 г.), американският вицепрезидент Джо Байдън, отново Туск и австрийският президент Хайнц Фишер (2015 г.) и италианският президент Серджо Матарела (2016 г.). Добра възможност Форматът се появи през 2013 г. по предложение на Словения и Хърватия (която същата година стана член на ЕС), които искаха да ускорят евроинтеграцията на Западните Балкани, като насърчи шестте страни извън съюза да говорят за проблемите си. Само преди година се смяташе, че  процесът \"издиша\" , както и разширяването на ЕС. На практика тази година президентите на тези страни, някои от които са активни на външнополитическата сцена и влиянието им се простира далеч отвъд церемониалните им функции, ще имат възможност да обсъдят теми, които ще са на дневен ред и на форума в София. И шестте бяха включени през февруари в стратегията на ЕС за разширяване, като две от тях - Сърбия и Черна гора - се сочат като държавите с най-големи шансове за членство до 2025 г. Други две, Албания и Македония, получиха препоръка за начало на преговорите в доклади на Еврокомисията. Президентите ще могат да засегнат на срещата теми, които иначе ще бъдат деликатни на срещата в София, включително заради присъствието ( или отсъствието ) на страни членки на ЕС, например заради кризата между Сърбия и Косово. В Скопие на една маса ще седнат и двамата държавни глави, Александър Вучич и Хашим Тачи, които иначе задочно си разменят послания през лидерите на съседни държави (включително  България ). Очаква се на срещата да дойдат заедно и тримата президенти на Босна и Херцеговина, в чийто задочен спор за изборната реформа в страната  се включи и Борисов  в началото на април. Дневен ред Форумът в Скопие е шанс и за страните, считани за по-изостанали по пътя към ЕС. Преди срещата един от съорганизаторите ѝ, словенският президент Борут Бахор, каза, че ЕС трябва при разширяването си към Западните Балкани да има \"специално отношение\" към Босна и Херцеговина - да мисли само за \"политическото, а не за техническото\" изпълнение на критериите за членство. По време на западнобалканската си обиколка пък Туск поиска от Косово да нормализира отношенията си със Сърбия, за да подобри тези с ЕС, и изрази \"предпазлив оптимизъм\" след срещата си с Вучич. Македонското президентство пък писа, че на дневен ред ще е нуждата за по-голямата \"взаимосвързаност в смисъла на политика, икономика, инфраструктура и сигурност в контекста на новата стратегия на ЕС за Западните Балкани\", отбелязват македонските власти.", "date": "2018.04.27", "title": "В Скопие президентите от Западните Балкани ще обсъдят проблемите си преди срещата в София"}
{"url": "https://www.dnevnik.bg/bulgaria/2018/04/27/3170207_glupavi_navici_suzdavat_riskove_ot_razprostranenieto/", "text": "В момента в България морбили няма. Притесненията идват от това, че в някои европейски държави се е получил пробив в имунизационния календар. Морбили има в Северна Гърция, Източна Сърбия и Румъния.\" Това каза днес по \"Нова телевизия\" директорът на Националния център по заразни и паразитни болести д-р Тодор Кантарджиев. Здравният експерт уточни, че поради миграционните процеси работещи в Гърция и Германия се заразяват с морбили. \"Последните два случая у нас са били на 17-годишно момиче, върнало се от Гърция, и на майка с дете, пътували до Италия\", обясни Кантарджиев. Той уточни, че възрастните или са имунизирани, или са карали болестта, но в риск са децата, особено тези до 12 месеца. \"Ваксината срещу морбили е част от трикомпонентна ваксина и съдържа живи щамове на морбили, рубеола и паротит. Тя се прави на 12 месеца и на 12 години\", допълни д-р Тодор Кантарджиев. Като риск за разпространение на болестта той посочи някои глупави навици. \"Кака се върне от чужбина и тръгва да обикаля цялата рода и гушка всички бебета. Добре е да минат няколко седмици, за да се види дали не сме болни\", посъветва здравният експерт. Той допълни, че тепърва ще се обсъжда дали ваксината срещу варицела да влезе в задължителния имунизационен календар, или да бъде по желание, каквито са ваксините за ротавирус и папилома вирус.", "date": "2018.04.27", "title": "Глупави навици създават рискове от разпространението на морбили, каза директорът на центъра за заразни болести"}
{"url": "https://www.dnevnik.bg/evropa/2018/04/27/3170219_ne_e_normalno_sreshtite_sus_stranite_ot_zapadnite/", "text": "Министърът на външните работи Екатерина Захариева представи визията си за бъдещето на Западните Балкани в дискусия на фондация \"Конрад Аденауер\", която се проведе на 26 април в Брюксел, съобщи пресцентърът на МВнР. Събитието, посветено на темата \"Да си представим новите Западни Балкани\", беше открито от д-р Ханс-Герт Пьотеринг, бивш председател на фондацията. \"България е център на стабилност на Балканите и много важен партньор за ЕС\", подчерта германският политик. В дискусията вицепремиерът Захариева сподели виждането си, че общите усилия на Европейския съюз и страните от Западните Балкани могат да превърнат региона в стабилен и проспериращ. Тя изтъкна, че положителна стъпка в тази посока е организирането на по-чести срещи на ниво ЕС - Западни Балкани. \" Срещата в София на 17 май  е първата от 15 години насам. Не е нормално срещите ни със съседите, някои от които вече преговарят за членство, да са толкова редки\", каза министър Захариева. Балканите са регион с нелека история. Дори и днес все още има отворени въпроси между някои от страните и са необходими още усилия както по отношение на необходимите реформи, така и за стабилността и сигурността, допълни Екатерина Захариева в своето изложение. \"През последните осем месеца посетих региона три пъти и на място се убедих във волята за истински и резултатни реформи на правителствата на тези страни. Наистина очакванията към политическите лидери от Западните Балкани вече са големи, но безспорно най-големи са очакванията на техните собствени граждани\", отбеляза българският външен министър. Захариева бе категорична, че европейската перспектива на региона трябва да се превърне в необратим процес не само за ЕС, но и за Западните Балкани. \"Когато видим купчина с камъни, първата ни мисъл е не да ги хвърляме, а да строим мостове с тях. Моето виждане е, че когато мислим и говорим за Западните Балкани, трябва да се концентрираме върху нещата, които ни свързват, а не върху тези, които ни разделят\", сподели по време на дискусията тя. По думите й настоящият момент е ключов за процеса на разширяването. Отправянето на препоръка за  започване на преговори с Република Македония  и  Република Албания  от страна на комисията е само началото на процеса по присъединяване. Това обаче дава много повече възможности и инструменти на ЕС, с които да подкрепя страните по техния европейския път, коментира вицепремиерът Захариева. Тя изрази надежда, че през юни ще бъде взето и решение за начало на преговори за двете държави. Подчертавайки важността на реформите, които и шестте страни от Западните Балкани трябва да реализират, Захариева постави акцент върху значението на този процес за най-младата част от населението на региона. Младежката безработица в тези страни е около 55 - 60%, допълни вицепремиерът и посочи, че преди години България също се е сблъскала с подобен проблем, но днес тенденциите са положителни. По думите й само за последната година в страната са се завърнали 24 хиляди младежи. \"Доволна съм, че в стратегията на комисията за региона има заложени фондове не само за образование, но и за start-up компании и създаване на работни места. С подобни по-бързи за реализиране във времето мерки може да се борим с младежката безработица\", заяви Екатерина Захариева в отговор на въпрос. Като друг важен аспект в бъдещото развитие на Западните Балкани министър Захариева открои свързаността - както между страните от региона, така и на региона с останалата част от Европа. \"Това е темата, която избрахме за срещата на върха в София.  Това не е формат за разширяване . Убедена съм обаче, че тази среща е най-лесният начин ЕС да покаже видимостта и ангажимента си към региона\", изтъкна българският вицепремиер. В заключение тя допълни, че България има амбицията към Софийската декларация от срещата да бъде заложено и приложение, което да доразвива с конкретни идеи за проекти шестте инициативи от стратегията на комисията.", "date": "2018.04.27", "title": "Не е нормално срещите със страните от Западните Балкани да са толкова редки, каза Захариева"}
{"url": "https://www.dnevnik.bg/sviat/2018/04/27/3170221_video_kak_granicata_mejdu_severna_i_jujna_koreia/", "text": "На срещата между  двете Кореи д нес бе предварително известно, че за пръв път севернокорейски лидер - Ким Чен-Ун, ще стъпи на южнокорейска земя. Ким и президентът Мун Дже-Ин се здрависаха и позираха усмихнати за снимки, които да увековечат историческия момент – жест, който бе  невъзможен само допреди  няколко месеца. Двете страни технически все още са във война. След това Ким покани Мун да престъпи демаркационната линия и да направи няколко крачки в Севера. Този момент вече се превръща в хит в социалните мрежи, отбелязва Би Би Си. Южнокорейската агенция \"Йонхап\" тълкува това действие като поредния опит на Ким да се позиционира като застъпник на мира за сметка на Мун и да създаде на КНДР имидж на обикновена социалистическа държава, а не на \"изолиран парий\". Би Би Си припомня, че Мун е бил в Северна Корея и преди – през 2004 г., когато е бил президентски съветник, той е участвал в програма за събиране на разделени семейства. Произходът му е от Севера. Родителите му са избягали през войната, но все още имат близки там.", "date": "2018.04.27", "title": "Видео: Как границата между Северна и Южна Корея изчезна"}
{"url": "https://www.dnevnik.bg/politika/2018/04/27/3170226_bsp_vnese_iskane_za_otstraniavaneto_na_emil_hristov/", "text": "Парламентарната група на \"БСП за България\" внесе искане за отстраняване на Емил Христов от ГЕРБ като зам.-председател на 44-ото Народно събрание. То е подписано от 80 социалисти и се очаква да бъде отхвърлено от мнозинството в парламента следващата седмица, макар че депутатът от \"БСП за България\" Антон Кутев изрази нарежда социалистите да не останат самотни в гласуването. До искането се стигна след нападки и обвинения между БСП и ГЕРБ заради хората с увреждания, които миналата сряда  протестираха и не бяха пуснати в Народното събрание за среща с парламентарната група на социалистите, тъй като носели надписи \"Системата ни убива\".  Тогава Емил Христов председателстваше парламента, тъй като Цвета Караянчева е в чужбина. На следващия ден той се извини и  обяви, че става въпрос за решение на охраната на Народното събрание  заради спазване на правилника, според който в парламента не може да се влиза с \"рекламни материали\". Според БСП отказът хората с увреждания да бъдат пуснати в Народното събрание е политическо поведение, заради което Христов трябва да си подаде оставката. ГЕРБ обаче застана зад него. \"Приемам обяснението на Христов, че е разбрал, защото водих разговор с него. Тогава видях, че не разбира и му обясних, че прави политическа грешка\", каза Кутев днес. Лидерът на ДПС Мустафа Карадайъ коментира, че парламентарната група ще се запознае с мотивите на искането и тогава ще прецени как да гласува. Депутатът от ГЕРБ Тома Биков определи искането на БСП като \"безидейност и опит за превръщане на парламента в сцена на фарсове и гротестки\". Той пак каза, че ГЕРБ стои зад Емил Христов.", "date": "2018.04.27", "title": "БСП внесе искане за отстраняване на Емил Христов като зам.-председател на парламента (допълнена)"}
{"url": "https://www.dnevnik.bg/sviat/2018/04/27/3170231_roditelite_na_amerikanski_zatvornik_sudiat_severna/", "text": "Родителите на американския студент Ото Уормбиър, който почина след прекарани 17 месеца в севернокорейски затвор, започнаха вчера дело срещу Пхенян. Те съдят севернокорейския режим за \"убийството\" и \"изтезанията\", на които е бил подложен, съобщиха световните агенции. В гражданския си иск, подаден във Вашингтон,  Синтия и Фредерик Уормбиър  посочват, че техният син е бил хвърлен в затвора, след като бил принуден да направи лъжливо признание, че откраднал пропаганден афиш в хотел, докато бил на организирано пътуване в Северна Корея през декември 2015 г. Родителите на починалия студент изтъкват също, че севернокорейските власти са го взели за заложник, държали са го в затвора с политически цели, брутално са го изтезавали и са го убили. \"В резултат на преки и непосредствени действия на Северна Корея Ото почина на 22-годишна възраст няколко дни след като бе освободен\", се посочва в иска. Ото Уормбиър бе арестуван от комунистическия режим през януари 2016 г. През март същата година Върховният съд го осъди на 15 години затвор. На 13 юни 2017 г. той беше освободен \"от хуманитарни съображения\" и репатриран в родината си в кома. Студентът почина седмица по-късно. Лекарите установиха, че е имал тежки мозъчни увреждания.", "date": "2018.04.27", "title": "Родителите на американски затворник съдят Северна Корея за убийството му"}
{"url": "https://www.dnevnik.bg/zdrave/2018/04/27/3170237_denonoshtnite_apteki_v_bulgariia_sa_okolo_32_sochi/", "text": "В България има много малко денонощни аптеки, а в някои общини жителите дори няма откъде да си купят лекарства. Този извод направи здравният министър Кирил Ананиев по време на днешния парламентарен контрол. Той обясни, че в страната има общо 3996 аптеки. По думите му има \"остър проблем с денонощните аптеки\". Изчисленията на министерството показват, че те са едва 0.8% от всички подобни фармацевтични обекти. Изчисленията показват, че в България има около 32 денонощни аптеки. Ананиев каза още, че най-сериозен е проблемът в по-големи градове като Разград, Смолян и Видин. Той допълни, че аптеки няма в 16 малки общини с общо население от около 50 хил. души. \"Интересен факт е, че страната ни е на челните места в Европа по брой на аптеките на глава от населението, но и на последните по достъп до тях\", добави здравният министър. Според Ананиев в малките населени места може да се открият общински аптеки, които да се финансират от общината, като в България вече имало 39 подобни аптеки. Министерството работело и по създаването на мобилен аптечен пазар, но за подобно нещо се изисквала промяна в нормативната уредба.", "date": "2018.04.27", "title": "Денонощните аптеки в България са 32, сочи статистика на здравното министерство"}
{"url": "https://www.dnevnik.bg/bulgaria/2018/04/27/3170262_borisov_obeshta_novite_boini_mashini_za_pehotata_da_se/", "text": "Новите бойни машини за пехотата, които предстои да бъдат закупени със заделени за тях 1.2 млрд. лева, ще се произвеждат в България. Това заяви премиерът Бойко Борисов при посещение във военния завод \"ТЕРЕМ - Хан Крум\" в Търговище. При обиколката из завода, излъчена на живо на неговата страница във \"Фейсбук\", той беше впечатлен от извършваната модернизация на танкове Т-55 и Т-72 и бронирани машини, като лансира и идеята, част от парите по проекта за превъоръжаване на армията може да са за реновирани машини, а не за нови. Руско шаси, американски мотори и български боеприпаси \"Сега да видиш как ще ги изпипаме тука - немски скоростни кутии, американско-британски мотори, наши боеприпаси, руското шаси\", каза Борисов след няколко минутна беседа с работещи в завода, към които премиерът се обръщаше с уважителното \"майстори\". Той допълни, че в БАН и във военни научни институти се работи по нови оръжия и системи за защита. \"Трудът ви ще се оцени. За милиард и двеста милиона има програма. Директора тука го тормозете, пара има!\", каза още Борисов пред работещите в \"ТЕРЕМ - Хан Крум\". Той прогнозира, че проектите за модернизация на ВВС и сухопътните войски ще бъдат одобрени от Министерския съвет на заседанието на 9 май. Премиерът не скри, че като сухопътен офицер е пристрастен към пехотата, която е \"царицата на боя\". Проекти за над 2.7 млрд. лева Проектът за бойните машини е разработен за времеви интервал от 12 години и е на стойност 1,22 млрд. лв. без ДДС. Той предвижда придобиване на 150 броя бойна и специална техника за три батальонни бойни групи, на системи и допълнително оборудване, както и обучение на състава, се уточнява в съобщение на правителствената информационна служба . Според втория инвестиционен проект ще бъдат закупени 16 самолета на два етапа. През първия етап, който е финансово осигурен с 1,5 млрд. лв. без ДДС, ще бъдат придобити не по-малко от осем самолета, ще се осигурят средства за наземно обслужване, обучение на състава, първоначална интегрирана логистична поддръжка (за период от 3 години) и въоръжението. Лесно е да се купува техника от рафта След като разбра, че една модернизация на бронирана машина излиза около 30-40% по-евтино от покупката на нова, Борисов изчисли, че с предвидените 1.2-1.5 млрд. лева могат да се направят 96 такива, които да се ползват за охрана на границата и от армията. Вицепремиерът Томислав Дончев пък добави, че е лесно да се купува техника от рафта. \"Ако става дума за сухопътни войски, при модернизация в страната парите ще останат в България. Този приоритет следваме\", допълни той. Краси, да спрем да режем вече След като се запозна с модернизацията на танковете Т-55 и Т-72, премиерът се обърна към военния министър с думите - \"Краси, да спрем да режем вече\". Пред журналистите по-късно той обяви, че в Африка има огромен пазар за такива машини, като вече 40, обновени в \"ТЕРЕМ - Хан Крум\", са продадени. \"Няма стара машина Т-55, стига да се модернизира. Това е най-модерната, най-простата, най-сигурната. На нея можеш да качиш човек от гората. В целия арабски свят се ползват. Машината е добра, защото е подвижна, лека. Работи с всякакво гориво\", увери премиерът един от неговите придружители по време на обиколката из завода. \"За мое съжаление десетилетия назад сме имали огромно количество подобна техника, всичко е нарязано на скрап, вместо да се продаде\", каза още Борисов. В тази връзка военният министър Красимир Каракачанов допълни, че от 2400 танка са останали едва 302. Купували сме техника все едно ще се изнасяме Пред журналистите Борисов изрази и учудване защо до момента за нуждите на авиацията са купувани само транспортни самолети и вертолети. \"Все едно ще се изнасяме, ще бягаме. Сега купуваме машини за охрана на границите\", обобщи премиерът. На въпрос дали има конфликт в коалицията  заради разширяването на правата на Комисията по енергийно и водно регулиране  Борисов каза, че има разписани споразумения и той работи добре с всички министри. \"Нито ВМРО ще стане ГЕРБ, нито ГЕРБ ще стане ВМРО. Различия има, те ще останат, но имаме една обща цел - държавата да върви напред и да успее. Военният министър Красимир Каракачанов побърза да добави, че с премиера нямат проблеми. \"Може би трябва да потърсим нов механизъм за работа в парламента. Там скърцат колелата, но на коалиционен съвет ще решим\", допълни той. На тръгване от завода премиерът получи като подарък макет на танк Т-55, който реши да подари на Томислав Дончев, който бил колекционер и ценител. Вицепремиерът обаче му върна машината, с уточнението, че това е командирски танк и е редно Борисов да го притежава. Директорът на \"ТЕРЕМ - Хан Крум\" обаче бързо допълни, че стане ли проектът, Дончев ще получи макет на не един, а на два танка.", "date": "2018.04.27", "title": "Борисов обеща новите бойни машини за пехотата да се правят в България"}
{"url": "https://www.dnevnik.bg/razvlechenie/2018/04/27/3170238_bil_kozbi_be_osuden_za_bludstvo_v_purvoto_delo_sled/", "text": "Комикът и някогашна звезда на шоуто \"Американски татко\" Бил Козби бе осъден за блудство - първата присъда срещу знаменитост от началото на движението срещу сексуалния тормоз #MeToo, предаде \"Ройтерс\". 80-годишният актьор може да получи 10-годишна присъда за трикратното си посегателство над Андреа Констанд. Адвокатите му ще обжалват. Процесът срещу Козби по случая \"Констанд\" бе проведен отново, след като съдебните заседатели по делото от 2017 г. не успяха да постигнат единодушие. Обвиненията срещу Козби датират отпреди разкритията за Харви Уайнстийн и феномена #MeToo. В изминалите 2 години над 50 жени разказаха публично сходни истории, датиращи още от 70-те години - как комикът ги е дрогирал и е злоупотребявал сексуално с тях. Само случаят на Констанд не бе с изтекла давност. Присъдата ще бъде обявена до 3 месеца. Дотогава Козби ще остане на свобода срещу гаранция от 1 милион долара, като е задължен да предаде паспорта си и да си стои вкъщи. Прокурорите искаха той да остане в ареста, защото имал частен самолет и възможност да се укрие. \"Няма самолет, тъпаци!\", избухна Козби, говорейки за себе си в трето лице. От другата страна на пътеката част от обвинителките на Козби ликуваха, а други избухнаха в плач. Много сме щастливи, че най-накрая можем да кажем, че светът вече се вслушва в жените, не само чрез #MeToo, но и в съда\", обяви видният адвокат Глория Алред, която представлява 33 от жените. \"Вярата ми в човечеството се възвърна\", обяви една от тях. Присъдата е постигната единодушно от жури от 7 мъже и 5 жени. Те заседаваха само 14 часа. Съдебните заседатели в предишния процес заседаваха 6 дни, но не успяха да постигнат съгласие. Съгласно законите в САЩ това означаваше, че делото трябва да се проведе отново. Козби бе значима фигура в културния пейзаж на Щатите и особено за афроамериканското население. Добил слава още по времето на борбата за граждански права през 60-те, той бе една от много малкото чернокожи звезди в телевизията за дълго време.", "date": "2018.04.27", "title": "Бил Козби бе осъден за блудство в първото дело след #MeToo"}
{"url": "https://www.dnevnik.bg/biznes/2018/04/27/3170274_osnovatelite_na_telerik_zapochnaha_mashtabno/", "text": "Основателите на \"Телерик\" и \"Телерик академия\" Васил Терзиев, Бойко Яръмов и Светозар Георгиев откриха вчера Campus X (campusx.company) - инкубатор на технологични компании и талант, съобщиха от компанията. Мащабният проект цели да подпомогне и ускори успеха на стартиращи и вече утвърдени технологични компании. С планираното поетапно разширяване на кампуса до пролетта на 2019 г. Campus X ще обхваща четири модерно оборудвани сгради в квартал \"Младост\" с обща площ 18 хил. кв.м и капацитет над хиляда работни места, което го превръща в най-големия частен инкубатор за технологии и талант в България и региона. Общност от иновативни компании  Още преди официалното откриване в Campus X вече живеят редица технологични компании с обща пазарна оценка от около 50 млн. евро и с амбиции да трансформират сфери като здравеопазване, образование, транспорт, логистика и офис пространства. Сред тях са Office RnD – лидер сред платформите за управление на споделени пространства, Healee, която цели да направи революция в достъпа до здравеопазване, Dronamics – първият стратегически партньор на Международната асоциация за въздушен транспорт (IATA) за дронове в световен мащаб, Telelink City Services, които разработват умни градски решения, и Find Me Cure, която свързва хората, страдащи от различни заболявания, с възможно най-подходящите за тях клинични проучвания. Модерни работни пространства  Първата фаза от пускането на кампуса вече е в ход. Тя включва общо 200 работни места под формата на частни офиси за стартиращи и вече утвърдени компании, както и споделени пространства за организации в начален етап и специалисти на свободна практика. Кампусът ще предлага на своите обитатели също зали за срещи, специализирани места за телефонни разговори, модерно оборудвани кухня и бани, закрити и открити паркоместа, както и достъп до кафене и магазин за техника в самата сграда. Интегрирана екосистема  Освен с модерно пространство за работа обитателите на Campus X ще разполагат и с достъп до обучителни програми и талант, успешни професионалисти в области като финанси, право, човешки капитал, маркетинг, управление на продукти и др. Заедно с това те ще имат възможност за директен контакт с основателите на \"Телерик\" и тяхната професионална мрежа, с венчър инвеститори и ментори от бизнеса. Предвиждат се още услуги, които да спестяват време и усилия на участниците в екосистемата, както и редица специализирани събития. Инвестиции и капитал  Освен основателите на \"Телерик\" сред първите обитатели на Campus X е и фондът за рисково дялово инвестиране Eleven, който наскоро обяви нов частен фонд с 6 млн. евро капитал. Така настоящите и бъдещите участници в екосистемата ще имат достъп до венчър инвеститори и капитал, които да подпомогнат бързото развитие на компаниите. \"Телерик академия\" и достъп до отлично подготвен талант Компаниите в Campus X ще имат достъп и до топ технологичния талант, идващ от \"Телерик академия\", базирана в кампуса. Така те ще могат бързо да разширят екипите си с нови, холистично подготвени кадри във всеки един момент от развитието си. \"Телерик академия\" става ключов елемент от Campus X, което ясно проличава и от логото на кампуса, в чиято основа е новата визуална идентичност на академията.", "date": "2018.04.27", "title": "Основателите на \"Телерик\" изграждат инкубатор на технологични компании и талант"}
{"url": "https://www.dnevnik.bg/bulgaria/2018/04/27/3170255_prokuraturata_obrazuva_novi_razsledvaniia_za/", "text": "След края на възложената на Министерството на здравеопазването проверка от прокуратурата и изготвения доклад държавното обвинение образува 13 досъдебни производства за безстопанственост в няколко болнични заведения. Седем от тях са в столицата, а останалите - във Видин, Разград, Стара Загора, Търговище, Хасково и Шумен, информира пресцентърът на прокуратурата. Става дума за \"Пета многопрофилна болница за активно лечение - София\" ЕАД; \"УМБАЛ \"Царица Йоанна – ИСУЛ\" ЕАД; \"СБАЛО проф. Бойчо Бойчев\" ЕАД; \"УМБАЛ \"Света Анна - София\" АД; \"СБАЛИПБ проф. Иван Киров ЕАД\"; \"СБАЛХЗ - ЕАД - София; \"МБАЛ \"Национална кардиологична болница\" ЕАД в София. Както и за \"МБАЛ \"Света Петка\" АД във Видин; \"МБАЛ \"Свети Иван Рилски\" АД в Разград; \"УМБАЛ \"проф. д-р Стоян Киркович\" АД в Стара Загора; \"МБАЛ – Търговище\"; \"МБАЛ - Хасково\"; \"МБАЛ - Шумен\". В отделните болници Главният прокурор Сотир Цацаров е разпоредил разследването да се извършва от следователи от Националната следствена служба заради изключителна фактическа и правна сложност на делата. Надзорът пък ще се осъществява от Софийската градска прокуратура, включително и в другите градове, за да се избегнат съмнения за безпристрастност. В сряда обвинители от Върховната касационна прокуратура са възложили на МВР допълнителна проверка в още няколко болнични заведения: - УМБАЛ \"Св. Иван Рилски\" ЕАД в София за 77 договора за възлагане на медицински услуги; - \"Първа МБАЛ - София\" ЕАД в София за 62 договора; - \"Втора САГБАЛ Шейново\" в София за 7 договора; - \"СБАЛ на пневмо-фтизиатрични заболявания - София-област\" ЕООД за 4 договора; - ДПБ \"Св. Иван Рилски\" в София за 4 договора; - \"Център за психично здраве - София\" ЕООД за 4 договора; - \"Първа специализирана акушеро-гинекологична болница за активно лечение \"Света София\" ЕАД за 15 договора; - СБАЛАГ \"Майчин дом\" ЕАД в София за 121 договора; - \"Специализирана болница за активно лечение по лицево-челюстна хирургия\" ЕООД в София за 5 договора; - \"Специализирана болница за активно лечение по белодробни болести - Света София\" ЕАД за 3 договора; - \"Специализирана болница за активно лечение по детски болести - проф. Иван Митев\" ЕАД за 3 договора; - \"’Специализирана болница за продължително лечение и рехабилитация - Кремиковци\" ЕООД за 4 договора; - \"Специализирана болница за продължително лечение и рехабилитация - Бухово\" ЕООД за 6 договора; - \"Специализирана болница за активно лечение по онкология - Хасково\" ЕООД за 42 договора; - \"Център за психично здраве - Пловдив\" ЕООД за 19 договора за отдаване под наем. Тези проверки трябва да приключат в двумесечен срок. Всички останали материали, събрани в хода на проверката от МВР и здравното министерство, са изпратени на съответните окръжни прокуратури в страната – за анализ и преценка на необходимостта от извършване на допълнителна проверка и произнасяне по същество. Разследванията на прокуратурата за болниците в Ловеч и Враца продължават. В края на миналата година прокуратурата разпореди на МВР и здравното министерство проверка във всички държавни и общински болнични заведения, сключили договори в нарушение на Закона за лечебните заведения, договори за съвместна дейност с други лечебни заведения, договори за наем на помещения и апаратура и др. В средата на март стана известно, че Върховната касационна прокуратура (ВКП) е образувала досъдебни производства за безстопанственост в шест болнични заведения: - \"УМБАЛ - Бургас\" АД; - \"Д-р Ст. Черкезов\" АД във Велико Търново; - \"МБАЛ - Попово\" ЕООД; - \"МБАЛ Д-р Атанас Дафовски\" АД в Кърджали; - \"МБАЛ Благоевград\" АД; - \"МБАЛ Русе\" в Русе. С постановление на главния прокурор надзорът върху тези разследвания се възложи на Софийската градска прокуратура, за да се избегнат съмнения в безпристрастност и за да се осигури по-пълно, всестранно и обективно разследване. Отново в средата на март по изпратени от ВКП материали Софийската градска прокуратура  образува досъдебно производство за безстопанственост в УМБАЛ \"Н. И. Пирогов\".  По всички посочени досъдебни производства разследването ще се извършва от следователи от Националната следствена служба. \"Наказателното преследване за неизгодни договори, защото има скандални договори, както и наказателното преследване за безстопанственост коментира по-късно през деня главният прокурор Сотир Цацаров. Според него решението не се изчерпва с действията на прокуратурата, а в преосмислянето на концепцията за здравните заведения и начина, по който работят. Главният прокурор даде пример с установена при разследването болнична аптека, която е отдадена под наем на частно здравно заведение за 50 лева на година.", "date": "2018.04.27", "title": "Прокуратурата образува нови разследвания за безстопанственост в 13 болници"}
{"url": "https://www.dnevnik.bg/analizi/2018/04/27/3170280_katastrofata_v_chernobil_-_metafora_na_ruhvaneto_na/", "text": "Привеждам този мой текст със съвсем мънички редакционни поправки всяка година за печалната дата 26 април. И продължавам да си мисля колко брутален и циничен може да бъде режимът, който, докато се грижеше за себе си и безценното си здраве, скри от своя народ истината за случилото се! За такива неща Мнозина си припомниха за трагедията в Чернобил преди 32 години на 26 април. Тогава бях аспирант в Харков, дисертацията ми бе завършена и очаквах дата за защита. За това, че нещо се е случило в Чернобилската АЕЦ, научихме от една нищожна бележчица в \"Правда\" или в \"Известия\", сбутана на последната страница, около прогнозата за времето. При соца в СССР имаше такъв виц – в \"Правда\" няма известия, а в \"Известия\" няма правда (истина). Иначе никой никому нищо не каза. Валяха пролетни дъждове, децата си играеха в градинките, моите дъщери – също. Хората участваха в първомайската манифестация, на която се поканваха всички желаещи, а присъствието беше задължително. Соцът може и да парадираше как се грижи за народа, но – той бе жертван винаги когато се налагаше – и във военно, и в мирно време, при \"епохални\" проекти и при страшни бедствия, неговият живот в сравнение с Голямата идея на комунизма не струваше и пукната пара. Ние в Харков (а по права линия градът е на по-малко от 500 км от Чернобил) извадихме късмет – слава богу, вятърът духаше в друга посока и ядрените облаци ни се разминаха. Много други градове и градчета, села и селца нямаха, за жалост, този късмет. Аз обаче научих рано-рано за трагедията. Мой колега аспирант ми каза под секрет, че в болницата в Харков, в която е лекар негов много близък, докарват доста хора, събличат ги голи, мият ги с разни препарати, а дрехите им ги изгарят незабавно. По-късно, когато ние си бяхме вече в България, приятели от Харков ни споделяха, изпълнени със страх и стрес, как млади мъже – техни съпрузи, синове, роднини и познати, се крият с месеци по всякакъв начин от властите, за да не бъдат принудени да отидат в Чернобил, в окото на радиационния пъкъл. Самата катастрофа в Чернобил бе ужасяващо точна метафора за рухването на съветската система. А скриването на истината от обикновените хора бе крещяща илюстрация за свръхманията за секретност на режима, за неговото отношение към населението, за лъжата и измамата, с които се бе обградил висшият съветски елит – партиен, кагебистки, военен и номенклатурен, който в най-голяма степен допринесе - с чудовищната си алчност, некадърност и брутално безхаберие спрямо държавата, обществото, народа и гражданите - за разпада на налаганата с еднопартийна диктатура съветска система. И още нещо: Чернобилската АЕЦ носеше името на Владимир Илич Ленин: И това ако не е било знак, символ, сигнал, послание за предстоящия, неизбежен, експлозивен край на ленинизма! Радиацията от експлодиралата Чернобилска АЕЦ \"Ленин\" взе страшно много жертви. Но още повече, с много пъти повече жертви взе радиацията от експлодиралия СССР \"Ленин\"!", "date": "2018.04.27", "title": "Катастрофата в Чернобил - метафора на рухването на съветската система"}
{"url": "https://www.dnevnik.bg/politika/2018/04/27/3170297_ot_gerb_iskat_aresti_i_globi_do_15_000_lv_za_ribari/", "text": "ГЕРБ предлага глоби между 10 000 и 15 000 лв. за бракониерство при улов на риба и даване на право на служителите Изпълнителната агенция по рибарство и аквакултури (ИАРА) да арестуват нарушители. Това трябва да стане с промени в Закона за рибарството и аквакултурите. Промените са в три насоки, едната е за завишаване на санкциите. Целта е бракониерите да бъдат подвеждани под наказателна отговорност, а не както досега - да се измъкват в съда, обясни в парламента Иван Миховски. Служители на Изпълнителна агенция по рибарство и аквакултури (ИАРА) са свидетели на поставянето на хрилни мрежи, но при залавяне на бракониера мрежите са празни и това автоматично го оневинява в съда, даде пример Миховски. Другата група промени дава повече правомощия на служителите на изпълнителната агенция, така че да могат да задържат нарушителите. Трета промяна предвижда 5% от прихода, получаван в риболовните магазини, в които се продават риболовни билети, да отиват за зарибяване, добави депутатът Александър Мацурев. Лицата, които ловуват, да бъдат запознати задължително с актуалната нормативна уредба, е също сред заложеното в законопроекта. За последните три години от бракониери са иззети над 456 000 м мрежи, или 456 км мрежи, които могат да бъдат положени от Бургас до Варна или от София до Варна, мотивира промените Иван Вълков. Според Миховски до идетие за изменение на закона се е стигнало след поредица от срещи с представители на неправителствени организации, спортни клубове по риболов и любители рибари.", "date": "2018.04.27", "title": "От ГЕРБ искат арести и глоби до 15 000 лв. за рибари бракониери"}
{"url": "https://www.dnevnik.bg/sport/2018/04/27/3170302_kralev_do_edna_godina_mojem_da_imame_efektivni_merki/", "text": "Ако работим целенасочено, до една година ще имаме ефективни мерки за борба с футболното хулиганство. Това заяви министърът на младежта и спорта Красен Кралев. Според него, ако решенията за борба с футболното хулиганство,  обсъдени съвместно с МВР, БФС и двете парламентарни комисии , се доведат докрай, проблемът ще бъде приключен. По думите му до момента мерки са се вземали периодично, когато има инцидент. \"Изготвихме краткосрочни и дългосрочни мерки за борба с хулиганството. Вече на националния стадион има камери с качество 4К, които приближават образа 36 пъти, ще сложим и турникети. Обединихме се, че трябва да има чисто нов закон за футболното хулиганство. До края на годината с МВР и двете ресорни парламентарни комисии с упорита работа можем да финализираме новия закон\", заяви Кралев в сутрешния блок на БНТ. В новия закон трябва да се изясни кой носи отговорност за охраната и пропускателния режим на спортното събитие. Кралев повтори тезата си, че е необходимо да се увеличи личната отговорност и че са нужни са промени в Наказателния кодекс. Председателят на парламентарната комисия за спорт  Славчо Атанасов предложи БФС да въведе видеоповторения  като средство за сваляне на напрежението по стадионите, а оттам и за намаляване на хулиганските прояви. Кралев говори и по темата за манипулирането на спортни резултати в контекста на отминалата среща на експертна група \"Почтеност\" към Европейската комисия. \"Заедно с организации като ФИФА, УЕФА, ООН, \"Спортрадар\", Европол и Интерпол поставихме важни въпроси за борба с корупцията в спорта. Има огромни интереси в бизнеса със залагането на спортни срещи, затова искаме да координираме усилията на всички български и международни институции и да върнем почтеността в спорта чрез сериозни законодателни текстове.\" Министърът посочи, че годишно на спортни срещи се залагат 2 трилиона долара, а 140 милиарда са изпраните пари. \"От 2011 г. в България има текстове в НК по темата с уреждането на спортни срещи, има трима осъдени, но според юристите текстовете трябва да се прецизират\", каза Кралев.", "date": "2018.04.27", "title": "Кралев: До една година можем да имаме ефективни мерки за борба с хулиганството"}
{"url": "https://www.dnevnik.bg/politika/2018/04/27/3170230_evropeiskite_liberali_borisov_ataka_podkrepia/", "text": "Президентът на Алианса на либералите и демократите за Европа (АЛДЕ) Ханс ван Баален призова премиера Бойко Борисов да поеме отговорността, че коалиционният му партньор подкрепя незаконното анексиране на Крим. В изявление в кулоарите на българския парламент, където бе на среща с представители на ДПС, днес Баален обяви, че всички искат добри отношения с Русия, но трябва да се спазва международното право. \"Може би \"Атака\" и другите трябва да отидат в окупираната Украйна, в Крим, понеже тук, в България, те не играят позитивна роля. Моля, г-н Борисов, извадете ги от властта след европредседателството...\", каза още Баален. Той бе прекъснат от репортер на телевизията на \"Атака\" - \"Алфа\", който с остър тон каза: \"Вие като какъв се намесвате в българската политика и политиката на партия \"Атака\"? Отговорете на въпроса! Партия \"Атака\" не са либерали!\" \"Може да задавате всякакви въпроси, но по подходящ начин. Това не е европейско поведение. Още веднъж - ние подкрепяме европейска България! Това е. Благодаря ви!\", отговори му Баален. Последваха ръкопляскания от ДПС и международните гости. Призивът на Баален към Борисов дойде седмица след като съпредседателят на \"Обединените патриоти\" и лидер на \"Атака\" Волен Сидеров бе в Крим, където обяви, че  Москва се грижи много за полуострова , че има сериозен размах. След посещението от ГЕРБ обявиха, че  няма да предприемат нищо срещу Сидеров . Последният твърди, че Борисов е бил информиран за визитата. \"Коалиционните партньори на ГЕРБ рушат имиджа на страната и поставят на карта евроатлантическото й бъдеще\", каза днес и лидерът на ДПС Мустафа Карадайъ. Той изрази \"силна тревога и загриженост за евроатлантическата ориентация на страната\" заради думите на Волен Сидеров в Крим и информацията, че премиерът е бил информиран. \"Тук вече наистина става нещо притеснително. И твърденията на Цветан Цветанов, че някой ревизира евроатлантическата ориентация на страната, се оказват верни - това е техният коалиционен партньор, това е днешната власт\", каза още Карадайъ. Миналата седмица Цветанов обвини президента Румен Радев в желание страната да излезе от ЕС и НАТО. \"ГЕРБ са длъжни да обяснят и на обществото, и на нашите партньори от ЕС поведението на коалиционния си партньор. По важни геополитически въпроси не може да има лично мнение, особено като си част от управлението на страната, и това мнение се разминава с официалната позиция на страната. В противен случай се изпада в ситуация за диагноза, която преди две години Борисов я беше поставил за тогавашните си коалиционни партньори и ги беше определил като шизофренно поведение\", обяви Мустафа Карадайъ. Той обяви, че тази власт е вредна и опасна за страната, и настоя за отговори от ЕНП за ориентацията на коалиционния партньор на ГЕРБ. Председателят на Либералния интернационал Жули Миновес каза, че не може да се играе с евроатлантическата ориентация на България.", "date": "2018.04.27", "title": "Европейските либерали: Борисов, \"Атака\" подкрепя незаконното анексиране на Крим, извадете я от властта"}
{"url": "https://www.dnevnik.bg/bulgaria/2018/04/27/3170306_uvelichava_se_broiat_na_detskite_iasli/", "text": "Увеличава се броят на детските ясли и на местата в тях. Това сочат данните на Националния статистически институт. От началото на годината в страната функционират 837 самостоятелни детски ясли и яслени групи с общо 32 970 места в тях. В градовете те са 715 с 30 653 места, а в селата - 122 с 2 317 места, показват данните. Осигуреността с места в детските заведения общо за страната е 16.9%, като най-висока е тя в областите Габрово (24.8%), Благоевград (23.1%) и София (столица) (21.3%). През 2017 г. в тях са постъпили 30 490 деца. В края на годината в детските ясли се отглеждат и възпитават 32 429 деца (табл. 2), от които момчетата са 16 738, а момичетата - 15 691. Разпределението по възраст на децата, отглеждани в детски ясли, се запазва без изменения. Най-голям е относителният дял на децата на 2-годишна възраст - 81.3%, а най-малък - на децата на възраст до 1 година - 0.1%. В детските ясли работят 7687 специалисти, които отглеждат, възпитават и обучават децата. Медицинските специалисти по \"Здравни грижи\" са 3761, като 94.6% от тях са медицински сестри.", "date": "2018.04.27", "title": "Увеличава се броят на детските ясли"}
{"url": "https://www.dnevnik.bg/bulgaria/2018/04/27/3170300_polovinata_ot_napusnalite_minalata_godina_uchilishte/", "text": "През учебната 2016/2017 година 16.1 хил. ученици са напуснали общообразователните училища, като най-голям е относителният дял на учениците, които са заминали в чужбина - 7.6 хил. (47.3%). Това показват резултатите от проведените от Националния статистически институт (НСИ) изследвания на образователните институции. Следва делът на напусналите по семейни причини - 5.9 хил. (36.5%), и на напусналите поради нежелание да учат - 9.5%. Предучилищно образование През учебната 2017/2018 година в детски градини са записани 220.9 хил. деца, или с 1.6% по-малко в сравнение с предходната година. Към 1 декември в страната работят 1834 детски градини с директор (с 60 по-малко от предходната година). Обхватът на децата в това образователно ниво е 78.4%, или с 1 процентен пункт по-малко спрямо учебната 2016/2017 година. Средният брой деца в една детска градина за страната е 120, като за градовете е значително по-голям - 156, а за селата - 62. Една група се формира средно от 24 деца, съответно 25 в градовете и 19 в селата. Педагогическият персонал, зает в детските градини, е 19.6 хил. и в сравнение с предходната учебна година намалява с 292 души, или с 1.5%. Детските учители са 18.4 хил., или 93.6% от педагогическия персонал. През учебната 2017/2018 година в България работят 98 лицензирани частни детски градини, или с 5 повече от предходната година. Те са посещавани от 4007 деца, или 1.8% от записаните в детските градини. Общо образование  Към 1 октомври 2017 г. учебни занятия се водят в 1969 общообразователни училища, от които 137 начални, 1199 основни, 58 обединени, 117 гимназии и 458 средни училища. В сравнение с предходната година общообразователните училища намаляват с 21 поради закриване или преобразуване. Учениците са 587.8 хил., от които 90.2 хил. са записани в училища в селата. В една паралелка в дневните общообразователни училища се обучават средно по 22 ученици. През 2017 г. основно образование в общообразователните училища са завършили 101.3 хил., а средно образование - 26.6 хил. ученици. Относителният дял на децата в общообразователните училища, изучаващи чужди езици в началните класове (I - IV), е 84.5%, като от тях най-голям е делът на изучаващите английски език - 91.4%. Учителите са 49 хиляди, като традиционно преобладават жените - 85.3%. Към 1 октомври 2017 г. в страната работят 76 частни общообразователни училища, от които 6 начални, 27 основни, 18 гимназии и 25 средни училища. В тях са записани общо 9349 ученици, или 1.6% от общия брой на учениците в общото образование. Професионално образование През учебната 2017/2018 година то се осъществява в 22 училища по изкуствата, 24 спортни училища, 359 професионални гимназии и 29 професионални колежа с прием след средно образование. Общият брой на учащите в тях е 142 хиляди. В професионалното образование преобладават момчетата, които са 60.2% от общия брой на учениците в тази образователна степен. През 2017 г. средно образование в училищата по изкуствата, спортните училища и професионалните гимназии с диплома са завършили 21.7 хил. души. В настоящата учебна година 1048 ученици се обучават в 38 частни професионални гимназии и частни професионални колежи с прием след средно образование, което е 0.7% от всички ученици в професионалното образование. През настоящата учебна година учителите в професионалното образование са общо 11.8 хил. Висше образование  През учебната 2017/2018 година общият брой на студентите в България, записани в четирите образователно-квалификационни степени \"професионален бакалавър\", \"бакалавър\", \"магистър\" и \"доктор\", е 236.3 хил., което е с 13.6 хил., или с 5.4%, по-малко в сравнение с предходната учебна година. За придобиване на образователно-квалификационна степен \"професионален бакалавър\" в колежите се обучават 8527 студенти, като спрямо предходната година техният брой намалява с 1 808 души, или със 17.5%. Преподавателите в колежите са 707. През 2017 г. са завършили 2 175 студенти, като най-голям е броят на дипломираните по специалности в \"Здравеопазване\" - 746 души; \"Технически науки и технически професии\" - 444 души; \"Персонални услуги\" - 386 души; \"Бизнес и администрация\" - 331 души; \"Образование\" - 105 души. За придобиване на образователно-квалификационни степени \"бакалавър\" и \"магистър\" в университетите се обучават 221.2 хил. души, като спрямо предходната година техният брой намалява с 11.6 хил., или с 5.0%. В частни учебни институции се обучават 28.5 хил. студенти (12.9% от записаните). В настоящата учебна година студентите - български граждани, са 207 хил. (93.6% от всички) и в сравнение с предходната година техният брой намалява с 12.9 хил. (с 5.9%). Чуждестранните студенти са 14.2 хил., което е с 10% повече от миналата година и с 32.2% повече спрямо учебната 2013/2014 година. Най-голям е броят на чуждестранните студенти от Гърция - 25.8%, следвани от тези от Обединеното кралство - 14.1%, Турция - 10.5%, Германия - 8.6%, и Украйна - 5.4% от общия брой чуждестранни студенти. През 2017 г. са се дипломирали 53.3 хил. души, от които бакалаврите са 28.9 хил., магистрите - 24.3 хиляди. Броят на дипломираните е най-висок в специалностите \"Бизнес и администрация\" - 16 244 души, \"Науки за обществото и човешкото поведение\" - 6535 души, и \"Технически науки и технически професии\" - 4959 души. През учебната 2017/2018 година преподавателите в университетите и специализираните висши училища са 21.2 хил. души, от които жените са 49.3%. Към 31 декември 2017 г. у нас се обучават общо 6564 докторанти. В сравнение с предходната 2016 г. броят им намалява със 174 души, или с 2.6%. Чуждестранните докторанти са 529, или 8.1% от общия брой. Най-висок е делът на тези от Гърция - 26.8%, следвани от докторантите от Турция (14.0%) и Казахстан (8.9%). В частни институции са зачислени 4.5% от докторантите, като от тях 112 души, или 38.2%, са чужденци. През 2017 г. образователна и научна степен \"доктор\" са придобили 1423 души.", "date": "2018.04.27", "title": "Половината от напусналите миналата година училище деца са заминали за чужбина"}
{"url": "https://www.dnevnik.bg/sport/2018/04/27/3170305_miluoki_prati_seriiata_s_bostun_ot_pleiofite_v_nba_v/", "text": "Баскетболистите на \"Милуоки бъкс\" постигнаха много важна победа и пратиха серията с \"Бостън селтикс\" в решителен седми мач. Домакините спечелиха с 97:86 срещата от първия кръг на плейофите в НБА. С успеха си те се доближиха на крачка от възможността да преодолеят първи съперник в плейофите от 2001 г., когато стигнаха финала в Източната конференция. Ключова заслуга за триумфа имаше Янис Антетокунмпо. Той поведе отбора си към победата с 31 точки, 14 борби и четири асистенции. В началото на мача \"Бостън\" взе преднина и беше напред до средата на втората четвърт. След това баскетболистите на \"Бъкс\" направиха обрат, като повече не позволиха на съперника да поведе. В средата на последната част гостите съкратиха изоставането си до две точки при 78:80, но \"Милуоки\" отново натрупа разлика, която стана двуцифрена. До момента и двата отбора имаха пълен успех в домакинствата си. \"Селтикс\" ще разчита тенденцията да продължи, тъй като приема решителния седми мач в събота вечерта местно време.", "date": "2018.04.27", "title": "\"Милуоки\" прати серията с \"Бостън\" от плейофите в НБА в решителен седми мач (видео)"}
{"url": "https://www.dnevnik.bg/sviat/2018/04/27/3170344_severna_i_jujna_koreia_obeshtaha_krai_na_voinata_tazi/", "text": "Лидерите на Северна и Южна Корея обявиха, че ще работят за пълно  ядрено разоръжаване  на Корейския полуостров на историческата си среща на върха днес, предадоха \"Йонхап\" и Би Би Си. Те също така са се договорили да работят, за да превърнат прекратяването на огъня, с което приключиха бойните действия на корейската война, в мирен договор. Срокът, който си поставиха севернокорейският лидер Ким Чен-Ун и южнокорейският президент Мун Дже-Ин за формалното прекратяване на войната, е до края на годината. Северът и Югът технически са във война, тъй като не подписаха договор след края на конфликта през 1953 г. \"Ако можем да работим заедно, можем да усилим общия просперитет... Един език, една нация, една кръв\", каза Ким в своята част от изявлението. Решенията, обявени на  историческата среща на върха  (първата за двете Кореи, проведена от южната страна на границата), идват само месеци след като напрежението на полуострова се повиши заради нови ядрени и ракетни тестове на режима на Ким Чен-Ун, който отправи заплахи и към Съединените щати. Независимо от това в края на миналата седмица Ким обяви, че  слага край на тестовете . Южна Корея също направи отстъпки, като се оказа да разпространява пропаганда по общата граница. Обещанията идват на фона на  очакваната този месец среща  между Ким и американския президент Доналд Тръмп, датата на която все още не е потвърдена. Те бяха предшествани - при  официалното посрещане  на Ким - от обявената \"нова история на мира\", за която лидерът заговори 11 години след последната среща на подобно ниво между Севера и Юга. Южнокорейските власти обявиха и че Мун ще посети Пхенян тази есен, след като Ким отправи поканата малко след като премина от южната страна на границата. Какво друго се договориха лидерите \"Двамата лидери обявяват пред народа ни от 80 млн. души и целия свят, че повече няма да има война на Корейския полуостров\", гласи съвместното изявление на Ким и Мун, цитирано от \"Ройтерс\". Предложенията в него включват още: - край на  , която проявяват една към друга; - превръщане на демилитаризираната зона (където се състоя срещата им) в   - това включва трайно спиране на пропагандните емисии, насочени към другата страна на границата, и създаване на \"офис за свръзка\"; - частично  ; - опит за диалог с участието на   (страните, които бяха най-пряко въвлечени във войната от 1950-1953 г. освен двете Кореи) за \"траен\" и \"стабилен\" мир; - събиране на разделените  ; - създаване на транспортни   между Севера и Юга и модернизиране на съществуващата инфраструктура; - общо участие и в други  ,  както се случи на игрите  в Пьонгчанг през февруари (например на  Азиатските игри ). Реакции Американският президент   написа в \"Туитър\" за срещата: \"След трескава година на пуснати ракети и ядрени тестове се провежда историческа среща между Северна и Южна Корея. Добри неща се случват, но само времето ще покаже!\" Близо четвърт час по-късно във втора публикация в социалната мрежа той каза: \"КОРЕЙСКАТА ВОЙНА ДА СВЪРШИ! САЩ и всички техни ВЕЛИКИ хора трябва да са много горди от случващото се в Корея!\" Говорителят на   Дмитрий Песков приветства споразумението като \"много положителни новини\" и каза, че Москва смята за добре дошли всякакви стъпки за намаляване на напрежението на Корейския полуостров. Външното министерство в   изрази надежда, че всички страни могат да запазят диалога и заедно да насърчат процеса на политическо решение на Корейския полуостров. Какво означават плановете на Ким и Мун на практика Подобни обещания е имало и преди - в срещите на Ким Чен-Ир (бащата на Ким Чен-Ун) с двама южнокорейски президенти, заемали поста преди Мун, през 2000 и 2007 г. Изглежда, целта е завръщане към опити за сътрудничество, провалили се през изминалото десетилетие, отбелязва \"Блумбърг\". Въпросът е дали този ангажимент ще доведе до трайна промяна - предишните договорености са се проваляли заради спорове за оръжейни тестове и икономически въпроси. Освен това ракетната програма на Ким беше в напреднала фаза на работа по създаване на оръжие, което може да достигне всеки американски град, отбелязва агенцията. \"Ще положим усилия да постигнем добри резултати, като сме в близка връзка, за да се уверим, че споразумението, подписано днес пред целия свят, няма да свърши само като начало, както (се случи с) предишни споразумения\", каза Ким, след като подписа споразумението с Мун. Днешните договорености са важни и за Съединените щати, които имат 28.5 хил. войници в Южна Корея като резултат от войната.", "date": "2018.04.27", "title": "Северна и Южна Корея обещаха край на войната тази година и пълно ядрено разоръжаване"}
{"url": "https://www.dnevnik.bg/zdrave/2018/04/27/3170355_zagubite_na_bolnicata_v_lovech_sa_namaleli_dvoino_sled/", "text": "Оздравителният план за спасението на намиращата се пред фалит болница в Ловеч е започнал да дава резултати. По думите на министъра на здравеопазването Кирил Ананиев от днешния парламентарен контрол загубите на лечебното заведение са намалели двойно през първото тримесечие на тази година спрямо предходната. В многопрофилната болница в Ловеч \"Проф. д-р Параскев Стоянов\" беше приложен  план за спасение , за да не остана градът без лечебно заведение. Сред изпълняваните мерки са намаляване на леглата и капацитета на болницата, но не и затваряне на отделения, съкращение на част от персонала, както и свеждане до минимум на разходите за консумативи. По думите на Ананиев в момента прокурист изпълнява оздравителния план и вече се виждат първите резултати. Загубата за първите три месеца на 2018 г. е 205 хил. лв., докато през миналата година тя е била около 390 хил. лв. Разходите за консумативи са близо 180 хил. лв., а за един преминал болен вече се харчат малко повече от 500 лв., което е с около 200 лв. по-малко спрямо 2017 г. Ананиев отбеляза, че с намаляването на разходите намаляват и приходите. В болницата се приемат и по-малко болни.", "date": "2018.04.27", "title": "Загубите на болницата в Ловеч са намалели двойно след оздравителния план"}
{"url": "https://www.dnevnik.bg/evropa/2018/04/27/3170361_rumunskiiat_prezident_poiska_ostavkata_na_premiera/", "text": "Румънският президент Клаус Йоханис поиска оставката на премиера Виорика Данчила, след като правителството одобри таен меморандум за преместване на посолството на страната в Израел в Ерусалим, без да се консултира с президента по въпроса, предаде ''Ройтерс''. По думите на Йоханис Данчила не се справя с позицията си на премиер. Правителството на Румъния подкрепи преместването на посолството на страната в Израел в Ерусалим, като предизвика предупреждение от страна на президента, който има крайната дума, че това действие може да наруши международното право. Според румънското законодателство крайното решение за преместване на дадено посолство е на президента, който се оплака, че не е бил консултиран. Данчила освен това е направила държавно посещение в Израел по-рано тази седмица и не се е консултирала с президента, преди да напусне страната. По думите на Йоханис, цитиран от \"Медиафакс\", премиерът е подготвила тайно посещението и не е имала никакъв мандат за срещите си с израелски официални лица. Тя е била придружена от лидера на Социалдемократическата партия Ливиу Драгня. \"Таен документ, таен външнополитически меморандум, е бил обсъден миналата седмица в правителството. Това бе голяма грешка\", подчерта Йоханис. \"Понеже по външнополитически въпроси, ако говорим за тайни документи, които очевидно са чувствителни, защото иначе не биха били тайни, президентът трябва да бъде консултиран, което не се случи\", допълни той. Държавният глава не може да отстарни премиера, но призивът му може да доведе до вот на недоверие, което не би трябвало да притесни Данчила предвид силното мнозинство на нейната партия в парламента. Премиерът се оправда, че меморандумът, който е одобрила, бил конфиденциален и все още не може да бъде направен публичен. Румъния би станала първата страна в ЕС и една от малкото по света, преместили посолството си след като президентът на САЩ Доналд Тръмп призна Ерусалим за столица на Изарел през декември. Румънското външно министерство заяви, че меморандумът е само началото на по-широк процес на консултации и че има за цел да определи най-добрия начин, по който да се позиционира Румъния. Според ведомството румънската позиция по израелско-палестинската ситуация \"традиционно е балансирана, включително... двустранно признавайки палестинската държава\". Миналата седмица израелският премиер Бенямин Нетаняху посочи, че \"поне половин дузина\" държави обмислят да преместят посолствата си в Ерусалим.", "date": "2018.04.27", "title": "Румънският президент поиска оставката на премиера след \"тайна\" договорка с Израел"}
{"url": "https://www.dnevnik.bg/sviat/2018/04/27/3170370_princ_uiliam_i_katrin_obiaviha_imeto_na_bebeto/", "text": "Третото дете на британските принц Уилям и херцогиня Катрин ще се казва Луи Артър Чарлс, съобщиха от двореца \"Кенсингтън\". Официалната му титла е Негово кралско височество принц на Кеймбридж Луи. Името на бебето повтаря вече срещащи се в семейството имена. \"Шарлът\" е женската версия на Чарлс, \"Луи\" присъства в името на принц Джордж Александър Луи, а пълното име на баща му е Уилям Артър Филип Луи. Великобритания не е имала крал с това име, но то е популярно във Франция, където 18 монарси са го носили. Луи е било името и на лорд Маунтбатън, чичото на прадядото принц Филип, който е бил убит от ИРА през 1979 г. Кейт роди момченцето в понеделник в болницата \"Сейнт Мери\" в Лондон. Това е третото дете на Кейт и принц Уилям след принц  Джордж Александър Луи  и принцеса  Шарлът Елизабет Даяна . Заради  Шарлът  законът за наследяването бе така променен, че тя е четвърта в реда на наследството на короната (след дядо си Чарлс, баща си Уилям и принц  Джордж ) и не може да бъде изместена от родени след нея братя. Както и при предишните си две бременности, херцогинята страдаше от тежко сутрешно гадене (хиперемезис гравидариум), което наложи бременността ѝ да бъде обявена по-рано от традиционния трети месец. Третото дете на Кейт и Уилям не бе такава медийна сензация, както предишните две - отчасти заради факта, че семейството вече има и момиченце, и момченце. Освен това то бе засенчено и от  предстоящата сватба  на чичо си  принц Хари  и американската актриса  Меган Маркъл . Въпреки това детето се роди в момент, в който кралското семейство е под светлините на прожекторите - през уикенда кралица Елизабет навърши 92 години, Хари и Меган ще се оженят идния месец, а преди дни сестрата на херцогинята -  Пипа Мидълтън , обяви, че е бременна за пръв път.", "date": "2018.04.27", "title": "Принц Уилям и Катрин обявиха името на бебето"}
{"url": "https://www.dnevnik.bg/bulgaria/2018/04/27/3170360_sudut_okonchatelno_othvurli_iskaneto_za_prekratiavane/", "text": "Втората съдебна инстанция - Апелативен специализиран наказателен съд, потвърди окончателно определението на долния съд, че няма основания процесът за фалита на КТБ да бъде прекратен и върнат на прокуратурата. На разпоредителното заседание по делото  в края на март с пециализираният съд  не откри причини да спре или прекрати процеса. Определението му обаче бе обжалвано пред по-горния съд. Разпоредителното заседание бе въведено с промените в Наказателно-процесуалния кодекс от ноември 2017 г., на което се обсъжда дали са допуснати съществени процесуални нарушения по време на разследването и дали делото трябва да бъде прекратено и върнато на прокуратурата. По делото подсъдими са 18 души, като бившият мажоритарен собственик на КТБ Цветан Василев е сочен за техен ръководител в организираната престъпна група, която според обвинението е източвала банката през годините. Основните възражения на адвокатите на подсъдимите бяха, че са нарушени процесуалните права на подсъдимите, че липсата на ръководителя на т.нар. организирана престъпна група нарушава правата му, че обвинителният акт е неясен, че не е ясна каква е връзката между обвиняемите. Затова делото не трябва да започва по същество. Основната теза на обвинението пък беше, че Цветан Василев сам е избрал да не участва в процеса, че прокуратурата не е нарушила правата му и че той се опитва да изкара процеса срещу него политически, за да не бъде върнат в България. Василев изпрати и писмо, с което поиска от съда да прекрати  процеса срещу него . Той се намира в Сърбия и срещу него тече процес по екстрадирането му в България по искане на българските власти. Двете съдебни инстанции обаче не са съгласни с доводите на подсъдимите и защитниците им и процесът трябва да започне по същество на 9 май, за когато е насрочено заседание в спецсъда.", "date": "2018.04.27", "title": "Съдът окончателно отхвърли искането за прекратяване на делото за фалита на КТБ"}
{"url": "https://www.dnevnik.bg/bulgaria/2018/04/27/3170373_elektronniiat_podpis_shte_pozvoliava_proverka_koi_ot/", "text": "Всеки гражданин, който разполага с електронен подпис или персонален идентификационен код (ПИК) на Националния осигурителен институт (НОИ), ще може да проверява кои негови лични данни фигурират в близо 30 регистъра, поддържани от държавната администрация, съобщиха от пресцентъра на Министерския съвет. Проверката ще може да се прави през Системата за електронно връчване ( https://edelivery.egov.bg ). Тя се поддържа от Държавната агенция \"Електронно управление\". До момента подобна услуга имаше само за Имотния регистър и за Националната база данни \"Население\". Вицепремиерът Томислав Дончев разпореди до регистрите да се стига чрез Системата за електронно връчване, за да се спази Общият регламент за защита на личните данни на Европейския съюз, който влиза в сила на 25 май. От Министерския съвет уточняват, че в процес на разработка е и друго технологично решение, което ще позволи на гражданите да проверяват кой е имал достъп до личните им данни в регистрите. Преди седмица Дончев призова всички администрации да спрат да използват единствено ЕГН-тата за идентификация на гражданите пред институциите. Целта е да се предотврати рискът от злоупотреба с лични данни. Решението на Комисията за защита на личните данни от месец март тази година разпорежда администрациите да гарантират високо ниво на сигурност при достъпа до личните данни на физически лица чрез използване на поне два критерия за персонална идентификация на гражданите.", "date": "2018.04.27", "title": "Вече може да се провери кои от личните данни се използват в регистри на администрацията"}
{"url": "https://www.dnevnik.bg/evropa/2018/04/27/3170374_bezraboticata_v_germaniia_spadna_do_nai-niskoto_nivo/", "text": "Безработицата в Германия е достигнала най-ниското ниво от обединението на страната през 1990 година, съобщи ДПА. Безработните са намалели със 74 000 през април спрямо март до 2.384 милиона души, съобщи днес Федералната агенция по труда (BA). Спрямо същия месец на 2017 г. безработните са със 185 000 по-малко. Безработицата е спаднала с 0.2 процентни пункта до 5.3 на сто през април. Пролетната възходяща тенденция на трудовия пазар е продължила и през април, посочи ръководителят на агенцията Детлеф Шеле. Подобрението все пак е било по-слабо, отколкото през крайно силните зимни месеци, допълни той. С отчитане на сезонни фактори безработните са намалели със 7000 на месечна основа до 2.37 милиона.", "date": "2018.04.27", "title": "Безработицата в Германия спадна до най-ниското ниво от обединението на страната"}
{"url": "https://www.dnevnik.bg/photos/2018/04/27/3170348_fotogaleriia_neochakvanite_krachki_orkesturut_i/", "text": "Севернокорейският лидер Ким Чен-Ун и южнокорейският президент Мун Дже-Ин станаха първите ръководители на двете Кореи, които се срещат от южната страна на границата.", "date": "2018.04.27", "title": "Фотогалерия: Неочакваните крачки, оркестърът и борчето - как Ким и Мун \"свързаха\" двете Кореи"}
{"url": "https://www.dnevnik.bg/detski_dnevnik/2018/04/27/3168297_s_decata_v_pochivnite_dni_28_i_29_april/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота Астрономическата обсерватория на Софийския университет \"Св. Климент Охридски\", която се намира в Борисовата градина, отваря врати с вход свободен и богата програма. От 16 до 22 часа ще бъдат наблюдавани Слънцето и Луната с няколко телескопа, а преподаватели и студенти от катедра \"Астрономия\" и катедра \"Метеорология и геофизика\" ще изнасят кратки лекции.    - Музикално ателие  на \"Биоигри\" очаква деца от 6 до 10 години в 11 часа в детския научен център \"Музейко\".  - По повод своята 130-а годишнина зоопаркът предлага на посетителите нова образователна рубрика, която ще допълни станалата вече популярна инициатива за демонстрационно хранене на животните. С \"Доктор Охболи\" малки и големи могат да се запознаят с работата на ветеринарния лекар. Ето и програмата: 11 часа – Примати – демонстрационно хранене с участието на ветеринарни лекари, които ще разкажат за лечението на белоръкия гибон (Hylobates lar) Гиби. 12 часа – Гиганти - демонстрационно хранене 13 часа – Водоплаващи птици в езерото - демонстрационно хранене 13.30 часа – Щрауси - демонстрационно хранене 14 часа – Рис - демонстрационно хранене 15 часа – Влечуги - демонстрационно хранене 15.30 часа – Големи котки - демонстрационно хранене, по време на което д-р Иван Цветков ще разкаже за спецификите в профилактиката и лечението на заболявания при животни, отглеждани в зоопаркови условия.   - От 16 часа в кафе-бар Vintage House на ул. \"У. Гладстон\" 15. (в Дом на културата \"Борис Христов\") ще гостуват Петя Кокудева и Ромина Беневенти, които ще разкажат за най-вълнуващите, смешни и трудни моменти от създаването на книжката  Входът е свободен.  - От 14 ч. в Историческия музей ще бъде открита филателната изложба \"Светите братя Кирил и Методий – Всесловенски просветители\" на Музея на македонската борба в Скопие. Неделя Ателието на  \"Биоигри\"  чака своите посетители от 8- до 14-гошишна възраст от 11 часа в Природонаучния музей. Необходимо е записване на  info@bio-game.org . При необходимост информация можете да получите на 0882/523281. Ще могат да участват само предварително записани деца. - певецът Стефан Вълдобрев ще пее с децата от зеления покрив в детския научен център \"Музейко\".", "date": "2018.04.27", "title": "С децата в почивните дни (28 и 29 април)"}
{"url": "https://www.dnevnik.bg/sport/2018/04/27/3170383_mourinyo_obiavi_che_e_privliakul_salah_v_chelsi_no/", "text": "Жозе Моуриньо заяви, че е бил в основата на привличането на Мохамед Салах в \"Челси\", но решението за продажбата му е било на клуба. Египтянинът привлече вниманието с  впечатляващото си представяне за \"Ливърпул\" през сезона . Много специалисти отправиха поглед назад, като си припомниха, че той беше привлечен в \"Челси\" през 2014 г. Салах не успя да си спечели място на \"Стамфорд бридж\" под ръководството на Моуриньо и два пъти беше даван под наем - във \"Фиорентина\" и \"Рома\", като след това беше продаден на \"вълците\". \"Хората казват, че аз съм човекът, който е продал Салах, но е обратното\", каза Моуриньо пред ESPN. \"Аз бях човекът, който купи Салах. Аз бях този, който каза на \"Челси\" да го купи. Но той дойде като младеж, не беше готов физически, не беше готов психически, в социален и културен план беше изгубен и всичко беше трудно за него\", продължи португалецът. \"Челси\" реши да го продаде, окей? Решението да го пратим под наем беше взето колективно, но след това решението да бъде продаден и да се използват парите, за да се купи друг футболист, не беше мое\", обясни Моуриньо. Салах има 43 гола във всички турнири с екипа на \"Ливърпул\" през сезона.", "date": "2018.04.27", "title": "Моуриньо обяви, че е привлякъл Салах в \"Челси\", но няма вина за продажбата му"}
{"url": "https://www.dnevnik.bg/kultura/2018/04/27/3167714_otkus_ot_4_3_2_1_na_pol_ostur/", "text": "Пол Остър призна, че \"4 3 2 1\" е романът, за който се е подготвял цял живот, а критиката го определи като \"изумителен шедьовър\" и \"най-внушителния, удовлетворителен, ярък и сърцераздирателен роман\" на големия американски романист. Очаквайте изданието с меки корици на 20 април, с твърди корици на 27 април! \"4 3 2 1\" е оригинална и виртуозно конструирана сага, в която колелото на една лична съдба се завърта четири пъти. През март 1947 година в Нюарк, Ню Джързи, се ражда Арчибалд Исак Фъргюсън – единственото дете на Роуз и Станли Фъргюсън. Този един-единствен живот обаче поема по четири паралелни, независими повествователни пътеки. Четирима Фъргюсън, създадени от един и същ генетичен материал, четири момчета, които са едно и също момче, водят четири едновременни и напълно различни съществувания. Всекидневни предизвикателства, емигрантски неволи, семейни превратности и предателства, любов и изневери, приятелства и раздели, страстни младежки увлечения по спорт, книги, музика и секс се менят на фона на социални сътресения и политически интриги. В личния живот на всеки един от четиримата Фъргюсън нахлуват силите на бурната и брутална действителност на Съединените щати от средата на миналия век. Пол Остър е сред най-уважаваните и интригуващи имена на съвременния роман. За последните три десетилетия американският писател е белязал безвъзвратно върховете на постмодерната литература в нейния едновременно смущаващо интелектуален, но и дълбоко човешки триумф. След като \"изобретява самотата\" с първото си литературно произведение, Остър създава прочутата \"Нюйоркска трилогия\" - три своеобразни детективски истории за тънката граница между лудостта и нормалността, между цялостта на една идентичност и нейната разруха. Романи като \"Музика на случайността\", \"Книга на илюзиите\", \"Лунен дворец\" и \"Левиатан\" маркират неуморното търсене по магистралите на най-опасната спирала, която има само една посока - към сърцевината на човешкото. Превод Иглика Василева Според семейното предание дядото на Фъргюсън тръгнал пеш от родния си град Минск със сто рубли, зашити в подплатата на сетрето му, поел на запад към Хамбург през Варшава и Берлин, след това си купил билет за кораба \"Китайската императрица\", който прекосил Атлантика през бушуващите зимни бури и пристигнал в пристанището на Ню Йорк в първия ден на двайсети век. Докато чакал на Елис Айланд да бъде интервюиран от служител на имигрантската служба, повел разговор с един събрат – руски евреин. Мъжът му казал: Забрави за името Резников. Тук няма да ти свърши никаква работа. Трябва ти американско име за твоя нов живот, нещо, което да звучи по-американски. Тъй като през 1900 година английският бил все още чужд език за Исак Резников, помолил своя по-стар и по-отракан сънародник да му предложи нещо. Кажи им, че се казваш Рокфелер – посъветвал го мъжът. – Няма да сбъркаш. Минал цял час, после втори и докато дойде редът на деветнайсетгодишния Резников да седне пред имиграционния служител, бил забравил името, което възрастният мъж го посъветвал да използва. Име? – попитал служителят. Имигрантът се притеснил, плеснал се по челото и изтърсил на идиш: Ikh hob fargessen! (Забравих го! ). Затова и Исак Резников започнал новия си живот в Америка като Икабод Фъргюсън. Никак не му било лесно, особено в началото, но и след като вече не бил в началото, пак нищо не ставало както си мислел, че ще се случи в приемната му страна. Вярно, успял да си намери жена скоро след като навършил двайсет и шест години, вярно е също така, че съпругата му Фани, по баща Гросман, му родила три здрави и силни момчета, но за дядото на Фъргюсън животът в Америка продължил да бъде борба от деня, в който слязъл от кораба, до нощта на 7 март 1923-та, когато на четиресет и две години го повалила ранна и неочаквана смърт – бил застрелян по време на нападение с цел грабеж в склад за кожени изделия в Чикаго, където работел като нощен пазач. Никой нямал негови снимки, но според всички описания бил едър мъж със здрава гърбина и огромни ръце, необразован, неквалифициран, типичният наивен невежа. През първия си следобед в Ню Йорк попаднал на уличен търговец, който продавал най-червените, най- кръглите и най-съвършените ябълки, които бил виждал. Не устоял на изкушението, купил си една и веднага я захапал. Вместо сладостта, която очаквал, вкусът ѝ бил нагарчащ и особен. Дори по-лошо, ябълката била отвратително мека и щом зъбите му пробили кората, вътрешността на плода опръскала предницата на палтото му, върху която ливнала бледочервена течност с десетки прилични на сачми семена. Това бил първият му вкус от Новия свят, неговата първа среща с домата \"Джързи\", която никога нямало да забрави. Значи, никакъв Рокфелер, а най-обикновен широкоплещест бачкатор, евреин гигант с абсурдно име и чифт неспокойни крака, който си опитал късмета в Манхатън и Бруклин, в Балтимор и Чарлстън, в Дълут и Чикаго, наеман ту като докер, ту като обикновен моряк на танкер по Големите езера, ту като помощник, който се грижел за животните в пътуващ цирк, ту като работник на конвейер в консервна фабрика, ту като шофьор на камион, изкопчия и нощен пазач. За целия си труд никога не припечелвал повече от дребни монети и следователно единствените неща, които клетият Икабод Фъргюсън оставил на съпругата и тримата си синове, били историите, които им разказвал за скиталческите си приключения на млади години. С течение на времето историите по всяка вероятност стават не по-малко ценни от парите, но в близък план те без съмнение крият определени ограничения. Компанията, която търгувала с кожени изделия, се споразумяла с Фани и я компенсирала за загубата, след което тя напуснала Чикаго с момчетата и се преместила в Нюарк, Ню Джързи; била поканена от роднини на съпруга ѝ, които ѝ предоставили апартамент на най-горния етаж в къщата им в Сентръл Уорд срещу незначителен месечен наем. Синовете ѝ били на четиринайсет, дванайсет и девет. Луи, най-големият, отдавна беше станал Лу. Арън, средният, беше започнал да се нарича Арнолд след поредица тупаници в училищния двор в Чикаго, а Станли, деветгодишният, беше известен като Съни. За да свързва двата края, майка им се беше цанила да пере и кърпи дрехи, но не след дълго и момчетата започнали да внасят в семейния бюджет, като всеки си намерил работа за след училище и давал всяко припечелено пени на майка си. Времената били тежки и опасността да изпаднат в нищета изпълвала стаите на апартамента с гъста мъгла, заслепяваща всичко друго. Нямало спасение от страха и полека-лека трите момчета възприели черните онтологически доводи на майка си относно целта на живота. Работиш или гладуваш. Работиш или оставаш без покрив над главата си. Работиш или умираш. За семейство Фъргюсън слабоумното твърдение \"Всички за един и един за всички\" не съществувало. В техния малък свят то се свеждало до \"Всичко за всички или нищо\". Фъргюсън нямал и две годинки, когато баба му умряла, което означаваше, че нямал съзнателен спомен за нея, но според семейното предание Фани била трудна и опърничава жена, често изпадала в пристъпи на необуздани крясъци и маниакални, неконтролируеми ридания, налагала момчетата с дръжката на метлата при всяко провинение и имала забрана да влиза в някои от кварталните магазини заради вресливия начин, по който се пазаряла за цените. Никой не знаеше къде е родена, но според мълвата акостирала в Ню Йорк като четиринайсетгодишно сираче, след което прекарала няколко години в таванска стая без прозорци някъде в Лоуър Ист Сайд, където шиела шапки. Бащата на Фъргюсън, Станли, рядко говорел за родителите си пред него, дори когато отговарял на въпросите на момчетата с набързо смотолевени, кратки и предпазливи реплики, и каквито и други откъслечни сведения бе успял да събере младият Фъргюсън за баба си и дядо си по бащина линия, те идвали предимно от майка му Роуз, много по-млада от трите снахи второ поколение в семейството, които пък получавали по-голяма част от информацията си от Мили, съпругата на Лу, жена с вкус към клюките, омъжена за човек далеч не толкова потаен и далеч по-приказлив както от Станли, така и от Арнолд. Когато Фъргюсън станал на осемнайсет, неговата майка му разказала една от историите на Мили, представена само като слух – непотвърдено предположение, което нищо чудно и да е било вярно или пък не. Според това, което Лу казал на Мили, или това, което Мили твърдяла, че той ѝ е казал, имало и четвърто дете Фъргюсън, момиче, което се родило три или четири години след Станли, точно когато семейството се установило в Дълут и Айк си търсел работа като обикновен моряк на някой от корабите, които плавали по Големите езера, тоест в период от няколко месеца, когато семейството живеело в изключителна бедност, и тъй като Айк го нямало, когато Фани родила детето, и защото мястото било Минесота, и сезонът – зима, при това особено студена зима в едно особено студено място, и защото къщата, в която живеели, се отоплявала само от една-единствена печка на дърва, и защото точно тогава парите не стигали и се налагало момчетата да преживяват само с едно ядене на ден, само мисълта, че трябва да се грижи за още едно дете, я изпълнила с такъв ужас, че тя удавила новородената си дъщеря в коритцето за къпане. Станли не говорел много пред сина си за своите родители, но и за себе си не казвал почти нищо. Затова на Фъргюсън му било трудно да си представи какъв е бил баща му като малък, като юноша, като млад мъж или когато и да било, преди да се ожени за Роуз два месеца след като навършил трийсет. От случайните подмятания, които понякога баща му все пак се изпускал да каже, Фъргюсън успял да навърже следното: че бидейки изтърсакът, Станли бил често малтретиран от двамата си по-големи братя, че като най-малкия прекарал най-малка част от детството си с жив баща, че бил най-силно привързан към Фани, че бил усърден ученик и безспорно най-добрият спортист от тримата, че е играл крило в отбора по футбол и че бил пробягал четвърт миля така, че влязъл в отбора по лека атлетика в Сентръл Хай, че след като завършил гимназия интересът му към електрониката го накарал да отвори малък магазин за поправка на радиоапарати през лятото на 1932-ра (дупка в стената на Академи Стрийт в центъра на Нюарк, както твърдял, голяма колкото ваксаджийско сандъче), че на единайсет години дясното му око пострадало от метлата на неговата развилняла се майка (при което загубил частично зрението си и наборната комисия през Втората световна война го отхвърлила като негоден за военна служба), че мразел да му викат Съни и се отървал от това име, щом завършил училище, че обичал да танцува и да играе тенис, никога не проронвал дума срещу братята си, независимо колко гадно и презрително се отнасяли с него, че като малък работата му след училище била да разнася вестници, че много му се искало да учи право, но се отказал от идеята поради липса на пари, че след като навършил двайсет, бил известен като голям любовчия, уговарял си срещи с десетки еврейски момичета без никакво намерение да се жени за която и да е от тях, че на няколко пъти пътувал до Куба за забавление през трийсетте, когато Хавана била столицата на порока в Западното полукълбо, че най-голямата му амбиция в живота била да стане милионер, богат колкото Рокфелер. И Лу, и Арнолд се оженили на по двайсет и няколко години, и двамата обсебени от мисълта да се спасят от къщата на Фани колкото е възможно по-скоро, да се отърват от този врещящ деспот, който установил пълно господство над тях след смъртта на баща им през 1923-та, докато Станли, тъй като бил още тийнейджър, когато братята му офейкали, нямал друг избор, освен да остане. Пък и нали току-що бил завършил гимназия, но годините се точели една след друга, минали цели единайсет, а той, необяснимо защо, продължавал да живее с Фани в същия апартамент на последния етаж през цялото време на Голямата депресия и първата половина на войната – по силата може би на някаква инертност или мързел, на чувство за дълг или вина спрямо майка му, или пък подтикван от всички тези неща едновременно, което го карало да смята, че за него е немислимо да пребивава другаде. И Лу, и Арнолд станали бащи, докато Станли бил доволен да играе футбол, да доизгражда малкия си бизнес, без да пести сили, да го превръща в нещо по-голямо; и тъй като не показвал никакво желание да се жени дори след като отдавна бил прехвърлил двайсет и пет и наближавал трийсетте, вече нямало никакво съмнение, че до края на живота си ще остане ерген. И тогава, през октомври 1943-та, по-малко от седмица след като Пета американска армия превзела Неапол от германците, насред този изпълнен с надежди период, когато най-накрая войната започнала да се обръща в полза на Съюзниците, Станли срещнал двайсет и една годишната Роуз Адлър, с която си бил уговорил среща на сляпо в Ню Йорк Сити, и тогава очарованието на вечното му ергенство се изпарило бързо и завинаги. Толкова хубава била майката на Фъргюсън, толкова привлекателна с нейните сиво-зелени очи и дълга кестенява коса, толкова непринудена, жизнерадостна и усмихната, такова прекрасно телосложение имала въпреки ръста си от най-много метър и половина, че когато за пръв път стиснал ръката ѝ, Станли, този резервиран и саможив Станли, този двайсет и девет годишен Станли, който никога не бил докосван от огъня на любовта, почувствал как прималява в присъствието на Роуз, сякаш целият въздух бил изсмукан от дробовете му и никога повече не ще успее да си поеме въздух. Тя също била дете на имигранти, баща ѝ роден във Варшава, майка ѝ – в Одеса, и двамата пристигнали в Америка преди тригодишната си възраст. Следователно семейство Адлър били повече натурализирани от семейство Фъргюсън и в говора на родителите на Роуз нямало и следа от чужд акцент. Били отрасли в Детройт и Хъдсън, щата Ню Йорк, и техният идиш, полски и руски се били превърнали в гладък идиоматичен английски, докато бащата на Станли до края на живота си се мъчел да овладее втория си език, а дори и сега, през 1943-та, почти половин век след раздялата с родните си езици на Източна Европа, майка му продължавала да чете \"Джуиш Дейли Форуард\" вместо американски вестници и се изразявала на един доста странен език мешавица, който синовете ѝ наричаха англидиш – почти неразбираемо съчетание от идиш и английски, което присъствало във всяко нейно изречение. Това била една от съществените разлики между прародителите на Роуз и Станли, но дори по-важен от това колко добре или колко зле родителите им са се приспособили към американския начин на живот бил въпросът с късмета. Родителите на Роуз, както и нейните баба и дядо успели да избегнат жестоките превратности на съдбата, които сполетели злочестите Фъргюсън; в тяхната история липсвали убийства по време на грабеж, нямало гладуване до смърт, нито отчаяние, нито удавени в корито деца. Дядото от Детройт бил шивач, дядото от Хъдсън – бръснар, и макар кроенето на платове и подрязването на коси да не са занаяти, които да те извеждат на пътя на богатството и светския успех, те им осигурили достатъчно редовен доход, за да могат да сложат храна на масата и децата им да ходят добре облечени.", "date": "2018.04.27", "title": "Откъс от \"4 3 2 1\" на Пол Остър"}
{"url": "https://www.dnevnik.bg/bulgaria/2018/04/27/3170404_nad_80_ot_tehnikata_na_pojarnata_bila_izcialo_obnovena/", "text": "Изцяло обновена е 86% от техниката на пожарната, като има и доставена чисто нова. Това каза вътрешният министър Валентин Радев по време на парламентарен контрол. Средствата са дошли от оперативни програми на ЕС. По данни, изнесени от министъра, около 62 млн. лв. са усвоени от Главна дирекция \"Пожарна безопасност и защита на населението\" за доставка на съвременни предпазни средства, оборудване и подготовка. Очакванията са до лятото да бъдат спечели проекти за около 50 млн. лв., допълни министърът.  Валентин Радев каза още, че в момента се изграждат шест центъра за подготовка на служители и население - в София, Враца, Габрово, Шумен, Пазарджик и Бургас. Там ще се подготвят доброволните отряди, които ще помагат на пожарната, информира БТА.  Министърът отбеляза още, че МВР участва в множество кампании за подобряване условията на работа на служителите, за енергоефективност и за ремонт на сградния фонд. Конкретно пожарната е участвала заедно с общините в 23 проекта за повишаване енергийната ефективност, в които са включени и 15 полицейски управления, за обща стойност над 10 млн. лв. Предстоят още 12 такива проекта. Той изреди и градове, в които са направени подобрения на сградния фонд или е осъвременена техниката - Благоевград, Златоград, Попово, Крумовград, Бургас, Девин, Сандански, Пещера, Троян, Мездра, Луково, Балчик, Левски и др. Предвижда се нови пожарни да бъдат изградени в София, Русе и Варна, се разбра още от думите на министъра от парламентарната трибуна. ", "date": "2018.04.27", "title": "Над 80% от техниката на пожарната била изцяло обновена"}
{"url": "https://www.dnevnik.bg/photos/2018/04/27/3170402_fotogaleriia_nai-goliamata_bitka_na_otmustitelite/", "text": "Десет години и 19 филма след първата екранизация по комикси на \"Марвел\" всички супергерои на поредицата обединяват сили в епична битка за съдбата на вселената: \"Отмъстителите: Война без край\".", "date": "2018.04.27", "title": "Фотогалерия: Най-голямата битка на \"Отмъстителите\""}
{"url": "https://www.dnevnik.bg/biznes/2018/04/27/3170414_i_prez_mart_bulgarite_sa_putuvali_poveche_kolkoto/", "text": "Общо 461.9 хил. са пътуванията на българи в чужбина през март 2018 г., което е с 5.6% над регистрираните през март 2017 година, с което се запазва тенденцията от  януари  и  февруари . Почивките и екскурзиите зад граница са нарастват със 25.4%, командировките - с 30 на сто, пътуванията с т.нар. друга цел (на гости, за обучение, на концерт или спортна проява) - с 44.3%, съобщиха от Националния статистически институт. За третия месец на 2018 г. българите са пътували най-много към Турция - 120.5 хил. Следват Гърция - малко над 66 хил., Сърбия - 42 хил., Румъния - близо 35 хил., Македония - 28 хил., Германия - 22 хил., Франция - 16 хил., Австрия - 14 хил., Обединеното кралство - 13.5 хил., Италия - 12 хиляди. През март 2018 г. посещенията на чужденци в България са 524.3 хил., с 10.5% повече в сравнение с година по-рано. Регистрирано е увеличение при всички наблюдавани цели: с други цели (вкл. гостувания и транзитни преминавания) - с 14.4%, с цел почивка и екскурзия - с 8.3%, и със служебна цел - със 7.2%. Туристите са също предимно от съседните държави - около половината от всички чужденци, дошли на почивка у нас, са румънци, гърци или турци.", "date": "2018.04.27", "title": "И през март българите са пътували повече, отколкото преди година"}
{"url": "https://www.dnevnik.bg/bulgaria/2018/04/27/3170411_niama_umisul_v_propuska_na_letishte_sofiia_spored/", "text": "Две са проверките, които текат в МВР във връзка с пропуска на Гранична полиция, при който над 40 души от полет от Париж до София бяха допуснати да преминат без задължителните гранична и паспортна проверка. Докладът от едната вече е готов и от него се разбира, че в действията на граничарите нямало умисъл. Това заяви пред журналисти в парламента вътрешният министър Валентин Радев, цитиран от \"Фокус\".  \"На бюрото ми е докладът от дирекция \"Вътрешна сигурност\". Проверките са две. Няма да кажа нищо, докато не видя и другия доклад и не ги съпоставя. В доклада на \"Вътрешна сигурност\" няма умисъл, което, от една страна, ми харесва, а от друга, се притесних\", коментира Радев. Той припомни, че е възложил и дисциплинарно производство спрямо смяната на Гранична полиция, допуснала пропуска. Допълни, че е направена проверка в главната дирекция и всички данни отивали в министерството. Оттам се насочват към дирекциите, които установяват до какви изводи са стигнали проверките. \"След като го обобщят, ми предлагат доклад, на базата на който вземам решение. Това може би ще стане веднага след празниците\", обясни Радев. В отговор на въпрос може ли да се стигне до отстраняване на служители, след като излязат и двата доклада, министърът уточни: \"Това ще стане ясно от производството, което тече в момента.\" \"Граничните полицаи в момента са отстранени, за да не влияят на разследването. Има и двама началници\", каза още той. Веднага след като стана известен пропускът на летище София, се разбра, че  13 граничари са отстранени, а обясненията им за случая бяха , че някои от тях са се намирали пред сградата на терминала, едни са заявили, че са отишли да ядат, други до тоалетната, а трети, че са пушели. ", "date": "2018.04.27", "title": "Няма умисъл в пропуска на летище София според първия доклад от проверката"}
{"url": "https://www.dnevnik.bg/sviat/2018/04/27/3170408_armenskiiat_premier_otkaza_da_pregovaria_s_opoziciiata/", "text": "Изпълняващият длъжността премиер на Армения Карен Карапетян отхвърли предложението на опозиционния водач Никол Пашинян да преговарят тази сутрин за политическото бъдеще на страната, съобщи правителствен говорител, цитиран от \"Франс прес\" и БТА. Карапетян \"смята, че преговори, в които едната страна диктува своя дневен ред на другата, не може да бъдат смятани за преговори\", обясни говорителят Арам Араратян. \"Изпълняващият длъжността министър-председател смята за безперспективно да участва в \"преговори\", които не дават възможност да се намери решение\" на кризата, разтърсваща от две седмици кавказката страна, подчерта той. Снощи Пашинян заяви пред хиляди свои привърженици, събрали се на митинг в Ереван, че е единственият възможен кандидат за премиерския пост в Армения. \"Ако не бъда избран за премиер, в Армения изобщо няма да има премиер\", увери той. Армения е разтърсена от политическа криза от средата на месеца, откакто започнаха протести срещу дългогодишния президент Серж Саргсян заради избирането му за премиер в парламента. Саргсян  подаде оставка след дни на поста  и обяви, че ще напусне лидерския пост на управляващата Републиканска партия на Армения (РПА), а опозиционният политик и лице на протестите Никол Пашинян поиска следващият премиер  да е \"от народа\"  и обяви готовност да заеме поста. Отново на протест По-малко от ден след като призова протестиращите да сложат край на \"гражданското неподчинение\", което сам обяви в  първите дни на демонстраците , Пашинян поиска демонстрацията да продължи. След като поиска от поддръжниците си да се изтеглят от улиците и да позволят да се възстанови движението в Ереван заради насрочения  избор на премиер в парламента , той обясни пред привърженици, че отказът на Карапетян от преговори изисква протестите да продължат. \"Това значи, че РПА (Републиканска партия на Армения) не разбра. Вчера и онзи ден казаха, че са готови на преговори без каквито и да било условия. Но, както виждате, мястото на г-н Карапетян се заема от раницата ми\", обясни Пашинян на мястото, където очакваше да започнат преговорите. Пашинян обеща, че \"стотици хиляди граждани ще излязат на улиците на 1 май в деня на гласуването на кандидатурата на новия премиер\". При сегашното съотношение на силите в парламента обаче на Пашинян би му била нужна подкрепа от депутати на РПА, за да бъде избран. Карапетян изключи подобна възможност. Между Ереван и Москва Междувременно руски медии съобщиха вчера, че арменска делегация е била на среща с руския външен министър Сергей Лавров в Москва. Освен това Кремъл съобщи, че руският президент Владимир Путин е разговарял с премиера Карапетян по телефона. Днес според източници на агенцията депутати от руската Дума са в Ереван, водени от председателя на комисията за въпросите на Общността на независимите държави (ОНД) Леонид Калашников.", "date": "2018.04.27", "title": "Арменският премиер отказа да преговаря с опозицията за край на кризата"}
{"url": "https://www.dnevnik.bg/zelen/2018/04/27/3170409_merkite_sreshtu_zamursitelite_v_montjupe_sa/", "text": "Обещаващи, но не достатъчни. Така министърът на околната среда и водите коментира за момента мерките за ограничаване на специфични замърсители, предприети от завода за автомобилни части \"Монтюпе\" в Русе.  Димов се срещна с представители на завода в крайдунавския град, за да провери изпълнението на мерките от инвестиционната програма на дружеството за ограничаване разпространението на специфични замърсители във въздуха и изграждането на пункт за собствен мониторинг.  С изпълнението им дружеството се ангажира пред министър Димова миналата година.  Димов посочи, цитиран от БТА\", че \"Монтюпе\" е инвестирало 7 млн. евро в подобряване на екологичното състояние в четири основни направления. Дружеството е изградило непрекъсната мониторингова система, която да мери основните потенциални замърсители на завода в реално време. От три дни се измерва фенол, като предстои да бъдат включени за следене още пет специфични вещества - бензен, толуен, ксилен, нафталин, орто и паракрезол. Екоминистерството е поставило от началото на месеца своя мониторингова станция на километър от завода в посока Русе. Тя мери успоредно три от веществата, като до момента не отчита замърсяване. Данните от двата пункта ще бъдат сравнявани. В завода е увеличена аспирацията на част от сърцарните машини, а до края на годината това трябва да се направи за всички останали. Ограничени са неорганизираните емисии на един от каруселите чрез модификация на аспирационната система. До края на годината това предстои за още два от каруселите, а до края на 2019 г. - за всички. В две халета са монтирани покривни охладители, които също ограничават неорганизираните емисии. Разрешеното поставяне от МОСВ на биофилтри трябва да бъде завършено до началото на идната година. По думите на министъра комплексът от тези мерки би трябвало окончателно да реши проблема. Според него на този етап има подобрение, но всичко още е в начална фаза. Димов заяви, че контролът ще продължи да бъде засилен, ще се настоява за изпълнението на всички мерки, а ако има нарушения, ще се налагат санкции. Държавата действа и налага глоби, като последната е отпреди няколко дни, каза той. Представители от гражданска група \"Русенци за природата\" бяха пред сградата на регионалната екоинспекция и разпънаха плакати в защита на Национален парк \"Пирин\". Димов коментира пред журналисти, че задача на министерството е да намери баланса между опазването на околната среда и икономическото развитие.", "date": "2018.04.27", "title": "Мерките срещу замърсителите в \"Монтюпе\" са обнадеждаващи, но не са достатъчно, смята Нено Димов"}
{"url": "https://www.dnevnik.bg/sport/2018/04/27/3170418_andres_iniesta_napuska_barselona_sled_16_godini_v/", "text": "Капитанът на \"Барселона\"  Андрес Иниеста  обяви, че напуска отбора след края на настоящия сезон. На пресонференция на базата на клуба \"Жоан Гампер\" 33-годишният халф разкри новината. Иниеста е част от първия тим на \"Барселона\" от 2002 г. и в продължение на 16 сезона не е сменял никога червено-синята фланелка. Общият му престой в клуба е 22 години, след като Иниеста се присъединява към прочутата школа \"Ла Масия\" едва 12-годишен. \"Това е последният ми сезон в \"Барселона\". Решението е трудно и никога не съм си мислел, че ще е толкова сложно и емоционално да го обявя\", каза през сълзи капитанът на отбора. Плеймейкърът е футболистът с най-много трофеи в историята на клуба (31) заедно с Лионел Меси. С 669 мача той е втори във вечната ранглиста след Шави Ернандес (767). Иниеста има и 57 гола за клуба. През миналия уикенд Иниеста игра в последния си финал за \"Барселона\", в който  тимът победи с 5:0 \"Севиля\" в Купата на краля . Плеймейкърът отбеляза един от головете във финалния двубой. В края на сезона халфът ще може да вдигне още един трофей, след като \"Барселона\" е много близо до титлата. \"След 22 години в \"Барса\" знам какво е чувството да играеш за най-големия клуб в света. Знам какво е нужно, за да си капитан и да играеш на ниво. Разбирам много добре, че животът е такъв и рано или късно е време за раздяла. При мен е по-трудно, защото се сбогувам не просто с футболен клуб, а с моят живот дотук, защото дойдох в \"Барселона\" много малък\", каза Иниеста. Той уточни, че вече не може да дава най-доброто от себе си на терена и усеща, че не е на нивото, което се изисква. \"Не мога да си позволя да остана в отбора и да бъда в тежест, ако не се справям. \"Барселона\" също не заслужава подобно отношение\", добави развълнуваният капитан. Целият отбор на \"Барселона\" присъства на пресконференцията и дълго време аплодира речта на своя капитан, който не успя да сдържи сълзите си. \"Единствената ми цел, когато дойдох тук, беше да постигна успехи и го направих. Спечелих всичко и чувствам гордост, не само защото спечелих, а защото помогнах на \"Барселона\". Мога да обещая, че никога няма да играя срещу моя клуб. Имам опции за бъдещето си, но те не са в Европа, това мога да кажа засега\", обясни Иниеста. В два случая той остана втори в класацията за \"Златната топка\" - 2010 и 2012 г. В последния си брой списанието се извини на испанеца, че никога не го награди с трофея. \"Нямам какво да кажа по този повод, \"Златната топка\" няма да ме направи по-добър футболист или човек. Разбира се, това е признание, но аз винаги съм искал отборът да печели\", каза още плеймейкърът. С националния отбор на Испания Иниеста стана световен шампион през 2010 г. и европейски през 2008 и 2012 г. Халфът загатна, че световното първенство в Русия ще бъде последният му турнир с \"фурия роха\". \"Засега мисля изцяло за \"Барселона\", но хвърлям по един поглед и към световното, разбира се. Желанието ми е да се разделя с клуба с дубъл, а в последния ми мач ще се насладя изцяло на атмосферата, на феновете, на това да играя пред хората на \"Камп ноу\", каза още халфът. Испанският ветеран говори и за специалната си връзка с  Лионел Меси , с когото са съотборници от 2005 година. \"Той е уникален не само като футболист и човек. За мен е чест да мога да споделям една и съща съблекалня с него ден след ден, но и да го нарека свой приятел. Изживели сме толкова магически моменти заедно, че ми е трудно да си спомня само за един.\" \"Благодаря на всеки един мой треньор в \"Ла Масия\" и в първия отбор. Благодаря на моите съотборници през годините, на всеки човек, който е работил и работи в клуба, всички те са моето семейство. Не казвам сбогом, а довиждане. Ще се върна тук без съмнение, но засега е прекалено рано да кажа кога ще бъде това. Моето време в \"Барселона\" свърши\", завърши Иниеста.", "date": "2018.04.27", "title": "Андрес Иниеста напуска \"Барселона\" след 22 години в клуба и 31 спечелени трофея"}
{"url": "https://www.dnevnik.bg/citat_na_deniia/2018/04/27/3170454_citat_na_denia_rano_ili_kusno_izbiagalite_zatvornici/", "text": "Това каза пред журналисти в парламента министърът на вътрешните работи Валентин Радев, цитиран от \"Фокус\". Той допълва, че МВР не е спирало да търси  избягалите от Софийския затвор двама рецидивисти , като полицията все още получавала сигнали за тях, което било добре. \"Проверяваме не само сигналите, имаме други методи\", допълни Радев. По думите му \"системата работи, дори на някой да му се струва бавно. По-важното е накрая да има наказания, може да е и след 2 или 5 години. Тези, които сега нарушават или имат идея да нарушават закона, да знаят, че рано или късно законът ще бъде с пълна сила върху тях.\"", "date": "2018.04.27", "title": "Цитат на деня: Рано или късно избягалите затворници ще бъдат хванати, Галеви също"}
{"url": "https://www.dnevnik.bg/bulgaria/2018/04/27/3170460_boiko_borisov_investiciite_veche_sa_v_realnata/", "text": "Инвестициите вече са в истинската, реалната икономика и добавената стойност остава в България\", каза премиерът Бойко Борисов, цитиран от правителствената пресслужба, на откриването на нови производствени мощности на предприятието за преработка на царевица \"Амилум България\" в Разград. Новата инвестиция е в размер на над 200 млн. лв. Очаква се работните места в завода да се увеличат с още 300. След разширението компанията ще може да преработва 900 000 т царевица годишно. По-голямата част от продукцията на предприятието ще бъде изнасяна за международните пазари и ще доведе до значителен положителен резултат за търговския баланс на България, се посочва в съобщението. \"С истински заводи, с работници, с производство ще сме сигурни, че когато спрат фондовете, икономиката ще е в състояние да поддържа необходимия икономически растеж\", подчерта премиерът. Той припомни, че в процес на изграждане са коридорите 4, 8 и 10, които ще улеснят изнасянето на българската продукция към страните от Западните Балкани и Централна Европа. Борисов посочи, че години наред инвестициите са правени във вериги магазини, банки, ЕРП-та и печалбата е изтичала в чужбина. По думите му много по-добрата инфраструктура в България, както и по-доброто сътрудничество между бизнеса и институциите, създава условия за ново качество на инвестициите. Борисов даде пример с държавните субсидии за земеделските стопани – над 2.7 млрд. лв., \"за да има царевица, за да има заводи, за да има работни места\".", "date": "2018.04.27", "title": "Инвестициите вече са в реалната икономика, обяви премиерът"}
{"url": "https://www.dnevnik.bg/sport/2018/04/27/3170464_unai_emeri_napuska_psj_sled_kraia_na_sezona/", "text": "Треньорът на ПСЖ Унай Емери потвърди, че напуска клуба. Той ще се раздели с парижани след края на сезона. \"Казах на футболистите, на (спортния директор) Антеро Енрике и на президента (Насер ал Хелайфи), че всичко приключи. Благодаря на всички. Всичко, което остава, е финалът за Купата на Франция\", заяви испанецът на пресконференция. Емери застана начело на ПСЖ през лятото на 2016 г. с договор за два сезона. В първата година той не успя да изведе състава до титлата, но спечели Купата на Франция и Купата на лигата. Този сезон парижани  се върнаха убедително на върха и станаха шампиони , взеха Купата на лигата и предстои да играят с третодивизионния \"Ербие\" във финала за Купата на Франция. Голямата цел на ръководството на ПСЖ остава Шампионската лига. Там миналия сезон отборът загуби драматично срещу \"Барселона\" въпреки победата си с 4:0 в първия мач. Тази пролет французите бяха отстранени от \"Реал\" след две загуби. С треньорския пост в ПСЖ се свързват няколко водещи имена като Томас Тухел и Антонио Конте.", "date": "2018.04.27", "title": "Унай Емери се разделя с ПСЖ след края на сезона"}
{"url": "https://www.dnevnik.bg/zelen/2018/04/27/3170475_v_imeto_na_pchelite_es_glasuva_zabrana_za_pesticidi_na/", "text": "Европейският съюз забрани употребата на най-широко използваните инсектициди в света, съобщават световните агенции. Ограничението важи за всички полета на открито в страните членки. Причината за тази сериозна рестрикция е голямата опасност, която представляват тези химикали за пчелите. Забраната на неоникотиноидите, одобрена от държавите членки в петък, се очаква да влезе в сила до края на тази година (2018). Това означава, че те ще могат да бъдат използвани само в затворени оранжерии. Пълна забрана на използване под открито небе се налага за три субстанции – имидаклоприд (разработен от \"Байер кропсайънс\"), клотианидин (разработен от \"Такеда кемикал индъстрис\" и \"Байер кропсайънс\") и тиаметоксам на \"Синджента\". Пчелите и другите насекоми са жизненоважни за глобалното производство на храни, тъй като опрашват три четвърти от всички култури. Намаляването на броя им през последните години се обясняваше отчасти с масираната употреба на пестициди. През 2013 г. ЕС забрани използването на неоникотиноиди за цъфтящи култури, които привличат пчели, например за маслодайна рапица, царевица, жито, ечемик, овес. Сега обаче се въвежда почти пълна забрана. Гласуването на предложението бе отлагано няколко пъти заради липса на съгласие. Днес обаче то бе прието с квалифицирано мнозинство в полза на забраната. Решаващ тласък за пълната забрана даде публикувания през февруари мащабен  научен доклад  на  Европейския орган за безопасност на храните (ЕФСА) , който заключи, че високият риск за пчелите и за дивите пчели е резултат от използването на тези пестициди на открито, тъй като замърсяват почвата и водата. Така тези пестициди стигат до диви цветя и в други култури. Скорошно проучване с проби от мед показа, че замърсяването с неоникотиноиди е на глобално ниво  https://www.theguardian.com/environment/2017/oct/05/honey-tests-reveal-global-contamination-by-bee-harming-pesticides.> Забраната на трите основни неоникотиноида има широка обществена подкрепа, почти 5 милиона души са се подписали в петиция на кампанията на група \"Аваз\".", "date": "2018.04.27", "title": "В името на пчелите ЕС гласува забрана за пестициди на открито"}
{"url": "https://www.dnevnik.bg/evropa/2018/04/27/3170481_evrokomisiiata_poiska_poveche_merki_sreshtu_bolestite/", "text": "Европейската комисия призова вчера за засилване на сътрудничеството в ЕС в борбата срещу болестите, предотвратими чрез ваксинация, предаде пресслужбата на институцията. Благодарение на ваксинацията всяка година между 1 и 3 милиона души продължават да живеят, се посочва в съобщението. Световната здравна организация прогнозира, че през следващото десетилетие ваксините ще спасят живота на още 25 милиона души. Въпреки това по данни на Европейския център за профилактика и контрол върху заболяванията (ECDC) заради недостатъчно ваксинационно покритие в някои държави от ЕС има  безпрецедентни взривове от морбили  и в тях отново се появяват други болести, предотвратими чрез ваксинация и водещи до смърт на деца и възрастни в ЕС. С предложението се отправя призив към комисията и държавите членки да изпълнят 20 действия. Някои от тях са: - да се разработят и изпълнят   за ваксинация до 2020 г., в т.ч. да се заложи цел за постигане на най-малко 95% ваксинационно покритие за морбили; - да се въведат   на ваксинационния статус и редовни възможности за ваксинация на различни етапи от живота, например в учебните заведения и на работните места; - да се представят варианти за обща  , информацията от която може да бъде споделена по електронен път извън националните граници; - да се създаде европейски   до 2019 г., чрез който да се предоставя онлайн обективна, прозрачна и актуална информация относно предимствата и безопасността на ваксините; - да се намалят рисковете от недостиг на ваксини, като се създаде  с информация за запасите и потребностите от ваксини, така че да се улесни доброволният обмен на информация за възможните доставки и недостига на някои основни ваксини; - да се осигури необходимото обучение на всички  , така че те да са уверени при извършването на ваксинации и да се преодолеят техните колебания; - да се създаде  , обединяваща европейските сдружения на здравните работници, както и сдружения на учещите в тази област, която да се ангажира да предоставя на обществото вярна информация, да развенчава митове и да осигурява обмен на добри практики; - да се създаде  , в която да се събират знанията и с чиято помощ да бъдат разработени насоки за основен имунизационен календар на ЕС до 2020 г., включващ дозировките и възрастите, които според държавите - членки на ЕС, могат да се приемат за общи за всички държави; - да се засилят партньорствата и сътрудничеството в областта на ваксинацията с  . За 12-те месеца между 1 март 2017 г. и 28 февруари 2018 г. чрез Европейската система за наблюдение е докладвано за 14 813 случая на морбили. В 86% от случаите, за които е налице информация за ваксинационния статус, хората не са били ваксинирани. Освен това по оценки на ECDC всяка година най-малко 40 000 души умират от грип, което отчасти се дължи на ниското ваксинационно покритие. Предложението на еврокомисията трябва да бъде обсъдено от държавите членки.", "date": "2018.04.27", "title": "Еврокомисията поиска повече мерки срещу болестите, предотвратими с ваксини"}
{"url": "https://www.dnevnik.bg/razvlechenie/2018/04/27/3170486_abba_izdavat_novi_pesni_za_pruv_put_ot_36_godini/", "text": "Шведската четворка АББА (ABBA) ще издаде нови парчета за пръв път от раздялата си през 1982 г., съобщи \"Гардиън\". В \"Инстаграм\" Бьорн, Бени, Агнета и Ана обявиха, че ще запишат две нови парчета за тяхното  виртуално \"турне\" , в което музикантите ще бъдат пресъздадени на сцена с компютърни алгоритми. \"Решението да се захванем с вълнуващия проект за компютърното ни турне имаше неочаквани последствия. Изведнъж усетихме, че след 35 години ще е забавно да се съберем отново и да влезем в студиото. И така и направихме. Беше сякаш тези години не са минавали, сякаш се събираме след кратка ваканция. Изключително зареждащо преживяване!\" Една от двете песни, I Still Have Faith in You, ще прозвучи за пръв път в телевизионна програма през декември. \"Ние може да остаряваме, но парчетата са нови! И усещането е добро\", завършват музикантите. \"Турнето\" ще бъде излъчено за пръв път по телевизията като копродукция между британската Би Би Си и американската Ен Би Си. Музикантите обявиха, че са били дигитално \"сканирани\" и подмладени, за да изглеждат както по времето на последните си истински турнета - през 1979 г. После шоуто ще обиколи света.", "date": "2018.04.27", "title": "АББА издават нови песни за пръв път след 36-годишна раздяла"}
{"url": "https://www.dnevnik.bg/biznes/2018/04/27/3170505_poliaci_kupiha_mol_sofiia_za_90_mln_evro/", "text": "Столичният \"Мол София\" (Mall of Sofia) беше купен от полската група за недвижими имоти GTC (Globe Trade Center). Цената е малко над 90 млн. евро, като 30 млн. са средства на купувача. Останалите пари ще бъдат осигурени чрез заем от Банка ДСК. Това съобщава  capital.bg. Продавач е фондът Europa Capital, който е част от Rockefeller Group. Миналата година фондът от Южна Африка Acsion предложи 104 млн. евро за същия търговски център, но до сделка така и не се стигна. След това компании от ЮАР купиха три други мола в София - \"Сердика\", The Mall и Paradise. Така за по-малко от година беше продаден четвърти столичен търговски център. \"Придобиването на \"Мол София\" беше отлична възможност за купуване на стабилна сграда в сърцето на София, която генерира парични потоци\", коментира Томас Курзман, главен изпълнителен директор на GTC, цитиран в прессъобщението на компанията. Според купувача обектът има 7.55 млн. евро нетен оперативен доход. Намиращият се на бул. \"Стамболийски\" търговски център беше изграден от израелски инвеститори. След това негови собственици станаха ирландският фонд Avestus и GE. През август 2011 г. търговският център бе продаден на фондове, управлявани от Europa Capital, част от Rockefeller Group, дъщерна компания на Mitsubishi Estate Co., за малко над 100 млн. евро. Avestus продължи да управлява мола и офисната му част Sofia Tower. Молът предлага под наем 23 700 кв. метра търговски площи, 10 300 кв. метра офис площи и разполага с над 600 подземни паркоместа. Според официалното прессъобщение 98% от търговските площи и 100% от офис частта са заети от наематели.", "date": "2018.04.27", "title": "Поляци купиха \"Мол София\" за 90 млн. евро"}
{"url": "https://www.dnevnik.bg/sport/2018/04/27/3170655_nadal_produlji_kum_polufinalite_v_barselona_bez/", "text": "Световният №1  Рафаел Надал  се класира на полуфинал в турнира в Барселона след победа в два сета над Мартин Клижан – 6:0, 7:5. Серията без загубени сетове на испанеца обаче беше сериозно застрашена от словака. Надал пречупи Клижан за 1.47 часа и вече има 42 поредни спечелени сета на червени кортове. За 10-и път Надал ще играе полуфинал в Барселона, като серията му е невероятна, защото всеки път, когато достига сред най-добрите четири, левичарят от Майорка печели титлата в каталунската столица. В кариерата си Надал има едно отпадане на четвъртфинал, едно в трети кръг и едно отказване в Барселона. Надал се намира в серия от 17 поредни победи на червени кортове и върви уверено към нова титла след  11-ия трофей, който завоюва в Монте Карло  през миналия уикенд. Световният №1 спечели първия сет само за 33 минути, като не даде нито гейм на съперника си. Клижан, който в първия си мач отстрани  Новак Джокович , а после се справи и с Фелисиано Лопес, този път влезе трудно в мача. Словакът дори не успяваше да се задържа в разиграванията и грешеше постоянно, което се оказа решаващо в първия сет. Притиснат до стената Клижан започна да играе вабанк и се хвърли с всички сили в атака. Това обърка тактичекият план на Надал и направи втория сет много интересен. Той започна с пробив на сметката на Клижан и словакът продължи да води до десетия гейм. Надал спаси три сетбола, за да пробие съперника си и да си върне психологическото предимство. След изравняването на геймовете Надал дълго време размахваше юмруци във въздуха и показа колко е важно за него да запази перфектния си баланс на клей кортове. Той затвърди пробива за 6:5, а след това отново проби Клижан, за да вземе и мача. В полуфинала десеткратният шампион от Барселона ще срещне победителя от мача Давид Гофен срещу Роберто Баутиста-Агут. В другия мач един срещу друг играят Пабло Кареньо-Буста, който отстрани Григор Димитров и Стефано Циципас.", "date": "2018.04.27", "title": "Надал продължи към полуфиналите в Барселона без загубен сет"}
{"url": "https://www.dnevnik.bg/sviat/2018/04/27/3170652_kakvo_obeshtaha_da_promeniat_dvete_korei/", "text": "Историческото посещение на севернокорейския лидер Ким Чен-ун в Южна Корея и  срещата му с президента  на страната Мун Дже-ин бяха водеща новина в повечето (без тези в Северна Корея) медии по света. Някои анализатори бяха предпазливи и припомниха, че част от обещанията - включително тези за ядрено разоръжаване - вече са давани, но така и не са били изпълнени от севернокорейска страна. Други изтъкнаха, че по-важният акцент би трябвало да е върху  плана на Севера и Юга  да работят за мир (технически те са в състояние на война от почти седем десетилетия) до края на годината. Кои са най-важните ангажименти, поети от Мун и Ким? \"Ройтерс\" обобщава. Обмен и инфраструктура Двете Кореи ще прилагат всички досегашни споразумения, сключени между тях, но и ще продължат да водят преговори на високо ниво. Това се отнася и за проекти, договорени на последната среща през 2007 г., но изоставени след това. Ще бъде създадена \"централа за връзка\", където да работят представители и на двете страни. Тя ще се намира в индустриалната зона Кесон на границата. Ще се търсят начини за повече посещения, контакти, инициативи и сътрудничество между севернокорейци и южнокорейци на всички нива. На специални дати ще има \"съвместни\" чествания с участието на служители от централните и местни правителства, парламенти, партии и граждански рганизации на двете държави. Общ отбор ще има на международни спортни събития като Азиатските игри. Северът и Югът ще предприемат стъпки, за се свържат с пътна и жп инфраструктура, а съществуващата в двете страни ще се модернизира. Става въпрос за точки както в източната част на полуострова, така и на запад между Сеул и севернокорейския град Синуиджу в северозападната част на полуострова. Хуманитарни въпроси и разделени семейства Северът и Югът ще опитат бързо да разрешат хуманитарни въпроси, появили се след разделянето на полуострова. Ще бъде свикана среща на Междукорейския червен кръст, за да се решат въпроси като събирането на семейства, разделени от войната. Програмата за събиране е предвидена за 15 май. Военни въпроси Северът и Югът се ангажират да спрат всички възможни враждебни актове помежду си - по земя, вода и въздух. Демилитаризираната зона по общата граница, която над шест десетилетия е буферна меджу Кореите, вече ще се нарича \"зона на мира\". Високоговорителите и пропагандните листовки ще бъдат препахнати. Демаркационната линия, известна като \"Северна ограничителна линия\" в Жълто море на запад от полуострова, трябва също да се превърне в \"зона на мира\", в която да няма случайни сблъсъци помежду им. Необходимо е да има чести работни срещи на ниво министри на отбраната и служители. Първата ще е още през май. Мирът Северът и Югът ще се придържат към Споразумение за въздържане от агресия и няма да използват сила едни срещу други по никакъв повод. Ще последва поетапно раворъжаване, докато Пхенян и Сеул изграждат доверие помежду си. В тристранни (със Съединените щати) и четиристранни (със САЩ и Китай) ще бъде разглеждана възможността да се обяви край на войната от 1950-1953 г. и да бъде установено състояние на траен мир. На Корейския полуостров не трябва да има ядрени оръжия.", "date": "2018.04.27", "title": "Какво обещаха да променят двете Кореи"}
{"url": "https://www.dnevnik.bg/evropa/2018/04/27/3170512_imperiiata_otvrushta_na_udara_es_shte_izpolzva/", "text": "Европейският съюз ще въведе ново финансово оръжие следващата седмица, за да се опита да обуздае нелибералния национализъм, както го вижда Брюксел, надигащ се в източната част на блока и заплашващ демократичните му устои. Голямата изборна победа на 8 април на унгарския лидер  Виктор Орбан , когото ръководители на ЕС наричат Виктатора, и  битката за спасяване на независимостта на съдилищата  в Полша бият сигнал за тревога за бъдещето на съюза след излизането догодина на Великобритания. Европейската комисия на председателя Жан-Клод Юнкер, подкрепяна от Германия, Франция и другите богати платци в ЕС,  ще обяви в сряда като част от бюджета за 2021-2027 г.  предложения, обвързващи финансирането, на което разчитат по-бедните източни страни, със зачитането на върховенството на закона, заявиха пред \"Ройтерс\" служители от ЕС. \"Ще има условия\", каза високопоставен източник. Друг заяви, че бюджетният натиск ще \"променя играта\". \"Имаме лидери, които флиртуват с други ценности\", каза трети, имайки предвид призива на Орбан за \"нелиберална демокрация\" и атаките му срещу политиката на отворени врати за бежанците, която според него е насърчавана от служителите на Брюксел с цел да бъде наложена на Унгария нова \"империя\". \"Това е много по-голяма заплаха за Европа от Брекзит.\" Бюджетните подробности все още се уточняват и по тях ще се водят усилени преговори. Но нетните разходи на ЕС съставляват над 4% от държавните разходи на Полша и над 7% от тези на Унгария, а това е фактор за твърдата обществена подкрепа за членството в ЕС в двете бивши комунистически държави. Предложенията предвиждат да може да се спира финансирането за страни, които не спазват договорните задължения за зачитане на върховенството на закона, като това да имат независими съдилища. Комисията смята, че има набор от инструменти, с които да подреже крилата на своите критици. Целта на Юнкер според хора, запознати с неговите виждания, е да излекува разрива между Изтока и Запада, преди да се оттегли след 18 месеца и да завещае един съюз, който се преобразува след загубата на една от големите си три сили. Това налага един много мек подход, който въобще не задоволява критиците на Орбан и доминиращия в Полша политик Ярослав Качински. Отстъпки от Полша, изпитание с Орбан Служители на ЕС очакват следващия месец Полша да отстъпи достатъчно по реформите на своята съдебна система, за да не се налага комисията да изпълни заплахата си и  да се опита временно да отнеме правото  й на глас в ЕС - компромис, който институцията на ЕС смята, че ще бъде постигнат, защото Полша се страхува да не бъде наказана при формиране на бюджета на ЕС. Напрежението с източните държави може също така да се намали, ако ЕС приеме твърди действия срещу нередовните мигранти чрез евентуален компромис за разпределяне на задачата за грижа за бежанците и усилия за справяне с оплакванията на бившите страни от съветския блок, че са третирани като граждани втора категория. \"Изток - Запад: Европа трябва да диша с двата си бели дроба. В противен случай нашият континент ще се бори за въздух\", каза Юнкер през септември, когато представи политиките за остатъка от мандата си в \"любовно писмо до Източна Европа\", както го определи един сътрудник. \"Ще работим усилено, за да ги задържим прикачени към системата\", каза друг. \"С правилните моркови и тояги.\" На комисията й предстои да премери сили с Орбан. Служители на ЕС очакват той да засили предизвикателствата към Брюксел, но казват, че правните санкции го принуждават да отстъпи от някои действия, и изразяват увереност, че могат да направят това отново. Орбан отстъпи, след като загуби дела с комисията в Съда на ЕС, включително за решение за отстраняване на висши съдии и за надзорен орган за поверителността на личния живот. Той също така прие решението на Съда на ЕС, с което бяха отхвърлени опитите му за отмяна на квотната политика на съюза за прием на бежанци. Комисията очаква да спечели дела, известни като процедури за нарушения, за да спре нови унгарски закони, насочени към ограничаване на финансирането от чужбина,  особено от унгарско-американския финансист Джордж Сорос , за университет и либерални неправителствени организации. Европейският парламент  призовава комисията  да предприеме действия за временно отнемане на правото на глас на Унгария. Противници казват, че би трябвало да се направи повече за спиране на злоупотребата с финансиране на ЕС от фирми, близки до Орбан. Унгарският евродепутат Бенедек Явор казва, че комисията е \"твърде мека\", а ограниченията върху способността й да се намесва в националните политики означават, че системата е \"изкуствено парализирана\". Страните трябва да покрият високи критерии, за да докажат, че са достатъчно демократични, за да се присъединят към ЕС, но членовете не са подложени на толкова критичен поглед, каза той. Ухажване на Полша  Полша ще бъде петата по големина държава в ЕС след Брекзит. Според служители на комисията тя създава големи проблеми и нейният случай е показателен, ако става дума за това дали може да бъдат ограничавани нетолерантни лидери. Но управляващата в Полша партия, ръководена от Качински, изглежда по-отзивчива. След като през декември ЕС започна предварителни действия за временно отнемане на правото на глас, Качински доведе нов министър-председател, който се ангажира по-активно с преговори с Брюксел  за избягване на порицание . Служители на ЕС казват, че следващия месец може да бъде постигната сделка, при която Варшава да смекчи законопроектите за назначаване на съдиите, преди да започнат преговорите за бюджета. Брюксел може да не е напълно доволен, но евентуален компромис би изпратил сигнал до правителствата и би сложил край на един спор в ЕС. След като Орбан казва, че Унгария ще наложи вето върху наказанията за Полша, започването на процедури по член 7 във всеки случай би имало ограничен ефект. Други източни правителства също така дискретно се опитват да убедят Варшава да отстъпи от противопоставянето. \"Ние им казваме - вижте, застрашавате и нашето бюджетно финансиране\", каза висш дипломат от страна, която също е силно зависима от парите на ЕС. Изправена пред сложната задача да определи кога избрани лидери вредят на демокрацията, комисията се съсредоточава върху икономическата регулация и смята ходовете за предоставяне на влияние на правителствата над съдилищата за подкопаване на отворения вътрешен пазар на ЕС. Атаките на Орбан срещу проектите на Сорос са изправени пред съдебни дела за нарушения, свързани със свободата за движение на пари през границите или възможностите за започване на бизнес. Съдът на ЕС също така изостря своите инструменти. Наскоро той взе решение, осъвременяващо юриспруденцията на ЕС за съдебната независимост, и разглежда отказа на ирландски съдия да екстрадира заподозрян в Полша заради притеснения за справедлив процес там. Има също така все по-голямо желание сред политическите ръководители на ЕС, особено сред правителствата на много други държави членки, да порицават своите колеги на масата на срещите на върха. \"Някога ние говорихме там за риба и финанси. Сега говорим за основни ценности\", каза служител на ЕС. /БТА", "date": "2018.04.27", "title": "Империята отвръща на удара: ЕС ще използва финансова заплаха срещу авторитаризма"}
{"url": "https://www.dnevnik.bg/biznes/2018/04/27/3170667_manolova_i_pavlova_se_sujuziha_sreshtu_dvoiniia/", "text": "Омбудсманът Мая Манолова и министърът на европредседателството Лиляна Павлова излизат с обща инициатива срещу двойния стандарт за храните - практика на големите производители да предлагат продукти с различен състав в по-богатите и по- бедните страни - членки на ЕС. Нужен е ОЛАФ (бел. ред - Службата за борба с измамите с еврофондовете) за двойния стандарт при храните: силен европейски орган, който да преследва и налага железни санкции за измами с храни, а не просто център за повишаване знанията за качество на храните, който ще следи и за измами с храни\", заяви Манолова на пресконференция преди форума на 30 април под егидата на българското председателство на ЕС по темата, цитирана от БТА. Второто качество е нещо, което не искаме, не можем и няма да подкрепим, добави Лиляна Павлова. \"Всички ние сме равноправни европейци и не можем да бъдем третирани различно. Затова не можем да се примирим с факта, че едно и също детско мляко, шоколад, макаронени изделия, газирани напитки и т.н. са в пъти по-скъпи и в същото време с по-лошо качество\", каза тя. Павлова заяви, че България ще настоява за твърдо законодателство за единните стандарти и съответните санкции за нарушителите - с до 4 на сто от годишния оборот на държавите, което да бъде прието максимално бързо. Омбудсманът подчерта, че понятието \"национален вкус\" трябва да бъде изключено като критерий за преценка, когато става дума за продукти от една и съща марка. Компаниите производители обясняват различията в състава на храните с особеностите на възприятията на потребителите на различните пазари.  Ако всички тези инициативи се забавят, ще създам и публикувам списък на некоректните фирми, така че по естествен начин проблемът да бъде коригиран, предупреди Манолова.  През последните осем месеца бяха направени три изследвания на състава на популярни хранителни продукти, произведени от световни концерни като всички показаха различия в съставките и отклонения в цените на различните пазари.  При последното  са изследвани 11 групи храни  и 53 хранителни продукта, като са взети 106 проби. В изследването участваха храни, продавани в 7 държави: Германия, Италия, Австрия, Чехия, Унгария, Румъния и България.Установени са разминавания на информацията в етикетите, различия в съставките и хранителната стойност. ", "date": "2018.04.27", "title": "Манолова и Павлова се съюзиха срещу двойния стандарт при храните"}
{"url": "https://www.dnevnik.bg/photos/2018/04/27/3170444_fotogaleriia_svetovnite_snimki_na_denia_-_27_april/", "text": "Охранители придружават набегом автомобила на севернокорейския лидер Ким Чен-Ун за срещата му с южнокорейския президент Мун Дже-Ин в историческата среща на границата между двете държави.", "date": "2018.04.27", "title": "Фотогалерия: Световните снимки на деня - 27 април"}
{"url": "https://www.dnevnik.bg/bulgaria/2018/04/27/3170668_podslushvan_zaradi_mareshki_sudiia_be_okonchatelno/", "text": "Варненският съдия, който бе обвинен за натиск над колега, след като бе подслушван във връзка с дело срещу бизнесмена и лидер на \"Воля\" Веселин Марешки, е окончателно оправдан. Това следва от решение на последната съдебна инстанция - Върховния касационен съд (ВКС), който оправда окръжния съдия от Варна Светлозар Георгиев по обвинение за оказан натиск над прокурор Здравка Задгорска да прекрати разследване срещу бивш полицай, който е негов приятел. През април 2017 г. същоото реши и Софийският градски съд, което бе потвърдено от Софийския апелативен съд. Според мнозинството в съдебния състав на ВКС формално Георгиев е въздействал на прокурорката, но е оправдан, защото деянието се явява малозначително и затова не е престъпно. Това виждане са застъпили председателят на състава Николай Дърмонски и докладчикът по делото Румен Петров. На особено мнение пък е била съдия Валя Рушанова, защото според нея деянието на Георгиев е изначално несъставомерно. Според обвинението Георгиев се срещнал с прокурор Задгорска на 2 декември 2016 г. и опитал да я накара да прекрати делото срещу бившия полицай Николай Добрев, с когото съдията бил близък. Разследването срещу Добрев било за забравена върху тавана на кола ловна пушка. Той паркирал автомобила пред дома си, извадил пушката, но я забравил там и се сетил след 7 часа, когато оръжието вече липсвало. На сутринта се обадил в полицията, но пушката вече била предадена от случайно минаващ мъж, който я видял върху колата. Според прокуратурата Георгиев търсил четири пъти Задгорска, за да я убеждава да не вкарва делото в съда. На 2 декември тя му се обадила, че може да се видят и той я поканил в кабинета си на кафе. \"Кажи сега с кво, с кво мога да ти услужа?\", казала прокурор Задгорска, а разговорът им бил записан със специални разузнавателни средства (СРС), прилагани по това време срещу Георгиев. Те пък са във връзка с подаден сигнал срещу него в ДАНС от окръжната прокурорка от Варна Виолета Радева, че е Георгиев беше съдия по делото срещу Марешки, но се отведе от него, след като започна разследването за натиск над Задгорска. Разследващите не събрали доказателства за ангажимент на Георгиев към Марешки, но попаднали на разговорите му със Задгорска. В кабинета той започнал да ѝ обяснява за случилото се с бившия полицай и забравената му пушка, припомня news.lex.bg. В крайна сметка тя внесла делото в съда с предложение за освобождаване от наказателна отговорност, а Районният съд във Варна е наложил на Добрев глоба от 1 000 лева, с което процесът приключил окончателно. \"Мнозинството от касационния състав счита, че извършеното от Георгиев деяние разкрива толкова ниска степен на обществена опасност, че тя е явно незначителна по смисъла на чл.9, ал.2 пр.2 от НК. Макар и да осъществява признаците на състава на престъплението по чл. 289, пр.2 от НК, като очертава типичните особености на общественоопасното деяние, то е засегнало съвсем незначително обществените отношения, които са обект на защита. На първо място самият интензитет на оказаното въздействие е изключително нисък. Буквално веднага – още със следващата реплика, подсъдимият е засвидетелствал уважение и респект към правомощието на свидетелката да вземе своето решение по вътрешно убеждение\" се казва в решението на ВКС по случая.", "date": "2018.04.27", "title": "Подслушван заради Марешки съдия бе окончателно оправдан по дело за натиск над прокурор"}
{"url": "https://www.dnevnik.bg/sport/2018/04/27/3170677_ludogorec_se_dobliji_na_edin_mach_ot_titlata_sled/", "text": "Лудогорец\" е само на 90 минути от седма поредна титла в България, след като победи с 3:0 \"Верея\" като гост. Шампионите записаха 14-и пореден успех в Първа лига, с което записаха клубен рекорд. Головете в Стара Загора отбелязаха Якуб Шверчок в 67-ата, Клаудиу Кешеру в 77-ата минута и Вандерсон в добавеното време. Победата не дойде толкова лесно за отбора на Димитър Димитров пропусна много положения през първото полувреме. \"Верея\" също имаше своите шансове, но не ги оползотвори, а в началото на второто полувреме остана с 10 души заради два жълти картона на Здравко Илиев. В края на мача \"Верея\" завърши с девет души, защото Георги Андонов получи директен червен картон след фаул в атака. С трите точки преднината на \"Лудогорец\" на върха пред ЦСКА вече е 13. Ако червените загубят от \"Ботев\" като гост в неделя, тимът от Разград ще бъде шампион. При всеки друг развой решаващ ще се превърне мачът след седмица, в който червените приемат \"Лудогорец\" на Националния стадион \"Васил Левски\". До края на сезона остават четири кръга. Победата на \"Лудогорец\" изравни рекорд на \"Левски\", който също има 14 поредни успеха между 3 април и 19 септември 2004 г. \"Лудогорец\" обаче е единственият отбор, който го постига в рамките на един сезон. Тимът от Разград вече има 27 победи в Първа лига, колкото записа \"Левски\" през сезон 2000-01. През първата част в Стара Загора \"Лудогорец\" пропусна половин дузина голови положения, а веднъж и гредата спаси домакините. Иво Иванов опита да изчисти топката, но вместо това уцели гредата зад вратаря си Цинцарски. \"Верея\" също можеше да се разпише, но пропуски направиха Мечев и Танев. След почивката ситуацията за домакините се влоши заради втори жълт картон на Илиев. Съдията Ивайло Стоянов изгони спорно защитника, след като Яцек Горалски се подхлъзна и двамата се сблъскаха в средата на терена. Реферът обаче прецени, че Илиев е направил фаул и му показа втори жълт картон. С човек повече на терена Димитър Димитров предприе смяна и пусна Якуб Шверчок в 57-ата минута. \"Лудогорец\" заигра с двама чисти нападатели и 10 минути по-късно поведе в резултата. Сюлеймани сбърка в наказателното поле и предостави топката на поляка, който не сгреши – 0:1. Още десет минути по-късно \"Лудогорец\" си гарантира победата с точен изстрел на Кешеру. Нападателят завърши атака, започната от Марселиньо и преминала през Лукас Саша. За румънския футболист това беше 25-и гол в Първа лига през сезона и общо 72-и с екипа на \"Лудогорец\" в 113-ия му мач. Крайният резултат оформи Вандерсон в добавеното време. Бразилецът вкара седмия си гол през сезона с красив удар извън наказателното поле.", "date": "2018.04.27", "title": "\"Лудогорец\" се доближи на един мач от титлата след рекордна 14-а поредна победа"}
{"url": "https://www.dnevnik.bg/politika/2018/04/27/3170670_dps_smiata_patriotite_za_opasna_peshka_v_upravlenieto/", "text": "Министърът на вътрешните работи Валентин Радев (ГЕРБ) и лидерът на ДПС Мустафа Карадайъ си послужиха с термини от шахмата, за да опишат политическата ситуация в страната, в предаването \"Панорама\" на БНТ. Според Карадайъ коалиционният партньор на водещата политическа сила ГЕРБ в управлението - Обединените патриоти, са по-скоро пешка, отколкото царица на политическата шахматна дъска. В същото време той повтори позицията на партията си, че коалицията е опасна за страната като даде за пример проруските изказвания на председателя на парламентарната група на патриотите и лидер на \"Атака\" Волен Сидеров, както и на съпартиеца му и зам.-председател на Народното събрание Явор Нотев  в окупирания от Русия Крим. Запитан дали ДПС не иска да вземе ролята на пешката, която в края на шахматната дъска се превръща в царица, Карадайъ отговори, че движението е последователно в позициите си. ГЕРБ дължат отговор за поведението на коалиционния си партньор на обществото и на Европейската народна партия, каза той и добави: \"Тази коалиция не е смешна, а опасна за страната\". \"Не знам дали са царица, кон или пешка, но играта е подредена от тези, които са гласували. Без тази пешка нямаше да има управление въобще\", опонира вътрешният министър Валентин Радев в същото предаване.", "date": "2018.04.27", "title": "ДПС смята Патриотите за опасна пешка в управлението"}
{"url": "https://www.dnevnik.bg/biznes/2018/04/27/3170671_angelkova_e_protiv_razhlabvaneto_za_pusheneto/", "text": "Забраната за пушене в заведенията не влияе на ръста на туристите в България, броят им устойчиво нараства всяка година. Това каза, цитирана от БТА, министърът на туризма Николина Ангелкова, помолена да коментира идеята на ресорния за туризма вицепремиер Валери Симеонов за връщане на пушенето в обособени помещения в ресторантите и нощните заведения.  Ако се стигне до подобно законодателно предложение или инициатива, е редно да бъде максимално широко обществено обсъдено и да се направи оценка на въздействието, посочи тя. Преди Ангелкова и  туроператори се обявиха срещу смекчаването на забраната.   Тя каза, че през последните две години увеличението на чуждестранните туристи е с над 25% като през миналата година са отчетени рекордните 8.9 млн., а през тази се очаква броят им да нарасне с нови 10 на сто. Ангелкова добави, че данните показват ръст и на посещаемостта на заведенията за хранене, и на местата за настаняване. Тоест, въведената преди няколко години забрана за пушене на обществени места по никакъв начин не води до намаляване на броя на туристите - напротив те се увеличават устойчиво всяка година благодарение на усилията да се популяризира България като туристическа дестинация и максимално да се разширят крилата на сезона и да бъдем познати като дестинация на четири сезона\", каза Ангелкова.  \"Аз съм непушач и съм абсолютно против да се връща забраната за пушене, особено в местата за хранене\", изрази личното си мнение тя. Според Ангелкова не бива, след всички положени усилия през годините да няма пушене в местата за хранене, да се върнем отначало. \"За мен това не влияе върху ръста на туристите и върху тяхната посещаемост и смятам, че нещата трябва да останат по начина, по който са в момента по отношение на тютюнопушенето\", добави Ангелкова.  Досега министърът е изразявала несъгласие с ресорния си вицепремиер, по темата за  концесионирането на плажовете , за т. нар.  временни обекти  в Слънчев бряг, както и за  акциите на вицепремиера срещу шума  в курортите.", "date": "2018.04.27", "title": "Ангелкова е против разхлабването за пушенето, забраната не пъдела туристите"}
{"url": "https://www.dnevnik.bg/sport/2018/04/27/3170382_djensun_butun_shte_kara_za_otbora_na_boris_rotenberg_v/", "text": "Световният шампион във Формула 1 за 2009 г. Дженсън Бътън ще участва в легендарното състезание  \"24-те часа на Льо Ман\" , потвърди самият той. Британският пилот, който се оттегли от Формула 1 след края на сезон 2016, в момента е част от сериите Супер GT в Япония. Бътън ще пилотира един от прототипите на \"SMP рейсинг\", като ще бъде в един отбор с руснаците Виталий Петров и Михаил Алешин. \"Както можете да си представите, винаги съм мечтаел да участвам в \"Льо Ман\". Вярвам, че можем да спечелим, иначе нямаше да се включа в отбора. Нямам търпение да дойде време за това вълнуващо състезание. Ще карам в отбор с Алешин и Петров. Познавам Виталий добре от Формула 1, докато Михаил има опит в \"Индикар\", каза Бътън. Отборът \"SMP рейсинг\" е собственост на руския бизнесмен Борис Ротенберг. Влиятелният бизнесмен е сочен за близък до руския президент Владимир Путин и има големи интереси в спорта, като преди време беше собственик на \"Динамо\" (Москва), а също така е председател на федерацията по джудо. Ротенберг  попадна в \"списъка Путин\" , публикуван в началото на годината от Министерството на финансите на Съединените щати. Бътън очаква да вземе участие във всички стартове от Световния шампионат за издръжливост (WEC) с изключение на \"6-те часа на \"Спа\", който е през този уикенд. На белгийската писта Виталий Петров и Алешин ще участват като дует, а вторият прототип на \"SMP рейсинг\" ще бъде пилотиран от Стефан Саразен, Матевос Исакян и Егор Оруджев. Отборът на британския пилот ще се състезава в най-престижната категория в \"Льо Ман\" - LMP1, където на старт ще застанат общо десет прототипа. Бътън ще може да премери сили и с бившия си съотборник от \"Макларън\" Фернандо Алонсо. Двукратният световен шампион  ще дебютира в \"Льо Ман\" като част от отбора на \"Тойота\" .", "date": "2018.04.27", "title": "Дженсън Бътън ще кара за отбора на Борис Ротенберг в \"24-те часа на Льо Ман\""}
