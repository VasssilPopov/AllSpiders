{"url": "https://www.dnevnik.bg/sviat/2019/01/16/3375545_o_boje_kak_shte_jiveem_bez_spora_za_imeto_na_makedoniia/", "text": "Анахроничният и дългогодишен спор за името, воден от Македония и Гърция, е остатък от насочената към миналото балканска политика. Именно този спор често е бил причина за напрежения - и в едната, и в другата страна. Както и сега - в момента, в който се очертава решение на конфликта. Пробивът към модерното време се оказва доста трудна стъпка за Югоизточна Европа. В средата на 2018 година гръцкият министър-председател Алексис Ципрас и македонският му колега Зоран Заев постигнаха компромисно решение, според което Македония официално ще се нарича \"Северна Македония\". Така съгласно гръцкия прочит Македония, която е независима държава от 1991 година, ще носи име, с което не предявява претенции спрямо северната гръцка провинция Македония и не си присвоява древното македонско наследство. Атина на свой ред ще освободи пътя за присъединяването на Македония към НАТО и към ЕС - важна стъпка за стабилизирането на региона. Преотстъпването на едно \"свято име\" Миналата седмица македонският парламент окончателно одобри промяната на името. Сега идва ред на гръцкия парламент: той трябва да реши дали да ратифицира споразумението. Патриотите в Атина тутакси се изправиха на нокти: в събота заклетият националист и министър на отбраната Панос Каменос подаде оставка в знак на протест, че Гърция преотстъпвала \"святото име\" Македония. И по такъв начин оттегли подкрепата на дясната партия \"Независими гърци\" (АНЕЛ) за правителството на Ципрас. След решението на Каменос гръцкият министър-председател поиска вот на доверие от парламента. Ципрас може и да спечели вота с минимална разлика, при положение че въпреки разрива с коалиционния партньор някои от депутатите от АНЕЛ гласуват за него. Ципрас е уверен дори, че парламентът може да ратифицира споразумението за Македония. След което може да се стигне до предсрочни избори. Но тъй като редовните избори и бездруго ще се състоят най-късно през октомври, Ципрас би могъл да управлява дотогава и с различни мнозинства. Защо отхвърлят разумното решение? Плашещо в цялата история не е това, че правителството на Ципрас няма да изкара докрай мандата си, плашеща е категоричността, с която една голяма част от гръцките партии отхвърлят разумното разрешаване на спора за името с една съседска страна. Следващият - според допитванията - министър-председател на Гърция, лидерът на консервативната \"Нова демокрация\" Кириакос Мицотакис, отхвърля споразумението и иска предоговаряне със Скопие. По ирония на съдбата неговият баща - бившият премиер Константинос Мицотакис, е свален през 1993 година от съпартийците си тъкмо в момент, когато почти е постигнат компромис с Македония. Социалдемократите също се опъват срещу решението. Като че ли на гръцката политическа класа ѝ е по-добре, когато е вкопчена в уж \"национални въпроси\". В случая с Гърция се вижда ясно, че в една разтърсвана от кризи страна може чудесно да се прави политика, като се размахва външнополитическото плашило. За следващата неделя вечните крепители на миналото вече се стягат за демонстрации за опазване на Македония - разбира се, за гръцката Македония!", "date": "2019.01.16", "title": "О, Боже, как ще живеем без спора за името на Македония?"}
{"url": "https://www.dnevnik.bg/razvlechenie/2019/01/16/3375903_sofiia_kopola_shte_rejisira_bil_muri_v_purviia_film_na/", "text": "Носителката на \"Оскар\" София Копола ще работи отново със звездата от \"Изгубени в превода\" Бил Мъри по първия филм на \"Епъл\" (Apple), пише Би Би Си. Новината за филма със заглавие \"На скалите\" (On the Rocks) изпревари пускането на собствена платформа за стрийминг услуги на техническия гигант. В актьорския състав към Бил Мъри ще се присъедини Рашида Джоунс, а във филма ще се разказва за млада майка, която се опитва да възстанови връзката с баща си, отдал се на разпуснат начин на живот. Паралелно с това \"Епъл\" работи с Дженифър Анистън, Стивън Спилбърг и Рийз Уидърспун по различни проекти, предназначени за телевизия. Съпродуцент на \"На скалите\" е филмовата компания  \"Ей 24\" (A24), която стои зад ленти като \"Лунна светлина\" (Moonlight) и \"Наследствено\" (Hereditary). Двете компании са сключили сделка да направят няколко филма заедно. Все още липсва фиксирана дата за пускането на стрийминг услугите на \"Епъл\", но се спекулира, че тя ще стане факт през 2019 г. Според \"Варайъти\" компанията ще вложи 1 млрд. долара в създаването на оригинално съдържание. Експертът по технологии на Би Би Си Дейв Лий е на мнение, че \"Епъл\" агресивно се преместват в нови области, за да компенсират предричания спад на продажбите на \"Айфон\".  София Копола е работила заедно с \"Ей 24\" по филма си \"Блясък\" (The Bling Ring) от 2013 г. Дъщерята на режисьора Францис Форд Копола получи \"Оскар\" за сценария на втория си филм \"Изгубени в превода\" от 2003 г. ", "date": "2019.01.16", "title": "София Копола ще режисира Бил Мъри в първия филм на \"Епъл\""}
{"url": "https://www.dnevnik.bg/video/2019/01/16/3375980_video_drugite_novini/", "text": "Дигитална платформа ще обединява продажбата на билети за различни транспортни средства", "date": "2019.01.16", "title": "Видео: Другите новини"}
{"url": "https://www.dnevnik.bg/evropa/evropeiski_parlament/2019/01/16/3375783_da_se_zasili_prepodavaneto_na_istoriiata_na/", "text": "Доклад за образованието и паметта за тоталитарното минало на Европа по инициатива на евродепутата Андрей Ковачев (Европейска народна партия/ГЕРБ) бе обсъден днес в Европейския парламент. Идеята на Андрей Ковачев бе чрез дебата да се призоват страните членки да засилят преподаването на историята на тоталитарните режими в Европа, тъй като това според него ще допринесе за формирането на гражданско съзнание и критично мислене у младежите. Преди дебата днес Ковачев заяви, че е изключително важно младите поколения на Европа да получат паметта за 20 век, обективно представена, за не бъдат лесна жертва на дезинформационни кампании, на популизъм, за постигането на определени политически цели. \"Има едно изречение на Роналд Рейгън по този въпрос, че свободата е винаги на едно поколение разстояние. След едно поколение много неща се забравят и има риск да се повторят страданията, независимо дали от националсоциализма, хитлеризма, фашизма, болшевизма, комунизма. Това са страдания за милиони хора, което е довело до идеята в Европа, вместо да се избиваме по бойните полета, е по-добре да сме заедно в един демократичен, свободен Европейски съюз. Но тази свобода не е даденост, тази свобода трябва да бъде и защитавана от тези  \", подчерта той. Пред евродепутатите Ковачев отбеляза, че ЕС през последните години е бил изправен пред нови предизвикателства, на които би реагирал по-успешно, ако бе извлякъл поуки от историята. По думите му \"не правим достатъчно, за да се справим с възкръсването на духовете от миналото\". Той смята, че е достатъчно е да се обърне поглед към някои държави, където разочарованите млади хора подкрепят екстремистки партии, за да се убедим колко е голяма опасността от повтаряне на трагичните грешки. По неговите думи младите европейци нямат опит от всекидневието в тоталитарните режими и това ги прави податливи за радикални идеологии и дезинформация. Ковачев отбеляза, че в Русия и в други държави има  . \"Чрез образованието следващите поколения европейци, без значение къде в Европа, трябва да получат представа за тоталитарните режими през 20 век и че за правата са се жертвали милиони, че свободата не е даденост Днес повече от всякога трябва да си даваме сметка за заплахите от липса на историческа памет\", каза още евродепутатът. Еврокомисарят по правосъдие, потребители и равенство между половете Вера Йоурова коментира: \"Да учим за нашата история е основата за разбирането на света, в който живеем днес.\" \"Знанието за миналото е от изключително голямо значение за бъдещето на нашите държави. Да не забравяме, че първоначалната идея на европейския интеграционен процес беше да се предотврати възраждането на тъмната история. Това достижение трябва да се защитава всеки ден. Трябва да се култивира паметта за тези бурни времена\", каза още тя. \"Не вярвам, че някой в ЕС желае децата да учат една версия на историята. Това би било тоталитарен характер. Трябва . Само училищата не могат да са единствените отговорни институции за това какво разбиране имаме за историята. Трябва да научим младите да мислят критично и това е задача не само за ЕС, а и за държавите членки\", допълни еврокомисарят. От името на съвета Мелания Чот отбеляза, че младото поколение не познава непосредствено тоталитарния режим и това води до разбиране, че демокрацията и върховенството на закона са даденост, а всъщност всичко това трябва да се извоюва. Много важно е да напомняме за миналото, каза още Чот, като обаче подчерта, че в областта на образованието ЕС има ограничени правомощия, защото държавите членки са отговорни за образователните си системи. В последвалите изказвания на евродепутати се чу увереност, че да се преподава историята на тоталитаризма е изключително важно нещо, но и съмнения как ще се решат проблемите по този въпрос. Имаше призиви да се говори открито по темата в държавите членки. Според други изказвания на евродепутати ЕС не може да се дезинтересира от повторното появяване на омразата в публичния дебат и в момента се наблюдава появата на ново поколение националисти с фалшива история. Имаше и мнения, че днес тоталитарни режими минават за демокрация.", "date": "2019.01.16", "title": "Да се засили преподаването на историята на тоталитаризма, настояха евродепутати"}
{"url": "https://www.dnevnik.bg/sport/2019/01/16/3375975_berbatov_zapochna_podgotovka_s_beroe/", "text": "Димитър Бербатов ще проведе подготовка с \"Берое\". Рекордьорът по голове за националния отбор на България е свободен агент, откакто преди година се раздели с индийския \"Керала бластърс\". Бившият нападател на \"Манчестър юнайтед\" замина с тима от Стара Загора за лагер в Турция. \"Берое\" ще се готви в курорта Белек до 1 февруари, като в този период ще изиграе пет контроли. През миналата година Бербатов беше спряган за трансфер в \"Берое\", където треньор е бившият му съотборник от ЦСКА Александър Томаш. 37-годишният нападател обаче неколкократно заяви, че няма желание да се завръща в българското първенство. През лятото на 2017 г. Бербатов отново изкара подготовка с \"Берое\". Голмайсторът на Висшата лига за сезон 2010-2011 дори  отбеляза победно попадение в контрола със \"Славия\" (1:0) . \"За да поиграя още малко, някой трябва да ме иска. В момента никой не ме иска освен вкъщи. Скоро ще стана на 38 години. Няма как да съм същият и да правя нещата, които съм правил преди\", каза Бербатов в края на миналата година покрай представянето на  автобиографичната му книга \"По моя начин\". Двама играчи ще изкарат пробен период с \"Берое\" в Турция - Майлсон и Гастон Камара. Договор е подписан с централния защитник от Естония Никита Баранов. Треньорът Томаш коментира и  трансфера на централния бранител Камен Хаджиев в \"Академия Пушкаш\". \"Доволен съм. Това значи, че работим и развиваме играчи. Добри футболисти, които искат да заминат в чужбина, да заповядат в \"Берое\", каза Томаш.", "date": "2019.01.16", "title": "Бербатов започна подготовка с \"Берое\""}
{"url": "https://www.dnevnik.bg/photos/2019/01/16/3375817_fotogaleriia_armiiata_razchistva_zatrupan_ot_sniag/", "text": "Австрийската армия помага на разчистването на снега, затрупал ски курорта Верфенвенг на около 45 км от Залцбург и на под 1000 м надморска височина. През последните дни снежни бури убиха хора и създадоха проблеми в обширни части на Германия и Австрия, Франция, Швейцария, Италия, Монако и Лихтенщайн. В много райони е обявена максимално високата степен за опасност от лавини. В австрийски ски курорти в началото на месеца паднаха до 2 м сняг. Властите съветват населението да разчисти покривите, за да не рухнат под тежестта на снега.", "date": "2019.01.16", "title": "Фотогалерия: Армията срещу снега"}
{"url": "https://www.dnevnik.bg/sport/2019/01/16/3376003_cska_zapisa_ravenstvo_v_purvata_si_kontrola_v_ispaniia/", "text": "ЦСКА започна зимните контроли с равенство срещу втородизивионния германски \"Бохум\". Червените завършиха 1:1 в  испанския курорт Марбея , като и двете попадения паднаха след почивката. \"Бохум\" откри в 63-ата минута след изпълнение от фаул на Майер, а 12 минути по-късно Кристиян Малинов изравни. Треньорът на ЦСКА Нестор Ел Маестро заложи на два състава в двете полувремена, като в началото започнаха голяма част от футболистите, които играха повече през есента. През втората част играха Мауридес и завръщащият се след контузия Рафаел Енрике. ЦСКА беше по-активният отбор в началото и бързо създаде голова ситуация. Във втората минута Николай Бодуров стреля, но ударът му беше отразен от вратаря на немския отбор. Постепенно \"Бохум\" изравни играта и на свой ред стигна до няколко положения. Първо Витаутас Черниаускас трябваше да се намесва и изби изстрел. В края на първата част Бодуров беше близо до това да си отбележи автогол. Топката обаче прелетя до гредата. След почивката двамата треньори направиха много смени, които освежиха действията на двата тима. ЦСКА започна да действа по-колебливо в отбрана, като резервният вратар Данте Стипица имаше доста работа. Той спаси удар на Силвер Жанвула в 55-ата минута, който остана сам срещу него. В 63-ата минута \"Бохум\" успя да открие резултата от пряк свободен удар. Себастиан Майер застана зад топката след нарушение на Валентин Антов и с хубав удар не остави шансове на Стипица. ЦСКА реагира мигновено и след попадението заигра с повече агресия в предни позиции. Червените действаха на по-високи обороти, като в 72-ата минута имаше и претенции за дузпа. Рафаел Енрике падна в наказателното поле, но съдията прецени, че нарушение няма. Четвърт час преди края ЦСКА стигна до изравнителен гол, а негов автор стана Кристиян Малинов. Опорният халф получи хубаво подаване от Енрике в наказателното поле, пое с десния крак и мигновено стреля с левия, като изненада вратаря и изравни. В заключителните минути червените можеха да стигнат и до втори гол. При една контраатака обаче Евандор ритна вратаря на \"Бохум\" при опита си да отправи удар. Следващата проверка на ЦСКА е на 20 януари срещу унгарския  \"Академия Пушкаш\" .", "date": "2019.01.16", "title": "ЦСКА записа равенство в първата си контрола в Испания"}
{"url": "https://www.dnevnik.bg/zelen/2019/01/16/3375982_neno_dimov_shtial_da_spazi_reshenieto_na_suda_za_pirin/", "text": "Министърът на околната среда и водите Нено Димов ще се съобрази с  днешното решение на петчленния състав на Върховния административен съд  (ВАС). Това се казва в прессъобщение на екоминистерството, след като по-рано днес съдиите окончателно отхвърлиха промените в Плана за управление на Пирин, приети от кабинета \"Борисов\" в последния работен ден на 2017 г. и разширяващи възможностите за строежи в националния парк \"Пирин\". От екоминистерството подчертават, че \"министър Димов винаги е заявявал, че ще изчака окончателното решение на съда\" и поради това не са предприети никакви мерки за прилагане на правителственото решение от края на 2017 г. По време на едногодишната съдебна битка Нено Димов оспори всички  отсъждания на по-долните инстанции . По негова жалба продължава и в момента второ дело - за това дали бъдещият актуализиран план за Пирин може да бъде приет без предварителна екооценка. През декември  съдът го върна  за ново разглеждане. Заради промените без официална актуализация на действащия в момента План за управление на Национален парк \"Пирин\", природозащитници и участници в шестмесечните протести срещу правителственото решение настояват за оставката на Нено Димов, но той многократно е заявявал, че не вижда основания за нея. Искане за оставка има и в  организираното във \"Фейсбук\" тази вечер събиране пред сградата на Министерския съвет,  с което ще бъде отпразнувано съдебното решение.", "date": "2019.01.16", "title": "Нено Димов щял да спази решението на съда за Пирин"}
{"url": "https://www.dnevnik.bg/bulgaria/2019/01/16/3375909_iskovete_sreshtu_diskriminaciia_otivat_v_raionnite/", "text": "Исковете по Закона за защита от дискриминация ще се подават в районните съдилища с изключение на случаите, когато се обжалва решение на специализираната Комисия за защита от дискриминация (КЗД). Последните ще се разглеждат от административните съдилища. Това прие общото събрание на Гражданската колегия на Върховния касационен съд (ВКС) и колегиите на Върховния административен съд (ВАС) с тълкувателно решение от днес, 16 януари. Двама съдии от ВКС и трима от ВАС са изразили особено мнение. Cтaвa дyмa зa делата пo чл. 71, aл.1 oт Зaĸoнa зa зaщитa oт диcĸpиминaция, чрез които се решават три казуса: ycтaнoвявa се нapyшeниeтo (точка 1); ответникът ce ocъждa дa пpeycтaнoви нapyшeниeтo, дa възcтaнoви пoлoжeниeтo пpeди нeгo и в бъдeщe дa ce въздъpжa oт пo-нaтaтъшни нapyшeния (точка 2); и ce пpиcъждa oбeзщeтeниe зa вpeди (тoчĸa 3). С новото тълкувателно постановление се променя друго тълкуване на ВКС (от 19 май 2015 г.), в което бяха заявили, че делата за вреди от нарушение на права на граждани, свързани с равенство в третирането, причинени от незаконни актове, действия или бездействия на държавни органи и длъжностни лица, са подсъдни на административните съдилища и в случаите, когато когато не е била сезирана Комисията за защита от дискриминация. От новото тълкуване на върховните съдии става ясно, че засегнатият от дискриминация избира дали да подаде жалба в Комисията по дискриминация, или да се обърне директно към районния съд. Двете процедури са алтернативни. Ако решението на Комисията за защита от дискриминация не го удовлетворява, тогава подава иск в административния съд. Особените мнения са свързани с несъгласието на изразилите ги съдии да бъде изоставено тълкувателното решение от 2015 г. Аглика Адамова от ВАС пояснява, че чл. 71 от Закона за защита от дискриминация е напълно ясен и всички дела за дискриминация, които директно са заведени в съда, а не са минали през Комисията за защита от дискриминация, трябва да се гледат от районните съдилища. Когато обаче дискриминацията е осъществена при или по повод административна дейност, или в рамките на административно правоотношение, районният съд не е компетентен да се произнася в тези хипотези, подчертава съдия Адамова. А тази позиция е изразена в тълкуването на върховните съдии от 2015 г.", "date": "2019.01.16", "title": "Исковете срещу дискриминация отиват в районните съдилища"}
{"url": "https://www.dnevnik.bg/sport/2019/01/16/3376011_la_liga_obiavi_rekordna_poseshtaemost_sled/", "text": "Испанската лига отчете рекордна посещаемост на мачовете от първите две нива на местния футбол. Ла Лига и Сегунда дивисион преминават границата от 7.5 милиона зрители след първата половина на сезон 2018-2019, сочи доклад на организацията. Преди зимната пауза, която беше две седмици, двете професионални лиги на страната са отбелязали ръст от 8.71% в сравнение с предишния сезон. Точно 602 372 повече души са посетили срещите от Примера и Сегунда. В елитната лига точният брой на зрителите на стадионите е 5 172 228. Това е увеличение с 2.35% от предишния сезон, или 118 942 души. Рекорден е ръстът на втора дивизия, където се отчита скок от близо 26%. Почти 2.5 милиона са гледали мачовете от Сегунда между август и януари. Средната посещаемост на първото ниво е 27 222 зрители, докато в Сегунда - 10 164. Очакванията са до края на сезона двете първенства да достигнат бройката от 15 милиона зрители. Наскоро от Ла Лига обявиха, че ще използват специален  софтуер с изкуствен интелект , който ще помага за изготвянето на програмата. Голямата цел на президента на Лигата Хавиер Тебас е да направи продукт, конкурентен на Висшата лига в Англия.", "date": "2019.01.16", "title": "Ла Лига обяви рекордна посещаемост след преполовяването на сезона"}
{"url": "https://www.dnevnik.bg/sviat/2019/01/16/3376024_zashto_snimka_s_putin_e_nai-dobrata_reklama_za_vuchich/", "text": "Седемдесет хиляди – толкова хора щели да посрещнат Путин в Белград, пишат сръбските булевардни издания. Може и да се съберат толкова. В Белград обичат руския президент, а посрещането му се организира от няколко малко известни НПО, които са нещо като авангард на управляващата Сръбска прогресивна партия. За идването на Путин тя тихомълком мобилизира като посрещачи своите членове и техните семейства от цялата страна. В интернет се разпространяват съобщения с недоказана автентичност, според които на всеки участник в посрещането се обещава хонорар от 13 евро, плюс храна и автобусен транспорт. Търговията с тениски с лика на Путин и руски знамена вече върви с пълна пáра. Путин като предизборна реклама Сръбският президент Вучич видимо много държи да се снима с Путин на фона на възторжените тълпи, защото от началото на декември десетки хиляди недоволни сърби протестират в Белград срещу неговото управление. Те настояват за прекратяване на политическите насилия и за обективни новини по държавната телевизия. Вучич отхвърля всички техни искания и на няколко пъти намеква за предсрочни избори. Всъщност неговото всекидневно, напрягащо и изтощително присъствие по всички канали създава усещането за непрестанна предизборна борба в хода на целия му мандат дотук. А по-добра предизборна реклама от тази с Путин Вучич едва ли може да намери. Но цялата работа сигурно е изгодна и за руския президент. Защото според едно допитване на института \"Левада\", все повече руснаци упрекват Путин заради проблемите в страната. \"Тъкмо поради това Путин иска да посети държава, която е кандидат за приемане в ЕС, а не някаква бивша бананова република на Съветския съюз, чийто граждани го обичат, ценят и подкрепят. А Сърбия е точно такава\", казва политологът Борис Варга. Символични жестове и стратегическа амбивалентност Вучич и Путин досега се срещали 12 пъти. Но сегашната среща представлява нещо съвсем особено. Вярно, и сега пак ще има патетични жестове: преди посещението руският външен министър Сергей Лавров каза, че сърбите и руснаците били \"истински братски народи\". Стана известно още, че Вучич ще получи ордена \"Александър Невски\" – едно от най-високите руски държавни отличия. Сред неговите носители са близки до Кремъл олигарси, високопоставени политици като националистът Владимир Жириновски и комунистът Генадий Зюганов, чужди държавни глави като президентът на Беларус Александър Лукашенко и неговият колега Нурсултан Назърбаев в Казахстан. Проправителствените медии в Сърбия наричат връчването на ордена \"историческо\" събитие. Една платформа за журналистически разследвания представи доказателства, че през 2018 година в булевардните медии, обслужващи властта, са се появили 700 публикации с лъжи, изопачаване на факти и заблуждаващи твърдения. Винаги на бял кон са героите Вучич и Путин, а в ролята на лошите се явяват опозиционните политици. Същите тези издания сега подгряват настроението – в полза на Путин и срещу протестите. Ръководителят на германската фондация \"Хайнрих Бьол\" в Белград Зимон Илзе констатира: \"Сърбия няма базисна стратегическа ориентация към Европа. Това ясно се вижда от заиграването с Русия.\" За много привърженици на Вучич посещението на Путин, освен това, е добре дошла възможност да излязат на улицата срещу протестиращите вече месец граждани и, така да се каже, да се \"преброят\". Залогът Косово Путин и Русия играят ключова роля и по един съдбовен за Сърбия въпрос: Косово. Бившата сръбска провинция през 2008 година обяви своята независимост, но Сърбия не приема отцепването ѝ. С помощта на Русия и на Китай като членове на Съвета за сигурност, Белград блокира приемането на Косово в ООН. Сърбия иска да влезе в ЕС, но без да внася сериозни корекции в политиката си по отношение на Косово и без съвсем да се отказва от приятелството с Русия. А Путин може би е толкова твърдо убеден в сръбско-руската вечна дружба, че дори навярно желае една военно неутрална Сърбия като член на ЕС. Нека не забравяме, че Белград не участва в санкциите на ЕС срещу Русия. Зимон Илзе припомня обаче, че за да бъде приета в ЕС, Сърбия трябва да се присъедини към тези санкции, наложени заради анексирането на Крим. По-близо до Москва, отколкото до Бюрксел Две трети от сръбския външнотърговски оборот е именно с ЕС. Много повече сърби живеят, учат и работят на Запад, отколкото в Русия. В същото време Москва съумява със сравнително ограничен разход на сили да постигне доста сериозно политическо влияние в Белград. От 2009 година насам \"Газпром Нефт\" контролира цялата сръбска петролна индустрия и по собствени твърдения е инвестирал близо три милиарда евро в модернизацията. Но на сърбите това им излиза доста солено. Зимон Илзе казва: \"За суровината от Русия Сърбия плаща значително повече, отколкото една Германия, например, която налага санкции на Москва\". Еуфорията около посещението на Путин в Белград би трябвало да поразбуди политиците в Берлин, Брюксел и Вашингтон. Да не говорим, че по такива показатели като медийна свобода, корупция или (не)правова държава кандидатката за еврочленство Сърбия все още е много по близо до руските, отколкото до европейските стандарти.", "date": "2019.01.16", "title": "Защо снимка с Путин е най-добрата реклама за Вучич (и обратното)"}
{"url": "https://www.dnevnik.bg/sviat/2019/01/16/3376026_kak_cariat_na_carete_izbiaga_ot_iran_predi_40_godini/", "text": "В месеците преди бягството на последния шах на Иран и рухването на 25-вековната монархия, търговецът Ахмад Шейх-Мехди става свидетел на народния кипеж, повел страната му към Ислямската революция. Преди 40 години, на 16 януари 1979 г., шах Мохамед Реза Пахлави, самопровъзгласил се за \"цар на царете\", бяга от Иран след месеци на демонстрации против неговия режим. Бягството му позволява триумфалното завръщане на аятолах Рухола Хомейни от Франция на 1 февурари и победата на Ислямската революция. \"Всички бяхме променени от революцията. Отново почувствахме надежда\", казва Шейх-Мехди, който по онова време работи като помощник на търговец на Големия пазар в Техеран. Пазарът е едно от огнищата на подкрепа за революцията, бастион на традиционалистите, близък до духовниците, противопоставящи се на светската прозападна политика, насаждана според тях от шаха. Шейх-Мехди пази много жив спомен за тази епоха. Той си спомня особено повтарящите се песни на един дервиш, който обикалял алеите на покрития пазар през месеците преди бягството на шаха. \"Нищо няма да върви добре, докато ние не сме добре. Скоро колелото ще се завърти\" - и до днес си спомня думите на песента 76-годишният Шейх-Мехди, за когото те звучат като пророчество. \"И колелото се завъртя\", допълва той. Шахът и съпругата му първо бягат в Египет: начало на 18-месечно скитане, което ги отвежда в САЩ и Мексико, преди да се завърнат в Кайро, където шахът умира от рак на 27 юли 1980 г., на 60-годишна възраст. Падането му от власт започва година преди бягството, през януари 1978 г., с публикуването във в.\"Етелаат\" на обидна статия за аятолах Хомейни. Студенти по богословие излизат на улицата, за да протестират, но демонстрациите са удавени в кръв. Погребенията на жертвите предизвикват нов цикъл от демонстрации и репресии. Проблемите се задълбочават през 1978 г. Големият пазар често затваря в знак на подкрепа за протестиращите. \"Един младеж идваше тичешком на пазара, предупреждаваше, като свиркаше и викаше: \"Те идват!\", и ние затваряхме всички магазини, за да се присъединим към демонстрациите\", спомня си 77-годишният Ибрахим Алмаси, който още държи магазинче на пазара. Той изпитва носталгия за този кипящ революционен дух, вдъхновен от харизмата на Хомейни. \"Хората бяха ентусиазирани по онова време!\", казва той. Шейх-Мехди си спомня как купувал яйца за стачкуващите работници, един от примерите за солидарността, която предобладавала тогава. \"Хората идваха и ни питаха дали сме затруднени финансово и ни даваха пари. Ние също помагахме на хората с каквото можем\", спомня си той. Мохамед Реза Пахлави, който е получил образованието си в Швейцария, се възкачва на трона на 16 септември 1941 г., когато е само на 21 години. Младият шах не разполага с реална власт чак до държавния преврат, организиран от американското разузнаване ЦРУ, който сваля от власт през 1953 г. популярния му министър-председател Мохамед Мосадък, по онова време ангажиран с проект за национализация на иранския петрол. Подкрепен от петродоларите, Иран под управлението на шаха става един от най-важните клиенти на американската оръжейна индустрия и плацдарм срещу съветското влияние. Но социалните реформи на шаха, вдъхновени от Запада, предизвикват гнева на духовенството, а неговите усилия да консолидира властта си и бруталната му тайна полиция му спечелват репутация на тиранин. Опозицията срещу шаха и корупцията на част от елита в Техеран води до създаването на една невероятна, но мощна коалиция, обединяваща едновременно радикални ислямисти, противопоставящи се на квиетизма на традиционното духовенство, леви студенти, вдъхновени от антиколониалните движения по света, и републиканци - либерални и светски, политически наследници на Мосадък. Иран посреща 40-ата годишнина от падането на шаха в сложен контекст. Страната страда от икономическа рецесия, влошена от възстановяването на американските санкции и лош мениджмънт. Според Шейх-Мехди е време страната да се върне към религиозните корени на революцията. Той казва, че е вдъхновен от имам Али, зет на пророка Мохамед и символ на справедливостта за мюсюлманите шиити, които са мнозинство в Иран. \"Всички трябва да си напомним, че животът е кратък и всички ще бъдем съдени\", каза той. /БТА", "date": "2019.01.16", "title": "Как \"царят на царете\" избяга от Иран преди 40 години"}
{"url": "https://www.dnevnik.bg/sviat/2019/01/16/3376031_evrosujuzut_e_gotov_da_otloji_brekzit_s_godina_pishe/", "text": "Европейският съюз е готов да отложи Брекзит до 2020 г., пише  британският в. \"Таймс\" , като се позовава на свои източници. Публикацията следва сигнали от Франция и Германия, че преговорите биха могли да се удължат на фона на политическата обстановка в страната. Досега обсъжданият вариант за отлагане бе най-много три месеца след 29 март, когато Великобритания би трябвало да напусне Европейския съюз. Представители на ЕС обаче проучват какви са възможностите Обединеното кралство да излезе едва догодина, отбелязва \"Таймс\". Новината следва събитията в парламента в Лондон. Снощи премиерът  Тереза Мей претърпя  съкрушително поражение при гласуването на договорената от нея сделка за напускане, а по-късно тази вечер  я очаква и вот на доверие . Отлагането на Брекзит е възможно, но трябва \"ясна причина\", каза германкият правосъден министър Катарина Барли този следобед. По думите ѝ резултатът от вота в Камарата на общините поставя Европа \"в много трудна ситуация\". За възможните сценарии  четете тук .", "date": "2019.01.16", "title": "Евросъюзът е готов да отложи Брекзит с година, пише \"Таймс\""}
{"url": "https://www.dnevnik.bg/sport/2019/01/16/3375699_superboul_liii_shte_bude_sniman_s_kameri_s_8k/", "text": "Тазгодишният мач за титлата в Националната футболна лига (НФЛ) Супербоул LIII ще предложи технологична революция. Това обяви CBS – телевизията, която ще излъчва най-важната среща в американския футбол. Двубоят на 3 февруари на  \"Мерцедес-Бенц стейдиъм\" в Атланта , ще се снима със 115 камери. Общо 16 от камерите ще бъде с 4K резолюция, която дебютира при миналогодишния двубой между \"Филаделфия ийгълс\" и \"Ню Инглънд пейтриътс\". От CBS съобщиха, че ще използват оборудване на \"Сони\", което е изцяло ново и ще предложи \"революционно преживяване на феновете на американския футбол\". Добавена реалност (AR) ще бъде използвана в четири от камерите, включително и при тази, която е разположена над игрището (SkyCam) и дава панорамна гледка чрез движение по кабели. Други 14 от камерите позволяват наслагването на графични елементи в реално време, което също ще помага на зрителите за по-доброто разбиране на случващото се на терена. Голямата новост за Супербоул LIII е използването на 8K камери (двойно по-добра резолюция от 4K). Те ще бъдат разположени в двете ендзони на игрището (полетата, където се отбелязват тъчдауните). Всяка ендзона ще бъде оборудвана с 25 камери с 8K резолюция, които също така ще предлагат заснемане в super slow-motion. През уикенда ще станат ясни участниците в Супербоул LIII. За титлата в Американската футболна конференция (AFC) ще спорят  \"Ню Инглънд пейтриътс\"  и \"Канзас сити чийфс\". Другият участник ще бъде определен от двубоя между \"Лос Анджелис рамс\" и \"Ню Орлиънс сейнтс\" от Националната футболна конференция (NFC). В шоуто на почивката ще пее известната  американска група Maroon 5 . Останалите звезди ще са рапърите Travis Scott и Big Boi.", "date": "2019.01.16", "title": "Супербоул LIII ще бъде сниман с камери с 8K резолюция"}
{"url": "https://www.dnevnik.bg/sport/2019/01/16/3376029_voleibolnite_nacionali_shte_igraiat_s_franciia_i/", "text": "Българският национален отбор по волейбол ще има трудната задача да се изправи срещу Франция и Италия на европейското първенство по волейбол. Другите отбори в групата са Португалия, Гърция и Румъния. Жребият за европейското беше изтеглен на церемония в Брюксел. Надпреварата ще се проведе от 13 до 29 септември, като участващите отбори са увеличени от 16 на 24, разпределени в четири групи по шест. Първите четири тима от всяка група ще продължат към елиминационната фаза. Там класиралите се отбори от групата на България ще играят на кръст с тази на Словения, Русия, Финландия, Турция, Македония и Беларус. За пръв път в историята турнирът ще се проведе в четири държави. Домакини на надпреварата са Франция, Белгия, Словения и Холандия. Четирите отбора бяха разпределени като лидери в групите си, което остави България във втората урна за жребия. На европейското в Полша през 2017 г. националите завършиха на шесто място. Тогава Русия грабна рекордната си 14-а титла в турнира след драматичен успех във финала срещу Германия.", "date": "2019.01.16", "title": "България ще играе с Франция и Италия на европейското по волейбол"}
{"url": "https://www.dnevnik.bg/sport/2019/01/16/3375373_mats_vilander_djokovich_i_zverev_sa_golemite_favoriti/", "text": "- Смятам, че да. Ако бях на мястото на Новак, нямаше да се притеснявам за загубите в Лондон и Париж, защото те нямат нищо общо с Australian Open. Ако се вгледате в историята на кариерата му, ще видите, че много често той продължава да печели дълго след като е поставил началото на серията. Загубата му срещу Баутиста Агут обаче беше доста интересна и неочаквана. Дали проблемът беше във физическата подготовка на Джокович? Дали той умишлено не настъпи педала докрай? Каквато и да е причината, Новак пристига в Мелбърн като шампион на \"Уимбълдън\" и US Open и няма причина да мислим, че серията му ще приключи тук. - Според мен е така. Твърдите кортове в Австралия са много бързи, а това винаги е било удобно за Федерер. Организаторите на турнира нямат интерес да променят настилката, тъй като тя доста облагодетелства австралийските играчи. Съмнявам се да видим отново 6-часовия финал между Джокович и Надал, защото кортовете са твърде бързи за това. Ако жребият е благосклонен към Федерер и той не изразходи много енергия в първите три или четири мача, може сравнително лесно да стигне до заключителната фаза, което ще направи турнира изключително зрелищен. Не бива да се забравя, че Надал също е тук, а той е страхотен боец и винаги играе за победа. Виждаме големите трима да се целят в трофея, а в същото време някои от по-младите играчи понатрупаха самочувствие и нямат търпение да се докажат в Мелбърн. Това може да бъде най-интересният турнир от Големия шлем за последните няколко години. - Той спечели мастърса в Торонто, но след това страдаше от контузии и се оттегли от няколко турнира. При Надал статистиката и моментната форма не са важни в повечето случаи. Да, твърдата настилка определено не му е любима, но, както споменах, кортовете в Мелбърн са много бързи и освен това климатът в Австралия е много горещ - все условия, в които Рафа се чувства комфортно. Мисля, че що се отнася до игровите условия, това е любимият му турнир след \"Ролан Гарос\". Ако Надал е здрав и е във форма, със сигурност нямаше да искам дa го срещна в Мелбърн. Контузиите не зависят от него, но той определено си почина добре след US Open. Мисля, че чисто физически не е далеч от най-добрата си форма и в никакъв случай не бива да бъде отписван с лека ръка. Проблемът е, че не можеш да разбереш със сигурност дали наистина си на 100%, докато не седнеш на стола си по време на първата почивка в мача. - Миналата година бях изненадан от това, че Зверев не се справи по-добре. Смятам, че трябваше да постигне повече в турнирите от Големия шлем предвид факта, че спечели титлите в Рим и още няколко турнира. Но виждайки страхотния начин, по който проведе мачовете срещу Федерер и Джокович във финалите на АТП, и с треньор като Иван Лендъл до себе си, мисля, че Зверев ще бъде сериозен фактор тази година. Нещо повече - смятам, че той е другият голям фаворит веднага след Джокович. В един петсетов мач не мисля, че Саша би загубил от играч, който не е Джокович, Федерер или Надал. Според мен това трябва да е повратната година за Зверев и ще бъда наистина шокиран, ако той не направи нещо значимо в турнирите от Големия шлем. - Дори не знам откъде да започна. Кей Нишикори играе много добре в момента, Милош Раонич - също. Томаш Бердих изглежда в добра форма. Алекс Де Минор е някой, с когото не бихте искали да играете точно сега. Стан Вавринка също може да изненада всеки, ако има ден и е във форма. Също така забелязвам, че Григор Димитров започва да въвежда нови елементи в играта си. Ще бъде много интересно да видим как ще играе той под ръководството на Андре Агаси. С известна доза късмет би могъл да стигне до втората седмица на турнира, а след това - кой знае? - Трудно е да се каже, защото никоя не е поддържала постоянно ниво през цялата 2018 г. Наоми Осака играе добре, но в Бризбейн загуби от съперничка, която на теория не трябваше да я затруднява. Не виждам тенисистка, която може да се превърне в дълготрайно доминираща фигура в тура. Мисля, че трябва да наблюдаваме най-вече Серена Уилямс и Анжелик Кербер, защото тяхното физическо състояние изглежда най-добро към момента. - Бих посочил Наоми Осака. Тя е бърза, силна, движи се добре по корта, ударите й са силни и плътни. Играта й е много подобна на тази на Серена. Личи си, че е преминала през реномирана тенис академия. Бих отличил също и Арина Сабаленка, макар нейното движение по корта да не е чак толкова добро. Това, което може да попречи на Осака, е нейният манталитет. Тя няма желязната дисциплина на Джокович или Надал например. В това отношение тя отново прилича повече на Серена - има дни, в които просто решава, че не й се играе, а в днешния тенис не можеш да си позволиш подобен подход. Елина Свитолина също тепърва ще усъвършенства играта си и според мен ще се утвърди като водещо име през следващите години. - Това зависи изцяло от нея. Има доста неща от психологическо естество, които ще трябва да преодолее, но в същото време е много важно да има зад себе си щаб, който да й помага в кризисни ситуации, като например да изостава със сет във финал от Големия шлем. Ако от нейната ложа се държат прилично и не правят проблеми, смятам, че няма да има скандали около Серена. Те просто трябва да я оставят да играе и да взема решения сама. - Със сигурност няма да й бъде лесно да започне отначало с нов треньор, тъй като Дарън изпитва огромна страст към тениса и не напразно е считан за един от най-добрите треньори в днешни дни. Той я подкрепяше по начин, по който едва ли някой друг е способен да го направи. От друга страна, Симона спечели първата си титла от Шлема и трябва да продължи да развива и обогатява играта си по начина, по който го направи Каролин Вознячки. Халеп все още не е завършен играч. Сервисът и например продължава да има нужда от подобряване. За да се развие във възможно най-голяма степен, тя трябва да промени психологическата си нагласа. Тя научи много от Дарън, но сега въпросът е дали в трудните мачове ще успява да се справи без подкрепата, която той й даваше. Който и да е следващият й треньор, трябва да е човек, който да може да я погледне в очите и да й каже какво наистина мисли за игратай на емоционално ниво. Симона със сигурност ще бъде водещ играч през следващите 4-5 години. В някои отношения тя ми напомня на Анди Мъри. Ясно е, че мрази да губи, но въпросът е дали ще успее да намери правилната психическа настройка, за да печели в продължение на дълго време. - Не му отдавам голямо значение, ако трябва да съм честен. Момичетата започват по-малки, защото при тях физиката не е чак толкова водеща. Затова е по-трудно за жените да имат дълга професионална кариера в тениса. Предвид развитието на тениса в момента жените стават все по-бързи и силни. Вече не е достатъчно само да удряш силно като Мария Шарапова например. Трябва да играеш комплексно, както го прави Наоми Осака. От друга страна, мъжкият тенис на практика си е същият от доста години. - Очаквам да видим страхотни мачове както при мъжете, така и при жените. Отдавна не се е случвало и в двата турнира да е толкова оспорвано по едно и също време. През последните години много жени спечелиха първите си титли от Шлема и поради тази причина много други ще идват на турнирите уверени, че това може да е техния голям пробив. С настоящия жребий може да видим някои наистина интригуващи сблъсъци. В същото време при мъжете виждаме много разнообразни стилове, което ще направи надпреварата много вълнуваща. Настилката на кортовете в Мелбърн е такава, че благоприятства всички видове игра, била тя от основната линия или излизане при мрежата, което означава, че на никого няма да му се налага да жертва нещо от игровия си стил в името на успеха. Сигурен съм, че наистина ще има какво да се види в тазгодишните мачове, особено в заключителната фаза. - Подкрепям го напълно. Крайно време е тенис организаторите да започнат да се грижат малко повече за удобството на играчите в това отношение. Глобалното затопляне е съвсем реално, колкото и да не му се вярва на Доналд Тръмп. Условията в Мелбърн са доста тежки и не всеки може да издържи, особено при 5-сетовите мачове при мъжете. Необходимо е да си починеш, да се хидратираш. Не бива да чакаме някой да пострада, за да предприемем нещо.", "date": "2019.01.16", "title": "Матс Виландер: Това може да е най-интересният турнир от Шлема в последните години"}
{"url": "https://www.dnevnik.bg/sviat/2019/01/16/3375357_shte_izgubi_li_trump_blizkiia_iztok/", "text": "След като комунистите начело с Мао Дзедун спечелиха тяхната революция, републиканците във Вашингтон нададоха вой: \"Кой загуби Китай?\" Сега, толкова години по-късно, републиканците задават същия въпрос за Сирия. И техният отговор е: Барак Обама. Моят отговор е, че и двамата - бившият президент Барак Обама и президентът Тръмп - споделят вината, но с тази разлика: преди Тръмп да изгуби Сирия, той си загуби ума. Лудостта на президента говори с гласа на изумително нещастния Майк Помпео, който е държавен секретар, докато или бъде сменен от Тръмп, или сам избяга от сградата на Държавния департамент, пищейки \"Не мога да понасям повече!\". В една от доста конфузните външнополитически речи на съвремието в Кайро миналата седмица Помпео разтръби едновременно и настъпление, и отстъпление: \"Америка няма да се оттегли, докато битката с тероризма не приключи\", и \"президентът Тръмп взе решение да върне нашите войници у дома от Сирия\". Но това явно противоречие не само не го накара да се замисли, но той още повече усложни въпроса, като обяви: \"Когато Америка отстъпва, често следва хаос. Когато пренебрегваме нашите приятели, това поражда негодувание\". В дадения случай имаше хаос и преди, и след това. Решението на Тръмп  за изтегляне , обявено в \"Туитър\" през декември, изненада съюзниците. Израел сериозно се разтревожи. Франция и Великобритания  бяха озадачени . Кюрдите се почувстваха предадени. Министърът на отбраната Джим Матис  подаде оставка . Същото направи и  Брет Макгърк  - представителят на САЩ в международната коалиция, сражаваща се срещу \"Ислямска държава\". Сенатор Линдзи Греъм - републиканец от Южна Каролина, който трябваше да носи бяла престилка, побърза към Белия дом и призова Тръмп поне да забави процеса на изтеглянето. Първоначалното \"сега\" на президента може да трае месеци или дори по-дълго. Светът очаква следващия му туит. И президентът, и Помпео са прави: Обама обърка нещата в Сирия. Той трябваше да се намеси, когато там наистина имаше умерена опозиция срещу сирийския президент Башар Асад. И той трябваше да изпълни явната си заплаха, когато каза, че с използването на химическо оръжие Асад е прекрачил \"червена линия\". Вместо това след една смъртоносна атака с газ зарин Обама на практика не направи нищо. Тръмп за разлика от него нанесе два удара срещу Сирия заради употреба на химически оръжия. Сирия се превърна в съвременен еквивалент на Балканите от периода преди Първата световна война. Тя е буре с барут в очакване някой да драсне кибрита. Тя е мястото, където се сблъскват интересите на САЩ, Русия, Иран, Турция, кюрдите, Саудитска Арабия, ислямистите и Израел. Израел и Иран вече водят там опосредствана война - с атака след атака от въздуха израелски изтребители нанасят удари по ирански обекти в Сирия. При една от тях този уикенд бе поразено летището на Дамаск. Иран въоръжава \"Хизбула\", а Русия въоръжава Сирия. Балканите преживяха няколко кризи, преди една от тях да бъде изпусната от контрол, и последва световна война. Като оставим настрана опита на Джордж Буш-младши да прекрои Близкия изток, което не беше малка работа, регионът като цяло има късмет. В Сирия обаче има твърде много играчи (а тя, все пак, не е огромна страна), за да може да се разчита само на късмет. Турците се стремят да се наложат над кюрдите. Иран в Сирия и Хизбула в Ливан точат зъби срещу Израел. Асад иска да разчисти твърде много натрупали се сметки, а негова съюзничка е Русия, която току-що му достави нова партида ракети. Тръмп трябва да се вслуша в мъдрите думи на Помпео: \"Когато Америка се изтегля, често следва хаос.\" И въпреки това Америка се изтегля. Миналата седмица Пентагонът обяви, че започва изтегляне на оборудване от Сирия. За да продължим балканската аналогия, някой би трябвало да разкаже на Тръмп за Косово. Този малък балкански анклав, който сега е амбициозна независима република, бе спасен от сръбска окупация и от кървава баня през 1999 г. с решителна, предвождана от САЩ интервенция на НАТО. Използвана бе въздушна мощ - без сухопътни сили. Русия, съюзничка на Сърбия, наложи вето на разрешение от ООН за интервенция и затова НАТО реши да действа самостоятелно. Днес Косово и Сърбия преговарят за постоянен мирен договор. Американската въздушна мощ може - и е показала - че върши добра работа в Сирия. Тя наказа \"Ислямска държава\" и, което е също толкова важно, показа на всички останали играчи, че САЩ имат интереси в региона. По-важният интерес обаче е да бъде избегната по-голяма война. Държавите като децата жадуват за предсказуемост. Те имат нужда да знаят правилата. САЩ са като родител. Другите страни очакват от тях ръководство и налагане на правилата. Тръмп напълно се провали в това отношение. Той е настроен отрицателно към съюзите - например НАТО - и към приятелски чуждестранни лидери. В хаотичния свят, в който живеем, приносът на Тръмп е повече хаос. Въпросът сега е не дали той ще загуби Сирия, а дали ще загуби целия регион. И е на път да го направи. /БТА", "date": "2019.01.16", "title": "Ще изгуби ли Тръмп Близкия изток"}
{"url": "https://www.dnevnik.bg/politika/2019/01/16/3375410_parlamentut_shte_dade_mandat_za_pregovori_na/", "text": "Парламентът днес ще започне работа с обсъждане дали правителството да започне преговори със САЩ за купуване на самолет F-16V Block 70, както и да бъдат променени условията по инвестиционния проект. По всяка вероятност ще трябва да се увеличи сумата за покупката над предвидените 1.5 млрд. лв. (без ДДС) и да бъде променен срокът на доставка на самолетите, както и начинът на плащане. Според военния министър Красимир Каракачанов ще става дума за отклонение под 300 млн. лв. над заложената сума. Той обяви, че военен договор между две правителства не може да бъде обжалван в международни организации. Заседанието ще бъде при затворени врати заради конфиденциална информация в доклада. Вчера  парламентарните комисии по отбрана и финанси одобриха даването на мандат.  Очаква се точката да бъде приета с гласовете на депутатите от ГЕРБ, ДПС и част от \"Обединени патриоти\" - ВМРО. Очаква се парламентът да  отхвърли ветото на президента  Румен Радев, което той наложи върху промени в Наказателния кодекс, което е втора точка в дневния ред. С промените се дава право на прокуратурата да забавя с 48 часа уведомяването на близките на задържан или с 24 часа на малолетни. Според сега действащите разпоредби уведомяването на семейството и работодателя на обвиняемия, задържан под стража, става незабавно. Ветото беше отхвърлено с гласовете на депутатите от ГЕРБ и \"Обединени патриоти\" и трябва да бъде гласувано и в пленарната зала. Там ще бъде подкрепено и от ДПС. Отлагането ще става в случаите, когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство.", "date": "2019.01.16", "title": "Парламентът ще даде мандат за преговори на правителството със САЩ за нови F-16"}
{"url": "https://www.dnevnik.bg/sviat/2019/01/16/3374877_kakvo_ne_promeniat_5g_mrejite_tazi_godina/", "text": "В началото бе словото. После дойдоха текстовите съобщения. След тях тръгнаха интернет и данните, които пристигнаха по-бързо от очакваното.\" Ако изследовател на мобилните комуникации реши да напише Библия за тях, това би било логичното начало. Зад всеки глагол във въображаемия пасаж стои по едно от четирите поколения мобилни мрежи, които човечеството познава и които му дадоха възможност да говори, да пише, да ползва интернет и (по-късно) да го прави с неподозирана скорост. Петият глагол ще промени света. Но няма да го направи така, както Европа, САЩ или Китай очакват. Някои говорят за \"технологична студена война\" между Вашингтон и Пекин. Други - за \"световна купа на телекомите\", както  написа  Би Би Си преди няколко месеца. Китай, който изоставаше в състезанието за предишните мрежи, не иска да повтаря тази грешка и от 2013 г. работи, за да я поправи, пише  \"Файненшъл таймс\" . Заради тестовете със свръхбързата мрежа много западни медии заговориха за \"годината на 5G\", която може да даде развръзката на надпревара на три континента. Всъщност малко неща ще се променят тази година заради новото, шумно рекламирано поколение мрежи. Държавите, които се надпреварват за първенство в него, също може да останат разочаровани, смята експерт, с когото \"Дневник\" разговаря. Още от същото, но по-бързо Петото поколение мрежи, което би трябвало да предизвика революция в интернет на нещата и умните градове, да даде възможност за масово автономно (и дори дистанционно) шофиране и да промени представата за работа с големи потоци от данни, вече над година е голямата звезда на технологичните изложения. (Какво всъщност ще е по-различно с 5G и защо е нужна мрежата,  четете тук .) Тази година бе по-различно - на CES 2019 в Лас Вегас всички демонстрации бяха в момент, когато американският гигант \"Върайзън\" пуска в домовете в САЩ безжична \"5G\" услуга, а паралелно с AT&T прави тестове в редица градове; и повечето европейски телекоми имат такива (само преди 3 дни А1  направи  такъв тест в австрийския град Гмюнд). Китайската \"Хуауей\" и OnePlus се състезават със \"Самсунг\" (единствената показала свой прототип на CES) и други по света кой ще пусне на пазара първия телефон, поддържащ 5G. Някои, като \"Епъл\", вероятно ще чакат това да се случи догодина. \"Вече не е нужно да искам от вас да си представяте 5G,\"  каза  наскоро президентът на \"Куалком\". Американски, европейски и азиатски компании рекламират постонно тестове и демонстрации в центровете на големите градове (при \"Ти-Мобайл\" става дума за поне 30 в САЩ), започващи още тази година. Покрай задържането на финансовия директор на \"Хуауей\" в медиите изпъкна и темата, която е в дневен ред за Вашингтон и Пекин от известно време - надпреварата \"кой ще е първи\" - и която подтиква и двете страни да побързат с разгръщането на мрежите си. Всъщност в началото услугата, която ще могат да ползват потребителите, ще е просто още от същото. AT&T бе критикувана в САЩ, че разновидност на сегашния 4G стандарт LTE се опакова с термина 5G Evolution и се продава като пето поколение. За градовете, където ще се правят тестове, покритието тази година ще е само в центъра, извън който ще е недостъпно за жителите и ще се разпростира постепенно. Демонстрациите, направени на CES, вече бяха  описани  от някои експерти като \"посредствени\". Случващото се в сектора през 2019-а, каквото и да говорят телекомите, \"няма да е много значимо за живота на хората,\" каза в разговор с \"Дневник\" Уилям Уеб  бивш директор (2003-2011 г.) на отдела за технологични ресурси към британския телекомуникационен регулатор \"Офком\", а днес - главен изпълнителен директор на консултантската компания Webb Research Limited и на други консултантски и благотворителни организации. . Вероятно единственото изключение ще е т. нар. \"фиксиран безжичен достъп\" с 5G скорост, предлаган в САЩ, но той не е мобилна услуга. Няма да има и много 5G телефони - първите вероятно ще са с 200-300 долара по-скъпи от обичайните и няма да станат масова покупка преди 2020 и 2021 г., добавя той. Все пак ще дойде момент, когато капацитетът на новите мрежи ще нарасне - повече данни ще се прехвърлят по-бързо, добавя той. \"Това, което хората наистина ще забележат, ще е интернет на нещата. Вече се случва с \"умни\" измервателни устройства например. От кошчета за боклук до сензори за паркиране или за нуждите на земеделието, различни свързани устройства ще станат по-евтини.\" Този преход обаче ще отнеме време. \"Мрежата ми е по-добра от мрежата ти\" Един от изтъкваните проблеми за изграждането на 5G мрежата е нужният огромен брой базови станции, но не той е най-големият проблем, а бизнес моделът. Подготовката за бъдещата 5G индустрия не носи особени ползи за телекомите. \"Приходите не растат, нито новите абонати. Цените, които хората плащат, или са статични, или малко намаляват, а с тях - и приходите. Това се случи и с идването на 4G. Операторите мислеха, че (мрежата) ще е нещо понече от 3G, но клиентите това не ги интересуваше и телекомите започнаха да предлагат новата услуга на цената на старата,\" каза Уеб. Защо тогава големите оператори насърчават 5G истерията с гръмки изявления, ако все още нямат кой знае какво за предлагане? Много телекоми вярват, че мнозина ще гледат по-благосклонно на тях, ако развиват нова технология, заради възприятието, че именно те са най-напредналите. \"Наричаме го \"право да се хвалиш\" - да кажеш, че \"мрежата ми е по-добра от мрежата ти\", дори да не е от полза.\" Вероятно в САЩ хората може да са по-убедени от такива маркетингови твърдения, там и последната дума на техниката е важна; в Европа този въпрос никога не е бил от подобно значение. \"Но се прави и за да бъде убеден бизнесът да се заинтересува от 5G и да бъдат намерени допълнителни приходи за тази индустрия. Най-малкото да вдигаш шум не струва много пари.\" В някои случаи тази стратегия работи. \"Ауди\" например  сключи  с (не толкова гръмогласната) \"Ериксон\" партньорство за 5G тестове в автозаводи. Южна Корея  създаде  група от 19 компании и организации за внедряване на мрежата и съвместими с нея технологии в производството. Рутери и дронове, управлявани с тази технология, пък бяха показани в Лас Вегас. Опасности в ядрото Като всяка нова технология и тази крие рискове. Свързаният с 5G е в ядрото на мрежата, с което са свързани всички нейни клетки. Разликите в структурата ѝ, сравнена с 4G, могат да създадат проблеми - не защото тя е по-малко сигурна по принцип, а защото е различна и ще отнеме време да се намерят пропуските и уязвимостите, които зложелатели биха могли да използват. Разговорът за рисковете неизбежно прелива в разговор за Китай, връзката между чието правителство и базирани в страната технологични гиганти притеснява не една западна столица. Консултантът не смята, че компаниите от Китай създават риск сами по себе си. \"Мисля, че всяка мрежа на \"Ериксон\", \"Нокия\" и \"Хуауей\" ще има вградени рискове и никоя няма да е по-добра от друга. Рискът е в това дали китайска компания може умишлено да остави подобни уязвимости - със сигурност, ако искате, може лесно да го направите и с 4G, и с 5G. Дали китайците биха? Само службите за сигурност знаят отговорите. Но ако не разбирате динамиката на китайската държавна система, не можете да знаете това.\" Не всички споделят това мнение. Службите във Великобритания, Франция и Германия предупреждават, че компании като \"Хуауей\" могат да създадат рискове за сигурността чрез телеком оборудване (на чийто пазар те са лидери за миналата година). Същото се случва в други (освен Великобритания) държави от общността на \"Петте очи\" (например Австралия и Нова Зеландия) и Япония. Обратно на Стария континент водещи телекоми са предпазливи в работата с \"Хуауей\" - \"Оранж\" наскоро обяви, че няма да използва оборудване на китайската компания в мрежата си от съображения за сигурност. В коментар за \"Блумбърг\" журналистът Алекс Уеб  добавя , че притеснението би нараснало още повече, ако компаниите мислят за уязвимостта отвъд мобилните телефони към сегмент, който с разгръщането на 5G ще става все по-важен: свързаните фабрики. Изборите, които прави Европа за мрежата си тази година, може да повлияят и по друг начин на 5G индустрията. Най-малкото, ако \"Хуауей\" на практика бъде прогонена от пазарите на оборудване \"в по-голямата част от света\", от това ще спечелят \"Ериксон\" и \"Нокия\" - ще продават там, където \"Хуауей\" действаха, смята Уиляб Уеб. \"Конкуренцията ще намалее, а цените, които те могат да предлагат, ще са по-високи.\" \"Безсмислена\" война на мрежите? Китай действително разгръща по-бързо мрежата си заради натиска от правителството, целящо Пекин да се покаже конкурентен пред другите държави в момент, когато 5G индустрията още не печели. \"Някои ще кажат, че това е търговско преимущество. Според мен нещо дава търговско преимущество само ако е полезно. Изградите ли нещо, което не е полезно, не печелите, колкото и да е добро. А може и да сте загубили пари. Така беше и с \"Конкорд\" - бе толкова бърз, но не даде нищо на французите и британците. Американците се справиха добре, защото не се разсейваха с високи скорости. Ако се върнем на примера на 5G, други страни може да се съсредоточат върху интернет на нещата, докато Китай изгражда мрежата си, и това да им е по-полезно,\" коментира Уиляб Уеб. Освен това, дори Китай да се разгърне бързо, \"Епъл\" и \"Самсунг\" \"ще останат тези, които доставят телефоните на китайския пазар\", добавя той. Колко решаваща тогава е \"войната на мрежите\"? \"Не мисля изобщо, че това е важно. Технологията за мобилните телефони е разработена само от няколко компании. ако видите доставчиците на оборудване, има само три - \"Ериксон\", \"Нокиа\" и \"Хуауей\". Ако видите устройствата, има два огромни огромни доставчика - \"Епъл\" и \"Самсунг\". Чиповете са на компании като AMD и \"Куолком\", но могат да се правят навсякъде. Това няма значение и не е свързано с въпроса колко бързо дадена страна ще разгърне 5G. Така че ако Китай разгърне бързо 5G, все още ще използва устройства на \"Самсунг\" и чипове на същите компании. Не мисля, че бързащата компания ще промени динамиката на индустрията на доставките.\" Въпросът е дали 5G мрежата дава на дадена страна възможност за производителност, която да ѝ позволи да оформя индустрията и да получи допълнителни преимущества. \"Вероятно не,\" смята Уилям Уеб и в подкрепа на тезата си казва, че повечето от нововъведенията в телекомуникациите са дошли на много начално ниво за гласови и текстови връзки. Видеото и други допълнения увеличиха скоростта, но не и производителността... Лидерството в 5G е нещо, за което се притесняват много политици, но не съм виждал свестен аргумент защо това е важно.\" Изостава ли Европа Тук е мястото и на аргумента, използван от Европа в сектори като мрежите и изкуствения интелект. Първото разгръщане ще върви с бъгове, грешки и пропуски, което е хубаво други да направят, за да се пестят време и ресурси. По-бързата работа със смартфоните ще е само върхът на айсберга за обикновените и индустриалните потребители, когато  броят на свързаните устройства нарасне в пъти , и Европа може да надгражда в това поле, като внимава за всички досега допуснати грешки. Каквато и да е истината, Китай и САЩ се държат така, сякаш залогът във войната е голям и постоянно сочат с пръст (направи го и  директорът на \"Хуауей\"  за Западна Европа Винсент Пън) с аргумента, че тя \"трябва да навакса\". Но изостава ли Старият континент? \"Със сигурност не вдига толкова шум\", казва Уилям Уеб. \"Операторите в Европа не говорят толкова публично за плановете си. Не са толкова агресивни, колкото в САЩ и Китай.\" Това не означава, че те непременно са \"назад\" с изграждането на мрежата, а и могат да наваксат бързо - честотният спектър за 5G е разпределен, телекомуникационното оборудване е достъпно и може да се набави във всеки момент, продължава консултантът. \"Затова не виждам голям риск - ако Китай разгърне 5G в следващата година и това се окаже хубаво, мисля, че европейските оператори просто ще ускорят плановете си и така или иначе ще го направят в следващите 6 до 12 месеца.\" Кандидат-лидерът Нищо от казаното не успокоява САЩ, които виждат предимство за технологичните си гиганти (и съответно за страната си) в неотдавнашното лидерство в 5G, нито променя шансовете на Китай за първенство (с всички потенциални, макар и не задължителни ползи). В интервю бившият председател на най-големия китайски телеком \"Чайна мобайл\" Вън Дзиенджоу  описа  напредъка на Китай по пътя от 1G (обикновения телефонен сигнал) до 5G като \"процес от нещо към нищо, от голямо към малко, от силно към слабо\". \"Азиатско-тихоокеанският регион\" е логичният първенец, ако трябва да се търси победител в надпреварата, смята Уеб. \"Това ще включва Китай, Япония, Южна Корея, Сингапур, Хонконг. Става дума основно за държави с правителства, което може да направлява индустрията, каквито са китайското, корейското и сингапурското. В по-малка степен е така в Япония, но тя винаги е приемала бързо нови технологии, когато вижда, че си струва. Какво ще стане със САЩ, не е толкова ясно, може би ще се съсредоточи върху фиксирани безжични услуги. И после ще дойде останалата част на света.\" И в Азия обаче големите изненади в сферата едва ли ще са тази година. Първата вероятно ще е в Япония, която се надява да  очарова  света с 5G възможности за олимпийските игри. След това ще са 5G услугите в Китай, които страната не смята да предлага преди 2020 г.; въпросът е в какъв мащаб ще са достъпни. Ако лидерството се смята за покритие във всички големи градове, Пекин може и да постави рекорд с национален обхват до 2023 г. \"Историята показва, че (китайските оператори) надграждат много бързо\", казва Томас Норен, който оглавява усилията на \"Ериксон\" за комерсиализация на 5G технологиите. След това действително ще дойде ред на въпроса как (и дали) китайските компании ще успеят да се възползват от новите възможности.", "date": "2019.01.16", "title": "Какво (не) променят 5G мрежите тази година"}
{"url": "https://www.dnevnik.bg/sport/2019/01/16/3375120_na_fona_na_nedovolstvo_i_protesti_sauditska_arabiia/", "text": "На фона на масово недоволство, протести и напрежение днес от 19.30 часа \"Ювентус\" и \"Милан\" ще се изправят един срещу друг на стадион \"Крал Абдула\" в Саудитска Арабия, за да определят носителя на Суперкупата на Италия. Това далеч не е първият случай, в който надпреварата ще се проведе извън Европа. През 2002 г., когато Муамар Кадафи купи 6.4 милиона акции в \"Ювентус\", тимът от Торино игра с \"Парма\" (2:1) в Триполи, за което домакините платиха 1 милион долара. Оттогава мачът за Суперкупата на Италия се е провеждал четири пъти в Китай, два пъти в Катар и веднъж в САЩ. Общо за девети път и за седми в последните десет години битката за трофея няма да се състои на италианска земя. Когато в началото на юни Италианската футболна федерация прие оферта от 20 милиона евро, за да проведе три от следващите пет издания на Суперкупата на Италия в Саудитска Арабия, това предизвика известно неодобрение. Недоволството обаче започна да се покачва драстично през октомври след смъртта на саудитския журналист Джамал Хашогжи, който беше убит по жесток начин в консулството на Рияд в Истанбул. \"Трябва незабавно да отменим решението да играем суперкупата в Саудитска Арабия\", заяви тогава бившият спортен министър на Италия и настоящ депутат от опозиционната Демократична партия Лука Лоти. \"Светът на спорта не може да си позволи това. Разбирам, че зад този мач стоят различни икономически интереси, но това, което се случи в саудитското посолство в Истанбул, не може да бъде подминато с мълчание\", допълни той. Лоти призова правителството \"да използва всички необходими мерки, за да попречи на италианския футбол да нанесе удар срещу човешките ценности и права\". В крайна сметка финансовата изгода от провеждането на мача в Саудитска Арабия надделя. \"Саудитска Арабия е най-големият търговски партньор на Италия в Близкия изток. Десетки важни италиански компании търгуват там и имат клонове там. Нито едно от тези отношения не е приключило (след убийството на Хашогжи). С одобрението на ФИФА, УЕФА и Азиатската футболна конфедерация ще изиграем мача в страна със свои собствени закони, създадени в продължение на много години, и с местни традиции, налагащи ограничения, които не могат да се променят за една нощ\", обяви през ноември президентът на Серия А Гатано Мичике. Недоволство около мача секна за кратко, но отново се повиши в началото на тази година, след като Серия А обяви подробности за продажбата на билети. Стана ясно, че по-голямата част от стадиона ще бъде затворена за жените. Те могат да гледа двубоя само в обособени семейни сектори и то единствено, ако бъдат придружени от мъж. \"Да играем Суперкупата на Италия в ислямска страна, в която жените не могат да отидат на стадиона, освен ако не са придружени от мъж, е много тъжно. Отвратително е. Няма да гледам мача\", заяви вицепремиерът на Италия Матео Салвини, който е голям фен на \"Милан\". Мичике обаче определи наличието на семейни сектори, в които се допускат жени, като \"положително развитие\".  До януари 2018 г.  на жените в Саудитска Арабия беше забранено да посещават спортни събития, като нарушаването на забраната се наказваше със затвор. \"Суперкупата на Италия ще влезе в историята като първия официален международен футболен мач, който на саудитските жени е разрешено да гледат на живо. Работим, за да гарантираме, че в следващите ни мачове в страната на жените ще бъде осигурен достъп до всяка част от стадиона\", изтъкна президентът на Серия А. В Италия мачът ще бъде излъчен пряко от държавната RAI, което предизвика недоволството на Съюза на телевизионните журналисти в страната. Те заявиха, че е \"абсурдно\" и \"неприемливо\" срещата да се играе в Саудитска Арабия само три месеца след убийството на Хашокжи. Съюзът на телевизионни журналисти в Италия организира протест, който ще се проведе днес пред саудитското посолство в Рим. В него ще се включат други журналистически съюзи, както и правозащитни организации като Amnesty International и Codacons. Протестът ще бъде под надслов Un Calcio Ai Diritti Umani (\"Ритник за човешките права\"). \"Италианската лига, \"Ювентус\" и \"Милан\" нанесоха този ритник срещу човешките права с решението си да играят в Саудитска Арабия. Всеки, който е избрал мълчанието, е съучастник в това\", се казва в изявлението на Съюза на телевизионнните журналисти. Освен сумата, която ще получи Серия А, двата клуба ще приберат по 3.5 милиона евро за участието си. Техните представители отказаха да бъдат въвлечени в политически дискусии и заявиха, че се съобразяват с взетото решението. \"Седем милиона евро. Това е цената на мълчанието за бомбите, които избиват цивилни в Йемен в продължение на четири години. За децата, които биват превръщани във войници. За бруталното убийство на журналиста Хашогжи. За разследванията, които посочиха принц Мохамед бин Салман като пряк подстрекател. За стадионите със сектори, запазени само за мъже. За една страна, в която правата на жените продължават да бъдат погазвани, а много активисти са пратени в затвора\", заявиха още от Съюза на телевизионнните журналисти.", "date": "2019.01.16", "title": "На фона на недоволство и протести Саудитска Арабия посреща Суперкупата на Италия"}
{"url": "https://www.dnevnik.bg/sviat/2019/01/16/3375372_kak_makron_tursi_novo_nachalo/", "text": "За съюзниците му писмото на Еманюел Макрон до французите, с което се започва дебат за националната политика, бе смело упражнение по демокрация. За неговите критици неделното послание беше кух, многословен жест на надменния \"крал Макрон\", решен да запази основните икономически реформи. Каквато и да беше първоначалната им реакция, французите имат осем седмици да отговорят, като дадат своите мнения по внушителен брой теми в инициатива, която президентът се надява да породи политически идеи и да помогне за изграждането на нов \"договор\" с нацията. Това, че той усети необходимостта на напише писмо от 2300 думи, с което дава начало на консултации, отразява степента, до която бунтът на \"жълтите жилетки\" е разтърсил неговото президентство. Преди писмото на Макрон само двама други френски президенти - Франсоа Митеран и Никола Саркози - са писали послания до народа. И двете бяха електорални гамбити, с които се обявяваше, че те ще се кандидатират за втори мандат в Елисейския дворец. За разлика от тях Макрон го направи след по-малко от две години на поста и се опита да излекува отношенията си с обществото, разгневено от либералните икономически реформи и монархическите маниери на 41-годишния лидер. В писмото си той изтъкна, че няма да даде заден ход за реформите, насочени към това да направи корпоративна Франция по-привлекателна и осигуряваща по-високи възнаграждения. Той каза, че инициативата не е \"нито избори, нито референдум\" за неговото управление. Това не направи впечатление на опонентите му. \"С обръщението си държавният глава на практика е кандидат, който иска да спаси трите години, които му остават на поста\", написа в понеделник в редакционна статия левият всекидневник \"Либерасион\". \"Подновяването на разговора с хората няма да е лесно. И, ако смеем да кажем, ще изисква от президента известен \"вкус към усилието\", добави вестникът, умело критикувайки казаното от Макрон в петък, че прекалено много французи не знаят какво означава да се работи истински. Дебатът ще се съсредоточи върху четири теми - данъци, зелена енергия, институционални реформи и гражданство. Дискусиите ще се водят по интернет и в кметствата за период от два месеца. Четири седмици след това, през април, Макрон ще излезе със заключения. \"Жълтите жилетки\" искат отговори на исканията си. Това е многословно писмо, което отлага за по-късно всякакви отговори в опит да спечели време\", написа в \"Туитър\" зелената депутатка Естер Бенбаса. \"Хората ще питат. Крал Макрон ще реши\". Липса на емпатия Полицията за борба с безредиците стреля с водни оръдия и сълзотворен газ в събота в Париж през деветия уикенд на сблъсъци с тълпи от протестиращи \"жълти жилетки\", които хвърляха предмети. Хиляди други преминаха шумно, но мирно през столицата. Макрон, често критикуван, че няма връзка с нископлатените работници, които се опитват да свържат двата края, казва, че иска да канализира гнева им към решения. Инвеститорите възроптаха срещу първия кръг от отстъпки на Макрон за данъците и минималната заплата, които струват на хазната 10 млрд. евро и подкопаха имиджа му като реформатор. Министърът на националното образование и младежта Жан-Пиер Бланкер приветства националните консултации като \"безпрецедентно\" упражнение по демокрация. Запитан в интервю по радио \"Франс ентер\" дали реформите на Макрон замират, Бланкер каза: \"Разбира се, че трябва да продължим реформите. Разбира се, че реформата е възможна\". Отвъд политиката обаче Макрон е изправен пред предизвикателството да убеди обществото да го хареса още веднъж. Неговият остър език, снизходителни коментари за работническата класа и навик да се вслушва единствено в групичка близки съветници допринесоха за това популярността му да намалее до нов отрицателен рекорд. Писмото на Макрон каза, че той чува гнева на хората и споделя тяхното нетърпение за \"по-благоденстваща държава и по-справедливо общество\". Но с отказа си да преразгледа данъчните реформи, които му навлякоха обвинения, че е \"президент на богатите\" - той се отказа от данък богатство и намали облагането на капиталовите печалби - бившият инвестиционен банкер отново бе определен като надменен. \"Писмото съдържа прекалено малко емоции, прекалено малко емпатия\", каза Флориан Силники, ръководител на комуникационната консултантска фирма \"ЛаФренчКом\" (LaFrenchCom.). То не излъчва достатъчно човечност\". /БТА", "date": "2019.01.16", "title": "Как Макрон търси ново начало"}
{"url": "https://www.dnevnik.bg/sviat/2019/01/16/3375266_zashto_ruskata_ikonomika_raste_tolkova_bavno/", "text": "Световната банка понижи прогнозата си за икономическия ръст на Русия за текущата година на 1.5%. Само преди няколко месеца банката прогнозираше ръст от 1.8%. \"Това означава, че руската икономика расте два пъти по-бавно от световната\", казва професорът по икономика от Москва Валерий Викторович Миронов. Според него причините за това развитие са икономически, но и психологически. Кремъл насърчава протекционизма Приходите от износа на суров петрол през 2018 година са се увеличили повече от очакваното. Но само една малка част от тях са били реинвестирани. Фирмите и държавата пестят за евентуални лоши икономически времена, каквито очакват мнозина в Русия. Все още не е ясно дали САЩ ще засилят  санкциите срещу Русия . И Кремъл насърчава протекционизма. Държавното участие нараства от година на година. А изграждането на силно средно съсловие не напредва. Руснаците имат все по-малко пари в портмонето заради повишаването на ДДС и пенсионната реформа. Затова и харчат по-малко. Ето защо не е чудно, че прогнозите на Световната банка и за следващите години са песимистични. През 2020 и 2021 година стопанският ръст ще се забави още повече. Световната банка прогнозира растеж под 2 процента. Същевременно прогнозите на Кремъл са значително по-оптимистични. Президентът Путин обяви трипроцентен икономически ръст за 2021 година. Съмненията обаче остават. Ако Русия реши политическите си проблеми Сред  западните инвеститори  цари несигурност. Вярно, че германски фирми възнамеряват да инвестират над 626 милиона евро в руската икономика през 2019 година според резултатите от анкета сред 168 германски фирми. А това е значително повече в сравнение с предходната година. Само че общият брой на германските фирми на руския пазар намалява. Почти всеки две от три германски фирми смятат, че през 2019 година руската икономика ще стагнира. 41 процента от анкетираните германски предприемачи гледат с оптимизъм към бъдещето. Песимистите съставляват 23 процента. И все пак има и признаци на надежда.  Слабата рубла  например улеснява износа, твърди Валерий Викторович Миронов. Според него, ако Кремъл успее да реши своите политически проблеми, руската икономика ще расте значително по-силно. Само че по реализацията на договореностите от Минск няма никакъв напредък, преговорите за бъдещето на Курилските острови се протакат, няма и изгледи за подобряване на отношенията със САЩ. А това са все причини, поради които и през следващите години руската икономика ще забавя своя ръст.", "date": "2019.01.16", "title": "Защо руската икономика расте толкова бавно"}
{"url": "https://www.dnevnik.bg/sviat/2019/01/16/3375505_nai-malko_14_dushi_biaha_ubiti_pri_napadenie_v_nairobi/", "text": "Най-малко 14 души бяха убити при нападение от вчера срещу комплекс от хотел и офиси в кенийската столица Найроби, съобщи \"Ройтерс\", като се позовава на служител в местната морга. По-рано бе съобщено за седем убити.  Отговорност за нападението пое сомалийската ислямистка групировка \"Аш Шабаб\". Атаката започна около 15.00 часа местно време с експлозии на няколко автомобила пред банка, последвани от взрив на атентатор самоубиец в хотелското лоби, заяви началникът на националната полиция. Кадри от охранителни камери показаха трима нападатели, облечени в черно, да тичат през паркинга, последвани малко по-късно от четвърти. Единият бил със зелен пояс с гранати. Осем часа след началото на атаката в района се чуваха изстрели, което означава, че ситуацията все още не е под контрол, отбелязва агенцията. Десетки хора продължават да се крият във вътрешността на комплекса, посочил източник от силите за сигурност. По обед вътрешният министър Фред Матианги бе заявил, че всички сгради са обезопасени и десетки хора са евакуирани. Той обаче не уточни къде се намират нападателите, като каза само, че силите за сигурност продължават \"да прочистват\". Час след неговото изявление отново избухнаха престрелки.", "date": "2019.01.16", "title": "Най-малко 14 души бяха убити при нападение в Найроби"}
{"url": "https://www.dnevnik.bg/sport/2019/01/16/3375507_federer_preodolia_s_neochakvana_trudnost_izpitanieto/", "text": "Шампионът от последните две години Роджър Федерер се класира за третия кръг на Australian Open. Швейцарецът имаше изненадващо изпитание срещу 189-ия в света Даниел Еванс. Той спечели в три сета, но трябваше да се постарае доста, за да стигне до 7:6 (5), 7:6 (3), 6:3 срещу квалификанта от Великобритания. В следващия кръг Федерер ще срещне победителя от мача между Гаел Монфис и Тейлър Фриц. Миналогодишният финалист Марин Чилич спечели със 7:5, 6:7 (9), 6:4, 6:4 срещу Макензи Макдоналд. Изненадата от сутрешната програма дойде с отпадането на петия в схемата Кевин Андерсън, който допусна обрат за 6:4, 4:6, 4:6, 5:7 срещу американеца Франсис Тиафо. Федерер изигра мача в своя стил с малко непредизвикани грешки - 14, но срещу себе си имаше Еванс, който игра по сходен начин (17). Швейцарецът обаче записа двойно повече печеливши удари - 56 срещу 28, като имаше и по-стабилно представяне на сервис. Първият сет беше много оспорван, като двамата печелеха леко сервис-геймовете си. Едва в 12-ия гейм Федерер стигна до първа възможност за пробив, но Еванс се защити. В последвалия тайбрек имаше дъжд от минипробиви, но шампионът съумя да излезе победител и след 7:5 точки поведе в мача. Швейцарецът взе рано преднина във втория сет с пробив. При 5:3 той имаше два възможности да приключи сета, но вместо това съперникът му се спаси и веднага след това проби и изравни. Този път в тайбрека Федерер беше по-уверен и поведе от началото, като не загуби нито веднъж при свой начален удар, за да спечели. Пробив в четвъртия гейм на третия сет се оказа достатъчен за шампиона да спечели мача и да продължи опита си за трета поредна титла в Мелбърн.", "date": "2019.01.16", "title": "Федерер преодоля с неочаквана трудност изпитанието, предложено му от квалификант"}
{"url": "https://www.dnevnik.bg/sviat/2019/01/16/3375502_sled_unizitelna_zaguba_mei_se_bori_s_vot_na_nedoverie/", "text": "От \"Тотално унижение\" до \"Никаква сделка, никаква надежда, никаква представа, никакво доверие\". С такива заглавия на челната си страница британските вестници отразяват тази сутрин най-тежкото поражение на премиер в модерната парламентарна история на страната. Бизнесът е ядосан от растящия хаос само 70 дни преди да настъпи Брекзит, но инвестиционни банки твърдят, че изведнъж значително са се увеличили шансовете за отлагане или дори прекратяване на раздялата на Великобритания с ЕС. След кратко поевтиняване британският паунд поскъпна и това се тълкува като сигнал, че пазарите очакват договаряне на по-добра за Лондон сделка с останалите в ЕС или възможност за втори референдум с шанс за оставане в ЕС, отколкото кошмарното за всички напускане без никакво споразумение.  в Лондон можете  да прочетете тук .  пред Брекзит можете  да видите тук . Във вторник сделката за напускане на ЕС, за която Тереза Мей преговаря почти две години и половина, бе отхвърлена с историческа разлика от 432 срещу 202 гласа в Камарата на общините. Дори 118 души от собствената ѝ Консервативна партия се обърнаха срещу нея, като някои напуснаха постовете си в администрацията или ръководството на партията, за да избегнат задължението да подкрепят премиера си. \"Изискват се специални умения да обединиш толкова хора срещу себе си\", коментира консервативният \"Дейли Телеграф\". Днес Тереза Мей е изправена в 21 часа българско време пред вот на недоверие, внесен веднага след снощния вот от опозиционния лидер Джеръми Корбин. Но мнозина от гласувалите срещу сделката с ЕС обещаха да подкрепят правителството, което поставя под въпрос шансовете на лейбъристите заедно с опозиционните шотландски националисти и няколко независими депутати да го свалят от власт. Повечето анализатори твърдят, че кабинетът със сигурност ще оцелее. Още по-трудна задача за Мей Но страната е в най-тежката политическа криза от половин век насам и дори да отхвърли вота на недоверие, Тереза Мей може да оцлее на поста си днес, но и няма много възможности да подобри сделката. Две страни - Ирландия и Австрия - още снощи заявиха, че са против предоговаряне и британците трябва да приемат споразумението такова, каквото е. Парламентът поръча на премиера да се върне в понеделник с по-добра сделка, но тя и преди поражението говореше само за минимални корекции, а те едва ли ще убедят 230-те депутати, които гласуваха срещу нея във вторник. Ако спечели вота днес, Тереза Мей ще е в мъчителна позиция да управлява дълбоко разделена в отношението към Брекзит страна, парализирана политическа класа и може би ще бъде принудена да проведе нов референдум за членството в ЕС. \"Станах премиер веднага след този референдум, вярвам, че е мой дълг да изпълня заръката на над 17 милиона избиратели в него и възнамерявам да го изпълня\", заяви тя след вота. Премиерът предложи всички партии да ѝ помогнат постигане на приемлив вариант за напускане на ЕС, но в отговор получи категоричен отказ от лейбъристите и светкавично внесен от тях вот на недоверие. \"Очевидно тази Камара на общините не подкрепи сделката, но гласуването не ни каза и какво подкрепя тя. Нищо не научихме и за това как и дори дали има намерение да уважи решението на британските избиратели на референдум, който същият този парламент реши да проведе\", каза премиерът в първия коментар след вота, донесъл най-категоричното отхвърляне на договор от 1864 г. насам. \"Ако сделка е невъзможна и никой не иска напускане без сделка, кой най-накрая ще има куража да каже кое е единственото възможно положително решение на ситуацията\", попита и Доналд Туск, председател на Европейския съвет. Как се провежда вот на недоверие и какво следва Дебатите по вота на недоверие започват днес в 15 часа българско време с изказване на Джеръми Корбин, а в тях ще участва и Тереза Мей. Гласуването е в 21 часа и резултатът ще е известен 15 минути по-късно. За да остане на власт, правителството се нуждае от поне 318 гласа на 650-те депутати. Мнозинството се изчислява, като се има предвид, че Камарата на общините е бойкотирана от 7 северноирландски депутати, 4 от ръководството не гласуват, а изборът на 4 депутати, броящи резултата, не се зачита. В случай че Тереза Мей спечели, това не я защитава от нов вот, тъй като той може да бъде внесен от Лейбъристката партия във всеки момент. Ако премиерът изгуби днешния вот, тя не е задължена да подаде оставка. Задейства се 14-дневен срок, в който всяка партия, включително управляващата консервативна, може да се опита да сглоби правителство и да поиска за него вот на доверие в долната камара на парламента. Ако никой не успее да състави правителство в тези 14 дни, се насрочват извънредни парламентарни избори.", "date": "2019.01.16", "title": "След унизителна загуба Мей се бори с вот на недоверие и най-тежката криза от 50 години"}
{"url": "https://www.dnevnik.bg/biznes/2019/01/16/3375510_djeneral_elektrikpredlaga_da_e_injener_i_dostavchik_v/", "text": "В края на декември 2018 г. в Министерството на енергетиката е пристигнало писмо от страна на американската компания \"Дженерал електрик\" за намерение да участва като потенциален инженер на проекта за АЕЦ \"Белене\" и доставчик на оборудване в турбинна зала. Това съобщи в интервю за БТА министър Теменужка Петкова. \"Това е добър и ясен знак, че към този проект има интерес при условията, които са определени. Разбира се, ще видим дали този интерес е реален, след финала на процедурата за избор на стратегически инвеститор\", коментира тя. Министърът изрази надежда, че в началото на февруари ще бъде даден нейният старт. Досега са водени разговори с няколко инвеститора като Петкова изброи най-голямата китайска държавна ядрена корпорация CNNC, Корейската хидро-атомна енергийна компания, интерес е заявила и френската \"Фраматом\". \"Ако има интерес към възможността да бъде реализиран този проект със стратегически инвеститор, ще нотифицираме допълнително Европейската комисия (ЕК) за промяната в този инвестиционен проект, каза Петкова. Причината е, че Брюксел е одобрил инвестиционния проект през 2007 г., след това България се отказа да строи втора ядрена централа, а сега подновява проекта при променени обстоятелства. Тенденциите, свързани с развитието на електроенергийния сектор не само в България и региона, показват, че е налице възможност и необходимост от изграждане от такъв тип мощности, каза министърът и добави, че такива са заключенията и в анализа на Българската академия на науките. Запитана дали се планира държавната ТЕЦ \"Марица изток 2\" в по-далечна перспектива да премина на природен газ заради все по-строгите изисквания на ЕС към големите замърсители, Петкова отговори, че \"това е само една опция\" при изграждането на инфраструктурата на интерконектора Гърция - България, който ще минава в непосредствена близост. \"Трябва да акцентираме върху това, че ние имаме местен енергиен ресурс - имаме лигнитни въглища, които ще ни бъдат достатъчни, за да осигурим производството на електрическа енергия за следващите 60 години. Имаме различни варианти\", добави тя. Министърът съобщи, че очаква от Министерството на околната среда до дни официално решение за безсрочна дерогация на ТЕЦ \"Марица-Изток\" 2 от завишените норми, които ЕС прие през април 2017 г. Предстои и искането на дерогация за другите централи - двете американски централи (\"AES Гълъбово\" и \"Контур Глобал ТЕЦ Марица изток 3\" ) и \"Брикел\". \"Всички те са изключително важни мощности за електроенергийната система, които работят на въглища. Това ще бъде най-голямата ни задача и през 2019 г.\", заключи Петкова.", "date": "2019.01.16", "title": "\"Дженерал електрик\" предлага да е инженер и доставчик в проекта \"Белене\""}
{"url": "https://www.dnevnik.bg/sport/2019/01/16/3375513_lyob_vze_edin_ot_nai-trudnite_etapi_v_dakar_al_atiia/", "text": "Себастиен Льоб спечели осмия етап в рали \"Дакар\", определян като един от най-тежките през сезона. Французинът беше най-бърз в изминаването на разстоянието от Сан Хуан де Маркона до Писко. Пилотът на \"Пежо\" завърши за 3.54:53 часа, като изпревари с близо 7:30 минути водача в класирането Насер Ал Атия. Катарецът, състезаващ се с \"Тойота\", продължи да трупа преднина на върха. След нови проблеми за Стефан Петерханзел и Карлос Сайнц той вече води с 46:29 минути при автомобилите. Втори излезе Нани Рома, завършил пети в етапа на 15 минути зад Льоб. Тази година сезонът е първият в историята, в който рали \"Дакар\" се провежда само в една държава - Перу. Програмата включва още два етапа.", "date": "2019.01.16", "title": "Льоб взе един от най-трудните етапи в \"Дакар\", Ал Атия докосва титлата"}
{"url": "https://www.dnevnik.bg/na_put/2019/01/16/3375170_fotogaleriia_predshestvenicite_na_inkite/", "text": "Подбрах ги по собствена преценка. Не е свързано с последователността на пътуване, с направеното впечатление, нито със значението. Може би е редно да започна с Паракас – той е на ниското и е обикновено в началото на туристическия маршрут през Перу. Столица е на област Паракас в региона Ика - малък пристанищен град, обслужващ туризма. Името означава \"дъжд от пясък\". Тук много често е ветровито и дъждовно, а въздушните течения понякога носят и песъчинки, които се изливат над града заедно с дъжда. На снимката: Уникален червен плаж, стъпването по който е забранено.", "date": "2019.01.16", "title": "Фотогалерия: Предшествениците на инките"}
{"url": "https://www.dnevnik.bg/zdrave/2019/01/16/3375527_pirogov_e_namalila_zaduljeniiata_si_sus_6_mln_lv_za/", "text": "Спешната болница \"Пирогов\" е намалила задълженията си с 5 млн. лв. за година и е  увеличила възнагражденията . Причината е реформиране на структури, както и въвеждане на по-добра организация в отделенията. Това заяви директорът проф. Асен Балтов пред БНТ. \"Не сме съкращавали хора, вече се знае кой за какво точно отговаря в спешното отделение, което досега не беше така. Също така вече няма пациент, който да не е вписан в регистратурата\", каза Балтов. \"Задълженията бяха 22 млн. лв., в момента са 20, а отделно просрочените задължения бяха 14 млн. лв, вече са 11 млн. Оборотът на болницата се вдигна с 15%, или 7.5 млн. лв.\", уточни той. По думите му 25 лв. се плащат oт държавата на преминал пациент, а в спешното отделение работят 410 човека. \"Сумата не е достатъчна, но това се компенсира с по-големия брой пациенти, които остават да се лекуват. \"През 2017 те са били 44 хил. души, а за 2018 са 48 хил.\", каза той. Балтов акцентира, че най-големият проблем остава недостигът на сестри, но той се отнася за цялата страна. Друг проблем остава приемането на неосигурени лица, което влиза в задълженията на лечебното заведение. \"Над 260 хил. пациенти са преминали през \"Пирогов\" през миналата година, а 12 хил. от тях са неосигурени и това води до финансови проблеми\", подчерта Балтов. Той съобщи, че вчера е открит паметник на най-големия дарител на Българския червен кръст в историята - австриеца Отто Биелигк. Паметникът е възстановен в двора на болница \"Пирогов\", след като след 1944 е бил сменен с този на патрона на болницата - Николай Пирогов.", "date": "2019.01.16", "title": "\"Пирогов\" е намалил задълженията си с 5 млн. лв. за година"}
{"url": "https://www.dnevnik.bg/evropa/novini_ot_es/2019/01/16/3375529_opasnost_kak_evropeiskite_lideri_reagiraha_na_krizata/", "text": "Лидерите на Европейския съюз изразиха безпокойство и съжаление от кризата, пред която се изправя Великобритания след гласуването на парламента снощи. Председателят на Европейската комисия Жан-Клод Юнкер изрази съжаление за  резултата, с който бе отхвърлено постигнатото споразумение с ЕС  по оттеглянето на Великобритания. Какво предстои в Лондон четете  тук.  Опасността от оттегляне на страната без уредени правила след гласуването снощи нарасна, допълва той в изявление, разпространено от ЕК. Юнкер уточнява, че ЕС продължава работата по одобряване на споразумението от Европейския парламент. Той добавя, че при тези обстоятелства продължава и подготовката за раздяла без договор, макар ЕС да се надява да не се стигне до подобно развитие. С председателя на Европейския съвет Доналд Туск проявихме добра воля, главният преговарящ на ЕС Мишел Барние вложи много усилия, всички показахме гъвкавост, заявява Юнкер. Призовавам Великобритания възможно най-бързо да поясни намеренията си. Времето е на привършване, добавя председателят на ЕК. Председателят на Европейския съвет Доналд Туск призова снощи за намиране на \"положително решение\". \"Ако споразумението е невъзможно, а никой не желае (Брекзит) без споразумение, тогава кой в крайна сметка ще има куража да каже кое е единственото позитивно решение\", написа Туск в \"Туитър\", цитиран от БТА. Европейският съюз трябва да защити правата на своите граждани във Великобритания, чийто парламент гласува против споразумението по условията за излизане на страната от ЕС, заяви координаторът на Европарламента за Брекзит Ги Верхофстат. \"Правата на гражданите трябва да бъдат защитени\", каза той след гласуването в британския парламент.", "date": "2019.01.16", "title": "Опасност: Как европейските лидери реагираха на кризата във Великобритания"}
{"url": "https://www.dnevnik.bg/photos/2019/01/16/3372237_fotogaleriia_helun_folashade_adu_ili_shade_na_60_godini/", "text": "Хелън Фолашаде Аду е известна в музикалния свят проста като Шаде. Британската певица от нигерийски произход е вокал на британската група със същото име, а днес навършва 60 години. На снимката: Шаде на музикалните награди \"Ехо\" е Берлин през 2010 г..", "date": "2019.01.16", "title": "Фотогалерия: Хелън Фолашаде Аду, или Шаде на 60 години"}
{"url": "https://www.dnevnik.bg/skorost/avtomobilna_industriia/2019/01/16/3375535_prodajbite_na_novi_avtomobili_v_es_zapaziha_nivata_ot/", "text": "След четвърти пореден месец на спад в продажбите на нови автомобили в страните от ЕС годишните реализации за 2018 година останаха почти на нивата от предходната. Според данните на Асоциацията на европейските производители на автомобили все пак има ръст от 0.1%, като купените леки коли са 15.2 милиона. Независимо че продажбите са се повишили минимално, това все пак е пета поредна година на ръст, отбелязват от АСЕА. Поглед към ситуацията в България показва повишаване на търсенето с 9.9%, като през миналата година са купени 34 322 нови леки коли.  Както \"Дневник\" вече писа , според \"Пътна полиция\" в страната са регистрирани 24 212 леки и 9537 лекотоварни автомобила, или общо 33 749 броя. Като цяло ръст в продажбите за миналата година има в 17 от 27 страни от ЕС. Най-сериозен е той в Литва (25.4%), Румъния (23.1%) и Хърватия (18.7%). На другия полюс са Швеция и Великобритания със спад на търсенето от по 6.8%. От големите пазари ръст за годината има в Испания (7%) и Франция (3%). В Германия търсенето е спаднало с незначителните 0.2 пункта, докато в Италия продажбите са се понижили с 3.1 на сто. Като цяло в страните от Централна Европа ръстът е по-сериозен, отколкото в Западна Европа, като е 8%. През декември повишаване на търсенето има само на пет пазара - Литва, Хърватия, Румъния, Холандия и Италия. Спадът за целия ЕС е 8.4%. Половината от големите концерни са на плюс Поглед към продажбите на големите автомобилни концерни показва, че през декември само \"Даймлер\" и \"Ягуар Ленд Роувър\" са продали повече коли, отколкото през 2017-а. Що се отнася до годишните реализации, седем от 14 компании са на плюс. Най-сериозно подобрение има при \"ПСА груп\" - 32.8%. От марките на групата най-сериозен е скокът в търсенето на \"Опел Воксъл\" - над 157%, което е обяснимо предвид факта, че това е първа пълна година на бранда под шапката на френския концерн. Повече от предходната година са продали още \"Волво кар корпорейшън\" (6.4%), КИА (4.9%), \"Тойота груп\" (4.7%), \"Хюндай\" (3.9%), \"Фолксваген груп\" (0.9%), \"Рено груп\" (0.8%). Най-сериозно отстъпление се забелязва при \"Нисан\" (-14.3%), \"Ягуар Ленд Роувър\" (4.1%), \"Хонда\" (3%), \"Форд\" и \"Фиат Крайслер груп\" - 2.3%, и други. Най-популярната автомобилна марка в Европа остава \"Фолксваген\" с почти 1.70 млн. продажби и ръст на доставките от 3.2%. Следват \"Рено\" - близо 1.09 млн (-3.9%), и \"Форд\" с почти 975 хиляди (-2.3%).", "date": "2019.01.16", "title": "Продажбите на нови автомобили в ЕС запазиха нивата от 2017 г., в България - 9.9% ръст"}
{"url": "https://www.dnevnik.bg/sviat/2019/01/16/3375533_v_bulgariia_ni_prezirat_a_v_evropa_sme_naravno_s/", "text": "Ташие Ахмедова Петкова върви по тясна уличка в кърджалийския квартал \"Боровец\". През смях обяснява бъркотията с имената си: \"Нали ни ги сменяха, но вече няма значение\". Синовете, снахите и внуците живеят от десет години в Копенхаген. Самата тя се е върнала за довършителни работи по къщата. \"Най-големият ми син е готвач, другият работи в италианска пицария, а третия ще го женим за това красиво момиче\", казва с широка усмивка жената и представя годеницата. От четири години съпругът ѝ работи като тираджия в Дания. И понеже печели много добре, самата тя не работи. \"В България за нас работа няма, никой не обръща внимание на младите, а пенсионерите трябва да оцеляват със 180 лева. Тук ни дискриминират, не ни смятат за хора, а там сме наравно с всички. В Европа имаме права, а в България ни презират, сякаш не сме граждани на тази страна\", възмущава се жената. И добавя, че в Дания никой не ги гледа накриво, цялото семейство се труди, внуците ходят на училище, има пари за всичко. Надя Боянова също си е дошла за кратко заради ремонта на къщата. Пристигнала е от Виена заедно със сина си Алпай, който е на 19 години. В България Алпай не успял да завърши средно образование, но във Виена наваксва и дори смята да учи за стилист-коафьор. Баща му е служител по чистотата на летището. Хора като тях, намерили препитание в Европа, променят облика на кърджалийския квартал \"Боровец\": усилено строят големи къщи с магазини в партера, без да жалят средства за скъпи материали и луксозно обзавеждане. Кварталът е станал неузнаваем, старите порутени постройки се броят на пръсти, само тесните стръмни улички напомнят за миналото. Именно тук се намира най-голямата строителна площадка в Кърджали. Кметският наместник Юсеин Караахмед е от половин година на поста. Има трима синове, двама от които живеят в чужбина. Най-големият проблем в квартала са нотариалните актове за къщите, но вече над 60% от жителите ги имат, обяснява кметският наместник. Населението наброява около 8000 души, все местни хора. А 1970-те години отдавна са забравени - тогава било забранено да се строят къщи по тези терени, разказва Алтънай Халил, общински съветник от доминиращата в региона партия и представител на кварталната общност. Халил помни и до днес как булдозери дошли да разрушат къщата на чичо му. \"Да, всяко стадо си има мърша. Не казвам, че всички сме перфектни, но като цяло хората са мирни и добронамерени. Безработицата вече е много ниска, всички работят, жените са в текстилните фабрики, а мъжете - в чужбина или по строителните обекти. Откъде да дойдат иначе тези големи къщи с всичкия лукс вътре\", обяснява Халил и добавя, че някогашните свади и мелета по сватбите са вече минало: \"Младежите, видели Европа, попиват чуждата култура и манталитет, а това очевидно им харесва\". Малкият му син е в Холандия със семейството си. Купил е голям апартамент в Хага, работи като дистрибутор на сухи плодове, а внукът учи в спортна академия. Големият му син е готвач в Дания и също е подредил живота си. \"Защо това е невъзможно в България?\" - пита Халил. И не крие радостта си от факта, че внуците му се учат и развиват в среда, която е толкова по-различна от \"гетото\". Липсват му много, но поне е спокоен за живота и бъдещето им. Родителите на гурбетчиите виждат децата си само през летните отпуски. Тогава ходят заедно на море и на минерални бани. \"Вече нищо не е като преди. А парадоксът е, че точно ние най-силно усетихме ползите от членството в ЕС. За жалост в България национализмът набира скорост и дори в града ни има хора, които ни смятат за втора ръка. Сякаш сме програмирани да бъдем ненужни и неуспешни\", казва Халил и добавя, че за да грейне кварталът, трябва да се регулират улиците, да се направят тротоари, младежки клубове, детски площадки. Новите къщи вече настъпват към двете съседни села Царевец и Енчец. \"Ще ги интегрираме\", шегува се Халил. Един болезнен проблем Въпреки цялото обновление един стар проблем си остава нерешен: близо 2000 младежи не могат да си издадат лични карти поради липса на адресна регистрация. Причината: не покриват изискването за 10 кв.м жилищна площ на човек, обяснява общинският съветник. Затова често родителите са регистрирани на един адрес, а децата са \"разхвърляни\" при роднини и познати из града. Ако в дом от 70 кв.м живеят десет души, трима не могат да получат лични документи. А и често там са регистрирани напълно непознати хора. Дублираните номера на улиците също представляват проблем. Улица \"Морава\" например има №1 и в двата си края, което неизменно предизвиква хаос. Кметският наместник Юсеин Караахмед разказва, че едната му внучка е регистрирана в село Островец, а втората - в друг квартал на Кърджали. Оказало се, че на адреса му са регистрирани 18 души, които той не познава. \"Това в Европа не може да се случи. Тук трябва промяна и ще я направим\", уверява Караахмед.", "date": "2019.01.16", "title": "\"В България ни презират, а в Европа сме наравно с всички\""}
{"url": "https://www.dnevnik.bg/evropa/evropeiski_parlament/2019/01/16/3375006_britanskiiat_parlament_othvurli_vuzmojno_nai-dobriia/", "text": "Споразумението, до което стигнахме с британското правителство, е добро споразумение, то е резултат от възможно най-добрия компромис. Това заяви главният преговарящ на ЕС за Брекзит Мишел Барние пред Европейския парламент, след като снощи  британските депутати отхвърлиха  сделката. По думите на Барние споразумението е давало правна сигурност, защото Брекзит създава огромна несигурност навсякъде. \"То даваше сигурност на гражданите, и на британските, и на европейските, за да бъдат защитени правата им. Ние ще продължим да ги защитаваме каквото и да се случи. Даваше сигурност на обществения и частния сектор, защото бюджетите оставаха непроменени. Създаваше се стабилност за Ирландия и Северна Ирландия, спазваха се принципите на единния пазар, но и принципите на Споразумението от Разпети петък, тази гаранция за Северна Ирландия трябва да се запази. Предпазният механизъм трябва да бъде защитен\", подчерта Барние. По думите му споразумението е давало сигурност и на администрацията, защото е предвиждало преходен период. \"Компромисът даваше възможност не само за преходен период, но също така и допълнително договаряне... Поради всичко това споразумението трябваше да бъде ратифицирано, защото създава доверие между нас и създава перспектива за втория етап на преговорите и бъдещите ни отношения\", подчерта Барние. Той отбеляза, че Европейският съвет винаги е казвал, че ако Обединеното кралство реши да доразвие червените си линии в бъдеще и да отиде по далеч от едно просто споразумение за свободна търговия, ще бъде готов да откликне благосклонно. \"Необходимо е да се намери изход от тази задънена улица и да има подкрепа от британското мнозинство в парламента, иначе няма как да напреднем, трябва ни индикация от британското правителство\", подчерта Барние, като не изключи нито една хипотеза, \"включително и тази, която толкова много искахме да избегнем – липсата на споразумение\". \"До края на март остават около 70 дни и като че ли Обединеното кралство е готово да бъде третирано като трета страна. Никога рискът не е бил толкова голям. Нашата решимост диктува да избегнем хипотезата на Брекзит без сделка, но започнахме да работим по-активно и в тази насока. Тази дейност ще бъде ускорена заедно с всички партньори, за да може да се предприемат по спешност необходимите мерки\", допълни Барния. Той отново изрази увереност, че постигнатият компромис е бил най-добрият. \"Той беше постигнат чрез конструктивното участие и на двете страни. Необходимо е да има диалог и прозрачност, но британското правителство сега трябва да каже как ще се работи оттук нататък, за да има организирано оттегляне от ЕС\". Според Барние в този момент е много рано да се направи оценка на всички възможни последици. \"Ние уважаваме и ще продължим да уважаваме демократичния дебат в Обединеното кралство. Ясно е, че политическите условия за ратификацията на споразумението не са налице. Ние много съжаляваме за резултата от това гласуване. Всички знаем колко интензивно работихме две години наред въз основа на червените линии, заявени от британското правителство\", посочи той. Барние изрази съжаление, защото по думите му споразумението е било съставено заедно с британското правителство на една обективна основа, като са се отчитали изискванията да няма граница на ирландския остров, да се въведат улеснителни митнически механизми. \"Искахме това да е основата за бъдещо споразумение с Обединеното кралство, което да го прави възможно най-близко до ЕС. Установяваме, че членовете на Камарата на общините, гласували против, се водиха от най-различни мотиви, понякога дори взаимно противоречиви основания, но ние не виждаме да се оформя едно положително мнозинство, което да говори за алтернативен проект. Британското правителство трябва да направи оценка на този резултат и да реши как ще работи до 29 март\", допълни главният преговарящ на ЕС.", "date": "2019.01.16", "title": "Британският парламент отхвърли възможно най-добрия компромис за Брекзит, каза Барние"}
{"url": "https://www.dnevnik.bg/evropa/evropeiski_parlament/2019/01/16/3375540_london_shte_triabva_da_promeni_chervenite_si_linii_za/", "text": "Британското правителство ще трябва да промени червените си линии, ние сме отворени за преговори. Това заяви председателят на Европейския парламент Антонио Таяни, след като снощи  британските депутати отхвърлиха сделката . \"Ако не е възможно да се постигнат амбициозни цели, ще имаме неорганизирано оттегляне за съжаление на всички страни. Ще работим за добрата подготовка и на този сценарий... Гражданите страдат от неустановената ситуация и ще бъдат първите жертви на Брекзит без сделка. Ще се застъпваме за ненастъпване на твърда граница между Северна Ирландия и Република Ирландия в полза на търговията и промишлеността. ЕС в тежка ситуация показа, че е способен на единство и съвместни действия\", подчерта Таяни по време на  дебат  в Европейския парламент. По думите му политическите сили, гласували против, имат различни мотиви. \"Излизането на Обединеното кралство се доближава до излизането без сделка, но тази ситуация още не е настъпила. Има различни положителни тенденции. Някои са за намирането на решение за оставане, други са за напускането възможно най-скоро. Ние сме готови да работим за бъдещите си взаимоотношения с Обединеното кралство\", допълни Таяни. \"Продължаваме с ратификацията\" Зам.-председателят на Европейската комисия Франс Тимерманс заяви, че Брюксел съжалява за отхвърлянето на споразумението, защото то е било оптималният вариант в ситуация, в която двете страни са преговаряли, отстоявайки собствените си интереси. \"То беше минимално вредно. Нека не се залъгваме, Брекзит води до много вреди и за двете страни и ние смятахме, че предложеното споразумение отговаряше на дълга ни да намалим вредите\", допълни Тимерманс. Той отбеляза, че сега трябва да се изчака какво ще се случи в Обединеното кралство и ЕС ще действа според това, като гарантира, че е готов за всеки сценарий, включително и за Брекзит без сделка, който ще има дългосрочни последици. \"Ще продължим с нашия процес на ратификация на споразумението, защото то беше договорено с британското правителство, и ще се стремим към оптимален резултат\", допълни Тимерманс. Без предоговаряне От името на Съвета Мелания Чот също изрази съжаление за резултата от снощното гласуване и каза, че това прави по-вероятно дезорганизирано оттегляне на Обединеното кралство. \"Този резултат не е краят на играта, но ясно е, че няма да има предоговаряне на споразумението и трябва да сме готови, когато британското правителство внесе пояснения какво значи този резултат. Ние ще продължим с процеса на ратификация в ЕС\", допълни тя.", "date": "2019.01.16", "title": "Лондон ще трябва да промени червените си линии за Брекзит, заяви Таяни"}
{"url": "https://www.dnevnik.bg/skorost/2019/01/16/3375546_fotogaleriia_prototiput_ot_koito_shte_se_rodi_purvoto/", "text": "На продължаващия до края на месеца автосалон в Детройт \"Инфинити\" представи концептуален модел, който ще е основа за първия електрически автомобил на марката. Той носи името \"Кю Екс Инспирейшън\" (QX Inspiration).", "date": "2019.01.16", "title": "Фотогалерия: Прототипът, от който ще се роди първото електрическо \"Инфинити\""}
{"url": "https://www.dnevnik.bg/sport/2019/01/16/3375543_goldun_steit_postavi_rekord_v_nba_s_51_tochki_za_edna/", "text": "Голдън стейт уориърс\" постави поредния си рекорд в Националната баскетболната асоциация (НБА). Шампионите отбелязаха 51 точки в първата четвърт на двубоя си с \"Денвър нъгетс\". \"Голдън стейт\" спечели гостуването си на лидера в Западната конференция със 142:111 и подобри рекорда от 50 точки в първите 12 минути, който се държеше от пет отбора - \"Сиракуза нешънълс\" (1962 г.), \"Бостън селтикс\" (1982 г.), \"Юта джаз\" (1982 г.), \"Милуоки бъкс\" (1989 г.) и \"Финикс сънс\" (1990 г.). Абсолютният рекорд за най-много точки в рамките на една четвърт се държи от \"Бъфало брейвс\" - 58 точки срещу \"Бостън селтикс\" на 20 октомври 1972 г. Те идват в последните 12 минути (58:23), но въпреки това \"Бъфало\" губи мача (118:126). \"Голдън стейт\" започна ударно мача с \"Денвър\", който се намираше в серия от 12 поредни победи у дома. Шампионите вкараха 11 от първите 13 точки и продължиха да увеличават разликата, за да приключат първата четвърт с преднина от 13 точки - 51:38. Втората четвърт отново премина под доминацията на \"Голдън стейт\", който се оттегли на почивка с аванс от 19 точки и до голяма степен предреши мача. Гостите спечелиха и следващите две части - 33:23 и 30:28, за да вземат безапелационен реванш за загубата с 98:100 през октомври. Клей Томпсън и Стеф Къри отбелязаха по 31 точки. Къри вкара осем тройки от 13 опита и общо 10 от 18-те си стрелби от игра, като добави шест борби и четири асистенции. Томпсън беше точен при 13 от 19-те си изстрела, включително при от осемте си от далечно разстояние. Кевин Дюрант също впечатли с точна стрелба - 27 точки след пет тройки от седем опита и общо 11 коша от 15 стрелби от игра. Дреймънд Грийн завърши с най-много асистенции - 13, а Кевон Лууни беше над всички под коша с 13 борби. \"Голдън стейт\" отбеляза 21 тройки от 39 опита (53.8%) и общо 57 от 95-те си стрелби от игра (60%). \"Денвър\" приключи с 45.7% успеваемост в изстрелите от игра, в това число 41.2% от далечно разстояние. Шампионите спечелиха категорично и борбата под двата коша - 50 срещу 36. \"Когато стрелбата ни тръгне, сме много трудни за побеждаване\", заяви Къри след мача. Старши треньорът Стив Къри добави: \"Много, много красив баскетбол. Начинът, по който момчетата движеха топката и отваряха чисти позиции за стрелба, беше страхотен. Играхме простичко, но в същото време агресивно. Намирането на баланс е това, което винаги търсиш. Не си спомням по-добра първа четвърт.\" Малик Бийзли беше най-резултатен за \"Денвър\" с 22 точки. Лидерът на домакините Никола Йокич рано натрупа доста нарушения и завърши само със 17 точки за 23 минути. \"Не сме лош отбор, но се случва понякога\", каза сръбският център. \"Голдън стейт\" излезе начело в Западната конференция след петата си поредна победа и общо 30-а в 44 мача от началото на сезона. \"Денвър\" е втори с една победа по-малко и същия брой поражения. \"Оклахома сити тъндър\" (26-17) заема третата позиция, следван от \"Хюстън рокетс\" (25-18). В Източната конференция води \"Торонто раптърс\" с най-добрите показатели в лигата - 33 победи и 12 загуби. \"Милуоки бъкс\" е втори с 31 спечелени и 12 загубени срещи, следван от \"Индиана пейсърс\" (29-14), \"Филаделфия 76\" (29-16) и \"Бостън селтикс\" (25-18).", "date": "2019.01.16", "title": "\"Голдън стейт\" постави рекорд в НБА с 51 точки за една четвърт"}
{"url": "https://www.dnevnik.bg/bulgaria/2019/01/16/3375589_prokuraturata_poiska_i_poluchi_pomilvane_na_osudena/", "text": "След искане на прокуратурата е била помилвана осъдена жена. Това се разбира от регистъра на помилваните лица за периода 2017-2019,  публикуван от Комисията по помилването на сайта на президентството.  Помилваната е на 57 години и е пенсионерка по болест. Тя е осъдена да изтърпи последователно две отделни наказания, съответно от 3 месеца и 6 месеца лишаване от свобода, за държане на цигари без бандерол. Софийската районна прокуратура обаче е поискала помилването ѝ, защото това била първата ѝ присъда. Освен това тя оставяла без грижи двете си деца, които са \"принадлежащи към уязвими социални групи, намиращи се под особената закрила на държавата\". \"Настоящият случай е първият и единствен в известната история на помилването в България, в който молител е орган на държавното обвинение\", пише в публикувания на сайта на президентството документ. През 2018 г. 396 осъдени са поискали помилване, а от началото на 2017 г., когато Румен Радев стана държавен глава, неговият заместник Илияна Йотова е одобрила молбите на 11 души. При още едно от помилванията има казус, който се случва за първи път в българската правна история. Мъж на 32 години ще получи обратно книжката си, която му е била отнета завинаги заради причинена от него катастрофа, при която е загинал човек, а друг е пострадал. Преди време той е бил освободен предсрочно от затвора след съдебно решение, като след това е поискал помилване по наказанието за отнемането на документа му за управление на превозно средство. Петима от помилваните са освободени заради здравословни проблеми. 60-годишен мъж пък е бил осъден на 3 месеца затвор, защото не спазил заповедта да се въздържа от домашно насилие върху съпругата си. Искането за помилването му дошло именно от съпругата му. Присъдата на един осъден на доживотен затвор е заменена с лишаване от свобода за срок от 30 години.", "date": "2019.01.16", "title": "Прокуратурата поиска и получи помилване на осъдена"}
{"url": "https://www.dnevnik.bg/biznes/2019/01/16/3375564_bankeri_sochat_bulgariia_sred_stranite_s_nai-stabilen/", "text": "Икономическият растеж на Централна и Източна Европа (ЦИЕ) обещава да запази стабилния си ритъм и през тази година. Потреблението, преките чуждестранни инвестиции, европейските фондовете и дигиталната трансформация ще бъдат ключовите фактори за растежа в региона. Това са прогнозите на участниците в годишния икономически форум Euromoney 2019, цитирани от \"Уникредит\".  Според предвижданията България, Словакия и Унгария ще покажат най-стабилния ръст на БВП за региона. Ръстът на БВП се предвижда да остане стабилен в повечето държави (около 3% или по-висок), макар и с известно циклично снижаване. След цикличния връх, постигнат през 2017 г. (4.6% с изключение на Русия и Турция) и среден ръст на БВП от 3.7% през 2018 г., икономическият растеж на региона се очаква да остане над потенциалния за 2019 г. (около 3.2% средно), но може да се забави през 2020 г. в резултат от потенциално по-слабата глобална търговия.  Основните спънки пред икономическия растеж в региона са затягането на пазарите на труда особено в Чехия и Унгария и вероятно тежкият Брекзит, който ще причини щети поради новите търговски бариери, които ще възпрепятстват както износа, така и инвестициите в региона. Словакия и Чехия са най-уязвимите пазари на ЦИЕ по отношение на ограниченията, причинени от Брекзит. Кои са факторите на растежа Вътрешното търсене и особено потреблението, подпомогнати от ниското ниво на безработица и увеличените възнаграждения, ще бъдат основните източници на растеж за икономиките на ЦИЕ, докато износът ще подлежи на възможно циклично забавяне в следващите няколко години, смятат икономистите. Преките чуждестранни инвестиции в историческа перспектива са един от основните фактори на икономическа трансформация в региона. Особено от гледна точка на трансфера на технология и познания, ще останат важни, макар и не до такава степен, в каквато са били през предходното десетилетие. Все пак ролята на международните компании в региона остава значителна. Преките чуждестранни инвестиции се допълват от приноса от фондовете на ЕС за страните от ЦИЕ, които влизат в състава на ЕС. Фондовете на ЕС съставляват 2.9% от БВП средно в периода 2014-2020 г. (150 млрд. евро за ЕС - ЦИЕ с изключение на Полша), при което 2019-2020 са най-важните години от гледна точка на усвояването на средствата от европейските фондове.  предоставя допълнителни възможности за растеж в региона. Достъпът до интернет в държавите от ЦИЕ се увеличи с 20% от 2010 г. насам и сега почти 75% от населението използва интернет. Достъпът до мобилни устройства в държавите от ЦИЕ е 120% от гледна точка на абонамент за мобилни устройства на всеки 100 човека. Тези метрики в страните от ЦИЕ са сравними с повечето западноевропейски пазари, но с по-висока скорост на конвергенция през последните години.  Кредитирането ще расте  (ЦИЕ с изключение на Русия и Турция) в ЦИЕ през 2019 г. Кредитирането в банкирането на дребно нараства повече от корпоративното кредитиране. Причините са: по-високите разполагаеми приходи, по-ниската безработица и по-високото потребление. Увеличеният интерес към банкирането на дребно през последните години се вижда и от стратегиите на \"Уникредит\" от гледна точка на синергии с други бизнес сфери като застраховане, управление на активи, лизинг и по-общо - партньорства. При кредитирането чрез опростяване и улесняване на кредитните процеси (напр. консолидиране на платформите през множество канали за кредитиране, оптимизиране на анализа на кредитния риск) и чрез дигитализация (подобряване на цялостното клиентско преживяване и канали) за предлагане на индивидуални решения от гледна точка на продукти и тяхното предоставяне, все още има потенциал за растеж в банките от ЦИЕ. Настоящият цикъл на кредитиране се различава от този в миналото, тъй като ликвидните позиции на банките от ЦИЕ са се подобрили и ситуацията от гледна точка на качество на кредитите не може да се сравни с тази в миналото (коефициентът на необслужваните кредити се придвижи от 14% през 2014 г. до 5% през 2018 г. средно за ЦИЕ с изключение на Турция и Русия). По отношение на последното понастоящем нивото на използване на дигиталното банкиране в ЦИЕ е по-ниско, но бързо се увеличава. Използването на интернет банкиране се увеличи повече от два пъти в периода между 2010 и 2017 г. в Чехия, Унгария, Турция, Сърбия, Румъния и България. Освен това е било използвано в значително по-голяма степен в сравнение с интернет за онлайн покупки в региона. Очаква се занапред банковият сектор в региона да продължи да изчиства кредитния си портфейл и по-сериозното фокусиране върху приходите и растежа. \"Икономическият прогрес в ЦИЕ през последните две десетилетия е забележителен. Регионът е добре снабден с банки, високоликвиден и се характеризира с високо ниво на конкуренция\", каза Карло Вивалди, директор на \"Уникредит\" за ЦИЕ, на годишния форум на Euromoney, цитиран от пресцентъра на институцията.", "date": "2019.01.16", "title": "Банкери сочат България сред страните с най-стабилен икономически ръст през 2019 г."}
{"url": "https://www.dnevnik.bg/citat_na_deniia/2019/01/16/3375585_citat_na_denia_nie_ot_vmro_ne_kazvame_che_ciganite/", "text": "Депутатът от партията Искрен Веселинов пред \"Нова телевизия\". Комисията за защита от дискриминацията проверява лидера на ВМРО и вицепремиер Красимир Каракачанов за антиромско говорене. репликата на Веселинов е по повод протестите на ромски сдружения и искането Каракачанов да подаде оставка.", "date": "2019.01.16", "title": "Цитат на деня: Ние от ВМРО не казваме, че циганите трябва да бъдат горени на клади"}
{"url": "https://www.dnevnik.bg/zdrave/2019/01/16/3375584_polovinata_apteki_ne_sa_gotovi_da_izpulniat_evropeisko/", "text": "Почти половината от аптеките у нас не са готови за въвеждането на новия начин за продажба на лекарствата и искат срокът за старта на системата - 9 февруари, да бъде отложен. Голяма част от тях дори нямат аптечен софтуер, без който тепърва няма да могат да работят с новия вид кодове, които ще се поставят на опаковките на медикаментите. Ако не са чекирани данните от кода и пратени към обща европейска база данни, продуктът не може да бъде продаден. Това съобщава на първата си страница вестник \"Сега\", позовавайки се на инициативен комитет на магистър-фармацевтите. Това прави аптеките неподготвени да въведат системата за верификация на лекарствата, която цели да не се допуска продажбата на фалшиви лекарства и става задължителна от намалото на февруари в евросъюза. Заради проблемите от комитета искат удължаване на срока. Според изискванията производителите ще слагат уникален двуизмерен код на всяка опаковка, а аптеките трябва да сканират кода със специален четец, преди да дадат лекарството на пациента. Само 2492 аптеки от общо 4323 в страната работят със здравната каса и разполагат с аптечен софтуер, сочат данни на инициативния комитет. Отделно 148 аптеки имат някакъв софтуер и компютър. 1683 нямат софтуер, а без такъв не могат да отпускат лекарства по новия начин. Отделно редица аптеки са заявили, че нямат ток или интернет по над 3 часа седмично, като най-сериозен е проблемът в малките населени места, където има по един възрастен фармацевт, който не би могъл да се справи с технологичните изисквания. Фармацевтите са притеснени и от разходите по въвеждането на верификацията. Те трябва да си купят четци, които струват около 200 лв., да плащат за поддръжка на софтуера, освен това може да се наложи да наемат отделен служител, който да се занимава само с новите кодове и така месечно новите им разходи да стигнат 1200 лв. Заради липса на софтуер и компютри аптеките не са готови за въвеждането и на другата нова система - за проследяване на липсата на лекарства на пазара. Тя беше въведена със законови промени и цели агенцията по лекарствата да има информация кои медикаменти може да са на път да изчезнат от пазара и така временно да спира износа им. Затова фармацевтите искат правителството през оперативна програма на ЕС да поеме новите им разходи и да не плащат такси към доставчиците на IT услуги. Не е ясно обаче как може да се отложи въвеждането на верификацията, която стана задължителна за целия ЕС с директива, приета още през 2011 г. Според нея всички лекарства, отпускани с рецепта, трябва да имат на опаковките си двуизмерен 2D-matrix баркод с 4 елемента: уникален код на лекарството, партиден номер, срок на годност, сериен номер. \"Тези регламенти се представят на обществото като необходими и това е пълен блъф. Тази информация не се предоставя на държавните органи, а отива в някакъв хъб, който е за корпоративно ползване\", коментира Николай Костов от Асоциацията на собствениците на аптеки. Според него у нас няма толкова много фалшиви лекарства, колкото се твърди - между 2 и 4 на сто от пазара. \"Това би означавало да се продават милиони фалшиви опаковки, което е абсурдно, защото веригата за снабдяване е абсолютно сигурна\", казва той. Според него верификацията обслужва фармацевтичната индустрия, тъй като с въвеждането й се събира голям обем търговски данни за нейните нужди.", "date": "2019.01.16", "title": "Половината аптеки не са готови да изпълнят европейско изискване за проверка на лекарствата"}
{"url": "https://www.dnevnik.bg/sport/2019/01/16/3375566_turskata_prokuratura_iska_igrach_ot_nba_da_bude/", "text": "Турската прокуратура е поискала баскетболистът на \"Ню Йорк никс\" Енес Кантер да бъде екстрадиран заради връзки с духовника Фетхуллах Гюлен, съобщава агенция \"Анадолу\". Прокуратурата е предприела стъпки Интерпол да издири Кантер с червена бюлетина и той да бъде арестуван. Състезателят е изявен критик на турския президент Реджеп Тайип Ердоган и режима му. В края на 2017 г. турски прокурор поиска четири години затвор за Кантер за обиди към Ердоган, след като баскетболистът обяви президента за \"диктатор\" и \"Хитлер на новото време\". Турският паспорт на Кантер беше анулиран. Играчът заяви наскоро, че няма да пътува до Лондон за мач на \"Никс\" от опасения, че може да бъде убит. Ердоган обвинява  ислямиста Гюлен и мрежата му от привърженици (наречена от властите Гюленистка терористична организация, или FETÖ), че са организирали опита за преврат през юли 2016 г. Бащата на Енес Кантер -  Мехмет, е осъден на 15 години затвор от турското правителство . Той беше обявен за \"член на терористична група\".", "date": "2019.01.16", "title": "Турската прокуратура иска играч от НБА да бъде екстрадиран заради връзки с Гюлен"}
{"url": "https://www.dnevnik.bg/bulgaria/2019/01/16/3375599_priburzana_zapoved_na_cvetanov_provali_deloto_za/", "text": "Прибързана заповед на Цветан Цветанов преди 12 години за разчистване на отломките на рухналата сграда на \"Алабин\" в София е една от причините за проваленото разследване на случая. Тогава той е изпълнявал длъжността зам.-кмет по сигурността. Това става известно от мотивите на съда, обявени във вторник, съобщава  \"Капитал\" . В деня след инцидента Цветанов наредил \"да бъдат премахнати освидетелстваната северна и западна стена, вкл. останки от конструкцията на сградата, опасни за здравето и живота на гражданите, негодни за използване, застрашени от самосрутване предвид пълната невъзможност да се поправят, заздравят, както и да се разчистят теренът и прилежащите публични площи от строителни отпадъци\". Цветанов допуснал и предварително изпълнение на заповедта. Разчистването започнало без разрешение от прокурор В мотивите на съда се посочва още, че \"разчистването започнало на следващия ден без разрешение на прокурор и без да се заснеме какво е състоянието на строителните материали преди тяхното разчистване\". Прибързаните действия са довели до невъзможност да се установи дали металните греди са били срязани преди или след инцидента. Освен това не е било възможно да бъдат направени снимки на руините, на база на които след това да се изготвят и експертизите. Съдът отбелязва, че само и единствено прокуратурата може да разследва \"кой и най-вече по какви причини е взел решение за подобно прибързано разчистване на останките на сградата\". Съдията подчертава, че обвинението, повдигнато на собственика, е било изначално несъстоятелно. Според градския съд наблюдаващият прокурор е имал и съдебни указания, които вероятно не е разбрал и затова не е повдигнал адекватно обвинение на Кирчев. Разследването на инцидента се проточи и делото на първа инстанция започна 10 г. по-късно. Оправдателна присъда за всички обвиняеми През ноември съдът определи, че  няма виновни за рухването  на сградата, а самата тя е била в аварийно състояние заради лошо проектиране и е можела да рухне всеки момент. По делото имаше четирима обвиняеми - собственикът на сградата Георги Кирчев, който е управител на фирма \"Хрисома\", инженер Петър Петров, който контролирал ремонта, Николай Симеонов – управител на \"А3-Архитектура и изпълнение\", и строителят Манчо Антонов, собственик на фирмата за ремонти ЕТ \"Медия Манчо\", срещу когото делото беше гледано задочно, защото е в чужбина. От решението на съдия Величка Маринкова от Софийския градски съд (СГС) става известно, че не е имало рязане на носещи релси или колони, наредено от собственика Георги Кирчев или от инженер Петър Петров. Показанията на основния свидетел на прокуратурата Николай Александров са отхвърлени не само защото той се отрече от тях, а и защото всички други доказателства са ги опровергавали. Присъдата не е окончателна и  вече има обжалване . Сградата на ул. \"Алабин\" рухна около 18 ч. на 19 септември 2006 г., когато по улицата с автомобил са преминавали 26-годишната Деница Ченишева и 24-годишната Петрина Христова. Колата им беше премазана, а двете момичета починаха на място. Разследването обаче се проточи и делото на първа инстанция започна 10 години по-късно, след като веднъж дори беше прекратено по отношение на собственика Кирчев.", "date": "2019.01.16", "title": "Прибързана заповед на Цветанов провалила делото за рухналата сграда на \"Алабин\""}
{"url": "https://www.dnevnik.bg/biznes/2019/01/16/3375617_vuzduhoplavatelnoto_upravlenie_ima_plan_za_izgrajdane/", "text": "Главна дирекция \"Гражданска въздухоплавателна администрация\" разглежда проект на инвестиционен план за изграждане на частно летище в рамките на София. Ако генералният план отговаря на изискванията на закона, проектът ще бъде одобрен и ще започне строителството. Това каза транспортният министър Росен Желязков, цитиран от пресцентъра на ведомството, в отговор на заканата на депутати от БСП да внесат с игнал в Европейската комисия (ЕК) за концесията на летище София , тъй като имало намеса на държавата и предоставяне на държавна помощ. Според левицата в договора е посочено, че в радиус на 100 километра от столичното летище никой друг концесионер няма право да изгражда летище, което давало предимство на бъдещия концесионер. Министърът обясни, че в процедурата е заложен ангажимент на държавата да не изгражда или предоставя на концесия друго държавно летище. Това обаче не означавало, че е заложено ограничение за изграждането на летища с частни инвестиции. Желязков обясни още, че ако в периода на експлоатация на аерогарата се установи нужда от нови територии за летището предвид изграждането на нови писти и съоръжения, държавата ще може да съдейства за отчуждаването на терени и приобщаването им към концесионната площ, но без да заплаща за тях.", "date": "2019.01.16", "title": "Въздухоплавателното управление има план за частно летище в София"}
{"url": "https://www.dnevnik.bg/sport/2019/01/16/3375597_britanskata_federaciia_ne_razviva_tenisa_smiata_andi/", "text": "Бившият №1  Анди Мъри  разкритикува Британската тенис федерация затова, че не се е възползвала от успехите му през последните години. Според шотландеца неговите постижения не са се трансформирали в създаването на система за младите тенисисти на Острова. \"Не съм убеден, че Великобритания капитализира успехите, които имахме през последните седем-осем години. Не говоря само за моите постижения, но и за това, което направиха брат ми (Джейми Мъри), Конта и Кайл Едмънд\", каза бившият №1. Мъри спечели два пъти \"Уимбълдън\" (2013 и 2016 г.), както и US Open веднъж (2012 г.). Британецът игра общо шест финала на \"Ролан Гарос\" и Australian open, а най-големият му успех бяха двете поредни олимпийски титли в Лондон 2012 и Рио 2016. Мъри  отпадна още в първия кръг  в Мелбърн при вероятно последното си участие на Australian open. Британецът загуби от Роберто Баутиста Агут в драматичен мач в пет сета, в който навакса изоставане от 0:2, като има здравословни проблеми. \"Знам, че в Шотландия няма толкова закрити кортове. Почнаха да правят едва в последните 10 години, но не са достатъчни. Как искат да развиват тениса, когато не могат да запалят децата по тази игра\", попита риторично носителят на три титли от Шлема.", "date": "2019.01.16", "title": "Британската федерация не развива тениса, смята Анди Мъри"}
{"url": "https://www.dnevnik.bg/razvlechenie/2019/01/16/3375590_dnes_e_svetovniiat_den_na_biituls/", "text": "Днес се отбелязва световният ден на \"Бийтълс\". Той е одобрен от ЮНЕСКО през 2001 г. и се чества на тази дата, защото на 16 януари, 1957 г. в Ливърпул е открит клубът \"Кавърн\", в който групата прави своя дебют. По традиция на този ден по света се организират многобройни събития, които отдават почит на легендарната банда. \"Бийтълс\" се сформират през 1960 г., а от 1962 г. до разпадането на групата през 1970 г. постоянни нейни членове са Джон Ленън, Пол Маккартни, Джордж Харисън и Ринго Стар. По време на съществуването си \"Бийтълс\" работят в различни жанрове от фолк рок до психеделичен поп, като често инкорпорират в музиката си класически и други елементи по нови за времето си начини. През 60-те години на 20 век \"Бийтълс\" се превръщат в един от символите на контракултурата. През 1970 г. след излизането на последния им албум Let It Be групата се разпада и музикантите се впускат в солови проекти. През 1980 г. Джон Ленън е застрелян в Ню Йорк от Марк Дейвид Чапмън, който обяснява в съда, че е искал да стане известен - даже имал списък със знаменитости, чието убийство щяло да му помогне. През 2001 г. Джордж Харисън умира от рак на белите дробове. Пол Маккартни и Ринго Стар продължават музикалните си кариери. По време на съществуването си \"Бийтълс\" издават общо 12 албума, 13 миниалбума и 22 сингъла, продажбите от които са в размер на 1.3 млрд. копия. Списание \"Ролинг стоун\" отрежда на групата първо място в списъка с най-добри изпълнители на всички времена.  ", "date": "2019.01.16", "title": "Днес е световният ден на \"Бийтълс\""}
{"url": "https://www.dnevnik.bg/sviat/2019/01/16/3375167_huawei_ne_shpionira_za_kitai_obiavi_osnovateliat_na/", "text": "Жън Джънфей, основателят на китайския телекомуникационен гигант \"Хуауей\" (Huawei), заяви, че компанията \"никога не е получавала каквото и да е искане от което и да е правителство за предоставяне на информация, до която то не бива да има достъп\". В интервю за репортери от няколко водещи медии в света той добави: \"Продължавам да обичам страната си, подкрепям комунистическата партия, но никога няма да сторя нещо, което би навредило на която и да е страна в света.\" \"Ройтерс\" цитира думите му, разпространени от \"Файненшъл таймс\", и посочва, че автентичността на коментара е потвърдена и от \"Хуауей\". Жън Джънфей е бивш офицер от китайската армия, който основава компанията през 1987 г. в първите години от кампанията на Дън Сяопин за догонване на развитите държави в света. Формално той притежава 1.14% от \"Хуауей\" и много рядко прави публични изявления. В интервюто Жън Джънфей отхвърля и опасенията, че оборудването и устройствата на компанията му носят риск за сигурността. По думите му \"нито един закон в Китай не изисква която и да е компания задължително да инсталира кодове, през които да може да се шпионира\". Той напомня още, че не е имало \"сериозни инциденти, свързани със сигурността\" на продуктите на \"Хуауей\".  да прочетете тук . Предприемачът смята също, че няма рискове някои държави да блокират компанията от достъп до изграждане на телекомуникационни мрежи от пето поколение (5G). \"Винаги е било така - не можеш да работиш с всички... Ще пренасочим вниманието си към по-добри услуги в страните, където \"Хуауей\" е добре дошла.\" Той твърди, че вече има 30 договора за изграждане на 5G мрежи по света. Финансовият директор Мън Ванджоу, която е и дъщеря на Жън Джънфей, бе арестувана преди пет седмици в Канада по искане на САЩ да бъде екстрадирана заради подозрения, че компанията е използвала подставени фирми за заобикаляне на санкциите срещу Иран. Сега баща ѝ казва в интервюто, че тя \"много ми липсва\". Властите в Пекин осъдиха ареста и го определят като нарушение на правните процедури. След него бяха задържани няколко канадци в Китай, включително бивш дипломатически сътрудник, който в понеделник получи смъртна присъда заради трафик на наркотици. САЩ твърдят, че оборудването на \"Хуауей\" е заплаха за националната сигурност, защото може да се използва от правителството на Китай за шпионаж. Няколко водещи западни държави заявиха, че проверяват дали има рискове за тях, както и че планират да не допускат компанията до търговете за изграждане на 5G мрежи. Но досега не е обявено публично нито едно свидетелство в потвърждение на тези опасения, а \"Хуауей\" систематично ги отхвърля и определя тези атаки като търговска война и протекционизъм. По адрес на президента Доналд Тръмп в интервюто Жън Джънфей казва, че той е \"велик\" и че одобрява данъчните съкращения за американския бизнес, които въведе администрацията му. \"Посланието ми към САЩ е да си сътрудничим и да споделяме успехите. В света на високите технологии е все по-невъзможно една-единствена компания или държава да поддържа или да задоволява нуждите на света.\"", "date": "2019.01.16", "title": "Huawei не шпионира за никого, обяви основателят на компанията"}
{"url": "https://www.dnevnik.bg/bulgaria/2019/01/16/3375647_kratki_novini_oblastnite_administracii_shte_subirat_po/", "text": "Жена е убита в София Тази вечер около 18 часа в полицията е получен сигнал за инцидент в столичния квартал \"Банишора\", съобщи МВР. По първоначални данни е възникнал скандал между 25-годишна жена и 23-годишен мъж в жилището им. На място било открито тялото на жената, а мъжът бил откаран в болница. По информация на МВР мъжът е убил жената и е направил опит да се самоубие. Извършва се оглед. По случая е образувано досъдебно производство. Продължава работата по установяване на фактите и обстоятелствата около случилото се. Природозащитници празнуваха решението за Пирин Около 30-40 души  се събраха в 18.30 ч днес  пред сградата на Министерския съвет, за да празнуват \"победа за Пирин\" и с искане за оставка за министъра на околната среда и водите Нено Димов. Организатори на събитието са неправителствените организации \"Спаси Пирин\" и коалицията \"За да остане природа в България\". Двама души отиват на съд за измама с пари от еврофондове Мъж и жена от Пловдив отиват на съд за измама за средства от еврофондовете. Окръжната прокуратура е установила, че от 12 октомври 2017 г. до януари 2019 г. в Пловдив, Раковски, Велинград, Котел, Харманли и Свиленград те предоставили неверни сведения пред Бюрата по труда в горните градове и Агенцията по заетостта в София, за да получат средства от еврофондове по проекти \"Работа\" и \"Обучение и заетост\", съфинансирани от Европейския социален фонд на Европейския съюз, чрез оперативна програма \"Развитие на човешките ресурси 2014-2020\", на стойност близо 697 хил. лева. Двамата получили нерегламентирано 94 хил. лв. Обвиняемите са задържани за срок от 72 часа, като предстои да бъде внесено искане до съда за налагане на най-тежката мярка за неотклонение \"Задържане под стража\". Предвиденото от закона наказания за такъв тип престъпления е лишаване от свобода от 5 до 15 години и глоба от 10 000 до 30 000 лева. Двама пияни шофьори и един на наркотици бяха задържани след преследвания в София Само за една нощ на служители на столичната \"Пътна полиция\" се наложило да преследват и задържат двама водачи, употребили алкохол и един на наркотици, които не се подчинили на сигнали за спиране. Инцидентите станали между 2.55 и 3.45 часа в различни части на София. Зад волана пияни седнали мъж на 36 години от Враца и 20-годишен софиянец. Друг 20-годишен е задържан да кара след употреба на наркотици, като бил и без книжка, отнета за шофиране след употреба на алкохол. Мантинели и парапети са откраднати от надлези над магистрала \"Марица\" Откраднати са 36 метра предпазни парапети и 16 м мантинели от три надлеза над автомагистрала \"Марица\" в участъка Димитровград - Харманли, съобщиха от Агенция \"Пътна инфраструктура\". За възстановяването им ще са необходими около 9 хил. лв. Предстои монтирането им в най-кратки срокове. Консулствата в чужбина ще имат гъвкаво работно време Правителството прие решение, с което дава възможност за гъвкавост на приемното време на консулските служби в чужбина съобразно нуждите на българските общности и спецификите в съответната държава, съобщава правителствената пресслужба. Промяната е направена заради нарасналия брой пребиваващи в чужбина наши сънародници. При необходимост министърът на външните работи ще разпорежда удължаване или намаляване на приемното време на задграничните ни представителства спрямо различни обстоятелства. За 2018 България не е изпълнила 20.6% от мерките, произтичащи от членството в ЕС Това става известно след одобрения днес  План за действие за 2019 г. с мерките, произтичащи от членството на България в Европейския съюз, в който са заложени част от неизпълнените мерки за миналата година, съобщава правителствената пресслужба. В новия документ са включени 42 мерки от 2018 година от общо 189, от които 37 неизпълнени в срок и пет със заложени срокове през 2019 г. Планът за 2019 съдържа общо 270 мерки, които включват и подготовката на българските позиции за 85 заседания на Съвета на Европейския съюз. България ще има почетни консули в Сплит и Турку Здравко Плазонич ще е почетен консул в Сплит, съобщата правителсвената пресслужба. Той е ветеринарен лекар в гр. Солин и директор на компания за месни продукти в града. Финансирал е поставянето на две паметни плочи. Правителството назначава и Иева Салмела за почетен консул на България в град Турку, Финландия, с консулски окръг, обхващащ съседните региони Варсинаис-Суоми и Сатакунта. Салмела е директор по развитие на международния бизнес и маркетинг в семейната компания \"Хесбургер\", която развива дейност в ресторантьорския бранш, а от 2017 г. присъства и на българския пазар. Заплатата на шефа на приходната агенция стана 5 хил. лв.  Основната месечна заплата на изпълнителния директор на Националната агенция за приходите (НАП) Галя Димитрова беше увеличена на 5 хил. лева. Това реши правителството на редовното си заседание. Покачването на възнаграждението е свързано с повишаването на заплатите в бюджетните организации от 1 януари. Кабинетът подчертава, че при формиране на заплата е отчетен водещият принос на изпълнителния директор за успешното изпълнение на основните стратегически и оперативни цели на НАП за 2018 г. Парламентът отхвърли предложенията на БСП срещу двойните стандарти при храните Промените в Закона за храните бяха отхвърлени със 102 гласа \"за\", 23 \"против\" и 81 \"въздържал се\", съобщава \"Фокус\". Освен това чрез промените се предвиждаше забрана за пускането на пазара на храна, произведена извън територията на България без сертификат, издаден от официален орган в държавата, където е произведена храната. Промените предвиждаха гаранция, че храната е идентична с тази, която се търгува на нейна територия. Областните администрации ще събират по 5 лева за заверка с апостил Областните администрации ще събират такса от 5 лева за заверки с апостил. Това предвиждат приетите днес от правителството промени в няколко нормативни актове, които целят намаляване на административната тежест за гражданите.", "date": "2019.01.16", "title": "Кратки новини: Жена е убита в София"}
{"url": "https://www.dnevnik.bg/sport/2019/01/16/3375537_grigor_dimitrov_zagubi_set_no_specheli_bitkata_s_kuevas/", "text": "Григор Димитров загуби сет и във втория си мач на Australian Open, но отново показа увереност и се справи с предизвикателството, което му отправи уругваецът Пабло Куевас. Българският тенисист спечели с 6:3, 6:7 (5), 6:3, 7:5 след 2.49 часа и се класира за третия кръг. Следващият му съперник е италианецът Томас Фабиано, който заема 102-ото място в световната ранглиста. Високият 173 см Фабиано спечели драматична победа с 6:7 (13), 6:2, 6:3, 3:6, 7:6 (5) срещу Рейли Опелка. Борбеният италианец издържа на мощната игра на 211-сантиметровия американец, който направи цели 67 аса и излезе пети във вечната класация по директни точки от сервис в един мач. Победителят от мача между Димитров и Фабиано ще срещне Андреас Сепи или Франсис Тиафо в спор за място в четвъртфиналите на първия за годината турнир от Големия шлем. Димитров започна много уверено мача с Куевас. Той вкарваше висок процент първи сервис, печелеше с лекота своите подавания и не даде нито една точка за пробив на Куевас. Българският тенисист загуби едва две от разиграните 22 точки в петте си сервис гейма, като спечели 100% от разиграванията след втори сервис. Полуфиналистът от 2017 г. реализира пробив в първото подаване на Куевас, затвърди го с гейм на нула и поведе с 3:0. В следващия гейм той имаше шанс да пробие още веднъж. Куевас се спаси и спря серията на съперника, но това не попречи на българина да спечели с лекота сета. В тази първа част Димитров записа 13 печеливши удара срещу три за уругваеца, като допусна и по-малко непредизвикани грешки - 9 срещу 12. Бившият №3 в света излезе победител при всяко едно от четирите си излизания на мрежата и спечели точката при четири от петте излизания на съперника. Във втория сет Куевас започна да сервира много по-добре и мачът стана много равностоен. Уругваецът имаше и първата точка за пробив - при 3:2, но Димитров се спаси. Българинът се озова в още по-тежка ситуация, сервирайки за оставане в сета при 4:5. Той два пъти беше изправен пред точки за пробив, които бяха с цената на сетбол, но отново се измъкна. В ответния гейм Димитров на свой ред получи два шанса за пробив, при това поредни при 40:15. Куевас успя да ги отрази и няколко минути по-късно двамата влязоха в тайбрек. Решаващият гейм започна по-добре за уругваеца, който поведе с 4:2 при смяната на полетата. Димитров върна минипробива и намали до 4:5. Веднага след това обаче той допусна непредизвикана грешка и даде два сетбола на Куевас. Българинът спаси първия с ас, но уругваецът се възползва от втория и изравни сетовете. В началото на третата част двамата размениха по един сервис гейм на нула. Последва трудно подаване за Димитров, което премина през две равенства, но без да се стигне до точка за пробив. В ответния гейм Куевас имаше сериозни проблеми с началния си удар, като направи две двойни грешки в първите три точки. Димитров стигна до шанс за пробив при 40:30. Куевас се спаси, но след непредизвикана грешка даде втора възможност на съперника. Българинът дори не трябваше да влиза в разиграване, за да пробие, след като уругваецът направи трета двойна грешка. Димитров затвърди предимството си, поведе с 4:1 и нямаше никакви проблеми да затвори сета с 6:3 след два поредни сервис гейма на нула. Седмата двойна грешка на Куевас в мача даде възможност на българина да стартира четвъртия сет с пробив. 94-ият в световната ранглиста обаче се измъкна. Това успокои играта на уругваеца, който стабилизира сервиса си и завърза сета. Сетът вървеше добре за Куевас, който при 5:5 поведе с 40:0 при свой сервис и беше на път да си осигури поне тайбрек. Димитров обаче направи няколко отлични ретура и се закачи в гейма. Той спечели четири поредни точки и стигна до \"скрит\" мачбол. Куевас се спаси, но даде втори шанс на българина и този път допусна непредизвикана грешка от форхенд. Сервирайки за спечелването на мача, Димитров не допусна никакви колебания и с гейм на 15 приключи мача след близо три часа игра. Българският тенисист записа трета победа от четири мача с 33-годишния Куевас, който заради контузия в стъпалото пропусна края на миналия сезон и в момента заема 94-ото място в световната ранглиста. Димитров завърши с 57 печеливши удара, от които осем директно от сервис. Куевас пласира 15 аса, но направи само 19 уинъра от игра, а допусна и цели осем двойни грешки срещу две на българина. Въпреки че беше по-агресивният играч на корта, Димитров записа с по-малко непредизвикани грешки - 45 срещу 51. Той вкара 73% от първите си сервиси, спечели 82% от разиграванията в тези случаи и не допусна нито един пробив.", "date": "2019.01.16", "title": "Григор Димитров загуби сет, но спечели битката с Куевас"}
{"url": "https://www.dnevnik.bg/zdrave/2019/01/16/3375634_gripna_epidemiia_e_obiavena_i_v_pernik/", "text": "Във връзка с достигане до епидемични стойности на заболеваемостта от грип Районната здравна инспекция - Перник, обяви грипна епидемия на територията на цялата област, считано от 16 януари. Здравните власти са изпратили препоръка за преустановяване на учебните занятия за периода от 17 до 22 включително, съобщи Министерството на здравеопазването. Във вторник грипна епидемия беше  обявена в 4 области  - Стара Загора, Бургас, Силистра и Шумен. Мярката се взима при поне 200 болни на 10 хил. души. Увеличава се броят на болните и в градовете Русе, Ямбол, Перник и Пазарджик. В Пазарджишка област грипната епидемия е в сила от утре - 17 януари, съобщи областният управител Стефан Мирев след извънредно заседание на Оперативния щаб за борба с грип и остри респираторни заболявания. Общо в 344 училища и детски градини в страната са преустановени учебните занятия, съобщава пресцентърът на Министерството на образованието и науката (МОН), цитиран от БТА. Заради висока заболеваемост от грип в 137 училища в Бургаска област няма да има учебни занятия до 18 януари. От 16 до 18 януари няма да учат 120 училища в област Стара Загора, 65 училища в област Шумен и 16 училища в община Силистра. В област Пловдив няма да учат две училища - ОУ \"Хр. Ботев\" в с. Поповица и ПГ \"Ген. Вл. Заимов\" в Сопот. Лоши метеорологични условия са причина в две учебни заведения в Кюстендилска област също да няма учебен процес - ОУ \"Хр. Ботев\" и ДГ \"Р. Княгиня\" в община Невестино. Едно училище в област Кърджали също е затворено - СУ \"Н. Й. Вапцаров\" в с. Бенковски. Продължават да не се провеждат занятия в ДГ \"Детелина\" в с. Черно поле, община Ружинци, Видинска област.", "date": "2019.01.16", "title": "Грипна епидемия е обявена и в Перник, утре - в Пазарджик (допълнена)"}
{"url": "https://www.dnevnik.bg/photos/2019/01/16/3372273_fotogaleriia_keit_mos_na_45/", "text": "Кейт Мос е един от най-успешните топмодели в света. Родена e на 16 януари 1974 г. в най-южния район на Лондон – Кройдън, и днес навършва 45 години.", "date": "2019.01.16", "title": "Фотогалерия: Кейт Мос на 45"}
{"url": "https://www.dnevnik.bg/politika/2019/01/16/3375669_bsp_dps_i_valeri_simeonov_sa_protiv_oglasiavaneto_na/", "text": "БСП, ДПС и лидерът на НФСБ Валери Симеонов са против идеята на ГЕРБ за  отпадане на забраната за огласяване на резултати от социологически проучвания в изборния ден . Един от мотивите на вносителите е, че в момента забраната се нарушава. В парламентарната група на \"БСП за България\" не харесват предложението на ГЕРБ и се очаква да не го подкрепят. Според зам.-председателя на парламентарната група на ДПС Хамид Хамид забраната трябва да остане заради фалшивите новини. По думите му с публикуване на социологически данни в 17.00 часа медиите могат да обърнат резултата от изборите. 'Кой ще поеме отговорността тогава\", пита той. Парламентарната група на \"Обединените патриоти\" не е на едно мнение по въпроса. Депутати от ВМРО смятат, че предложението е добро. Лидерът на НФСБ Валери Симеонов обяви, че е категорично против отпадане на забраната, и призова Съветът за електронни медии (СЕМ) да си върши работата и да санкционира нарушителите. В момента резултатите от социологическите проучвания се оповестяват в 20.00 часа, когато приключва изборният ден, а при нарушения се налага глоба или имуществена санкция в размер от 2000 до 5000 лева. В хода на изборния ден се публикуват данни от проучванията в социалните мрежи или се огласяват такива, като се използват метафори за партиите от медиите.", "date": "2019.01.16", "title": "БСП, ДПС и Валери Симеонов са против огласяването на социологически проучвания в изборния ден"}
{"url": "https://www.dnevnik.bg/sport/2019/01/16/3375649_wada_shte_izchaka_kraia_na_misiiata_v_ruskata/", "text": "Докладът за статута на Руската антидопингова агенция (РУСАДА) ще бъде забавен поради риск от намеса в събирането на данните от московската лаборатория и от съображения за сигурността на екипа на Световната антидопингова агенция (WADA), който е в Москва. Членовете на комисията, следяща за изпълнението на условията по възстановяването на правата на РУСАДА, имаха двудневни срещи в седалището на световната агенция в Монреал. След обсъжданията те заявиха, че докладът ще бъде предоставен не по-късно от четвъртък. От WADA обаче обявиха, че докато екипът ѝ е в Москва и се занимава с извличането на данните, няма да се предприемат следващи стъпки. \"Комисията няма да ни изпрати доклада и препоръките си, докато екипът ни не напусне Русия\", каза генералният директор на WADA Оливие Нигли. \"Не е въпрос само на сигурност, но целта е да не се допусне намеса в мисията в Русия. От това, което чувам, работата върви добре и няма да направим нищо, с което да я застрашим, при положение че това е голямата ни цел през последните три месеца\", добави Нигли. Очаква се изпълнителният комитет на WADA да вземе предвид препоръките на комисията и да обяви решението си за РУСАДА на 22 януари. През септември WADA възстанови правата на Руската антидопингова агенция (РУСАДА) при няколко условия. Ключово от тях беше до 31 декември Русия да предостави на WADA достъп до съхранените в московската лаборатория данни от събраните проби между 2011 и 2015 г. Срокът  не беше спазен , като беше обяснено, че експертите на WADA не могат да свършат работата си, тъй като оборудването им не е съобразено с руското законодателство. Заради неспазения срок РУСАДА и руският спорт са застрашени от сурови наказания. В началото на януари  Русия все пак намери решение и даде достъп на екип на WADA до данните .", "date": "2019.01.16", "title": "WADA ще изчака края на мисията в руската лаборатория, преди да пристъпи към доклада"}
{"url": "https://www.dnevnik.bg/skorost/2019/01/16/3375705_kabinetut_reshi_da_namali_jertvite_na_putia_kato_se/", "text": "Кабинетът одобри мерки за ограничаване на пътнотранспортния травматизъм. През тази година фокусът ще е върху ролята на семейната среда като фактор за рисково поведение на пътя, съобщиха от правителствената информационна служба. 2019 година се обявява за година на активна работа по опазване живота и здравето на участниците в движението под мотото \"Пази семейството си на пътя\". На днешното си заседание министрите са приели интегриран подход \"Безопасна система\" с визия нула загинали и тежко ранени в страната, се казва още в съобщението. От него става ясно също, че са одобрени и мерки за ограничаване на пътнотранспортния травматизъм до 2020 г., но какви са те не се посочва. Визия 0, що се отнася до броя на жертвите на катастрофи, е приета от редица европейски страни. Наскоро на форум в София  своя опит споделиха експерти  по пътна безопасност от Швеция и Финландия. През миналата година  кабинетът създаде  държавна агенция към Министерския съвет, която ще има за задача повишаване на безопасността на пътищата и намаляване на броя на жертвите при катастрофи. Сред нейните задачи са формиране на политиката в областта на пътната безопасност, събиране и системен анализ на информацията по темата. Агенцията,  начело на която застана  бившият зам.-министър на регионалното развити и благоустройството Малина Крумова, ще се занимава и с контрол върху функциите и мерките от всяко от ведомствата, ангажирани с проблема През миналата година при катастрофи в България загинаха 607 души. Спрямо 2017 г. техният брой е намалял със 75 души, или с 11%. Наскоро \"Евростат\" съобщи, че през 2016 година в Европейския съюз е имало 21 региона, в които смъртността при пътни инциденти надхвърля 100 души на 1 млн. В петте най-опасни за шофиране области попадат и два български, като Северозападна България е лидер по този показател със 153 жертви на 1 млн. Средната смъртност при катастрофи в ЕС е 50 души на 1 млн.", "date": "2019.01.16", "title": "Кабинетът реши да намали жертвите на пътя, като се фокусира върху семейната среда"}
{"url": "https://www.dnevnik.bg/evropa/evropeiski_parlament/2019/01/16/3375670_protakane_vlakche_na_ujasite_za_biznesa_vtori/", "text": "Нито един вариант не е изключен, топката сега е в полето на Великобритания. Така български евродепутати коментираха снощното решение на британския парламент  да отхвърли  постигнатата от премиера Тереза Мей сделка за Брекзит. Натиск Според Ангел Джамбазки (Европейски консерватори и реформисти/ВМРО) най–реалистичният сценарий е Брекзит без сделка. По думите му най-вероятните планове на консерваторите, които са били обсъждани в неговата група в Европейския парламент, са Тереза Мей да изчака трите дни, които има според правилата на Камарата на общините, и да се опита да протака следващо гласуване колкото е възможно най-близко до 29 март с идеята да стресне и лейбъристите, и своите народни представители. \"Самото британско общество е дълбоко разделено. Едната група иска веднага напускане, защото за тях ЕС е усмирителна риза, държи ги в рамки, които не им позволяват да търгуват в британската общност, в бившата британска корона, Пакистан, Индия, където те са градили тяхната бивша империя. Това е обяснението на голяма част от консерваторите. Затова те биха предпочели да напуснат веднага\", коментира Джамбазки. Според него е разумно британците да напуснат на 29 март, защото в противен случай биха предизвикали още по-голям хаос. Законите и в Обединеното кралство се промениха, те не предвиждат европейски избори, не предвиждат процедури и бюджет за изборите, но това си е техен вътрешен проблем, каза още евродепутатът. По думите му по-голям би бил проблемът в Европейския парламент, защото местата ще бъдат намалени от 751 на 705 след евроизборите, някои държави получиха повече представителство и също промениха своето законодателство. \"Ако Обединеното кралство трябва да участва на тези избори, отново трябва да бъдат променени много правила, много законодателства с неизвестен срок, защото, ако Брекзит бъде удължен с месеци или с половин година, ще имате едни избрани представители от Обединеното кралство с неясен мандат. Това ще постави под съмнение легитимността на решенията, които ще взимат. Това би предизвикало правна несигурност и недоверие в актовете на Европейския парламент\", смята Джамбазки. По думите му по-разумно и по-редно би било да не участват на тези избори, да напуснат на 29 март и оттук нататък да договарят и да додоговарят условията на напускането. За ирландската граница той смята, че би трябвало да бъде намерен компромисът от страна на 27-те останали държави. \"Всички останали компромиси бяха направени до ръба, няма какво повече да се предоговаря и да се отстъпва. Идеята до 29 да бъде договаряно нещо различно в полза на Обединеното кралство не е реалистична. Всичко, което можеше да бъде направено, беше направено като изчисления, като отстъпки, като сметки.\" Другата възможност, да бъде съставено ново правителство или нови избори, според Джамбазки би означавала още по-голям хаос. Той очаква днес Тереза Мей да спечели  вота на недоверие,  защото торите не искат да загубят правителството, и след това да се опита да протака времето до 29 март. Той смята, че идеята за втори референдум е нереалистична, няма да се случи и не е убеден в това, че при втори референдум ще има друг резултат. Правата на гражданите ще бъдат защитени Емил Радев (Европейска народна партия/ГЕРБ) отбеляза, че близо 100 години не е имало такъв лош резултат на правителство на гласуване в парламента. \"Ясно е, че всички ходове са в ръцете на Великобритания. ЕС ясно заяви, че ние сме одобрили споразумение. Държавите членки след дълги преговори постигнаха съгласие. Предложиха на Великобритания много добри условия за излизане от ЕС и компромиси беше дадено ясно да се разбере, че няма да има\", посочи той. Оттук нататък трябва да се види какво ще стане – дали ще оцелее тази вечер правителството на Мей, след което тя има 3 дена да представи план Б. \"29 март е съвсем скоро, има ясна несигурност какво ще стане след тази дата. Възможностите са да има \"твърд Брекзит\", което не е добре за всичко, главно за британската икономика, но ще има последствия и за ЕС. Великобритания ще излезе от над 200 споразумения на практика, не само икономически, но и за съдебно сътрудничество, наказателни дела и други. Това ще бъде огромно сътресение както за Великобритания, така и за Европейския съюз\", посочи Радев. Той подчерта, че ЕС ясно стои зад интересите на гражданите, които живеят във Великобритания, и няма да позволи никаква дискриминация спрямо тях, в частност и спрямо българските граждани. Но твърдият Брекзит ще породи много въпроси за гражданите на Великобритания, които живеят в ЕС, защото ще загубят права. Реципрочно трябва да се решават въпросите при \"твърд Брекзит\", така че да няма сътресения за живеещите в ЕС и за гражданите на ЕС във Великобритания, каза още евродепутатът. Като друг вариант той коментира възможността Великобритания да поиска едностранно удължаване на срока в съответствие със с корошното решение на Съда на ЕС . Това ще породи други въпроси, сред които Радев посочи необходимостта Великобритания да участва в изборите за Европейски парламент и да се върне броят 751 евродепутати. Той не изключи и варианта да има втори референдум за оставане в ЕС и подчерта, че съюзът има резервен план при \"твърд Брекзит\". \"Ясно показаха европейските лидери, че по всякакъв начин ще защитят правата на европейските граждани, които живеят, работят, учат във Великобритания. Въпросът е със споразумението да се уредят всички спорни въпроси, а не при \"твърд Брекзит\" да се договарят едно по едно и да възникнат редица трудности от чисто административен характер за гражданите\", допълни Радев. Влакче на ужасите за бизнеса Момчил Неков (Прогресивен алианс на социалистите и демократите/БСП) смята, че ЕС трябва да препотвърди позицията и да каже, че е единен, но топката е в полето на Великобритания. Личното му мнение е, че трябва да има втори референдум, тъй като първият беше проведен през 2016 г. Тогава тези, които са били на 16, 17 години, са нямали право да гласуват. В същото време напускането на Великобритания на ЕС ще касае точно тях. През 2016 г. имаха право да гласуват граждани на Великобритания и от британската общност, но не и граждани на ЕС. \"Смятам, че сега, ако се проведе втори референдум, трябва да се даде право на европейски граждани, които живеят във Великобритания, плащат данъци, да могат да участват в него\", каза още Неков. \"Всички варианти са на масата, единственото ясно е, че няма никаква яснота, хаосът е пълен, бизнесът се вози вече на това влакче на ужасите две години и половина и британското правителство действа сякаш има цялото време на света\", допълни евродепутатът. Илхан Кючюк (АЛДЕ/БСП) също смята, че всички варианти са на дневен ред и никой не може да каже какви ще са крайните последствия. Едно е ясно, според него: \"Трябва да се потърси политически консенсус между двете партии, на торите и на лейбъристите, без него Великобритания не би имала солидна позиция пред европейските си партньори.\" \"ЕС е готов да предоговори и допълнителни условия, ако е необходимо, но Великобритания трябва да каже какви иска на този етап. Най-добрият вариант е да остане съюз от 28 държави. Дали има вариант? Винаги има вариант, но това трябва да има разбиране и от двете страни. Има едно голямо разбиране от страна на обществото в Обединеното кралство, че ползите от членството в ЕС са много по-големи. Първият референдум не беше основан на фактите, а беше основан на много лъжи\", коментира Кючюк. По думите му ЕС трябва да продължи с политиката си към Великобритания и със своите червени линии, съобразявайки се с позицията на Лондон. Политиците във Великобритания трябва да кажат какво искат, защото ние в момента не знаем какво иска Великобритания, допълни евродепутатът.", "date": "2019.01.16", "title": "Протакане, влакче на ужасите за бизнеса, втори референдум: български евродепутати за Брекзит"}
{"url": "https://www.dnevnik.bg/razvlechenie/2019/01/16/3375651_alisha_kiis_shte_e_vodesht_na_ceremoniiata_po/", "text": "Алиша Кийс ще бъде водещ на церемонията по раздаване на 61-ите музикални награди \"Грами\". Тази сутрин певицата сама обяви новината в канала си в \"Ютюб\", съобщи \"Варайъти\". Награждаването ще се състои на 10 февруари в Лос Анджелис. Видеото на Алиша Кийс е с дължина от 9 минути и в него се вижда как тя получава телефонно обаждане, от което научава, че ще е водеща на церемонията. След това казва новината на своя съпруг, на децата си, на майка си и на приятели. \"Аз знам какво е да си на тази сцена и ще донеса тази вибрация и енергия\", каза тя в в официално изявление. \"Толкова съм развълнувана да бъда водещ на церемонията на най-голямата нощ в света на музиката и да отпразнувам креативността, силата и магията. Особено много се вълнувам за всички невероятни жени, номинирани тази година\", допълни певицата, която е носителка на 15 награди \"Грами\". \"Динамичен артист с рядка комбинация от талант и страст към професията, Алиша Кийс е перфектен избор за водещ на нашето шоу\", каза Нийл Портнау, президент и главен изпълнителен директор на Националната звукозаписна компания, която присъжда наградите \"Грами\". \"Като артист, който говори със силата на музиката, ние се радваме тя да се присъедини към това, което ще бъде една незабравима церемония по раздаване на \"Грами\", каза още той. В своето изявление изпълнителният продуцент на церемонията по връчване на наградите \"Грами\" Кен Ерлих също се изразява положително за качествата на певицата и подчертава нейния \"уникален подход към всичко, което прави\". Той изразява увереност, че Алиша Кийс ще \"направлява\" зрителите през едно \"много специално шоу през февруари\". Връчването на наградите \"Грами\" ще се състои на 10 февруари в центъра \"Стейпълс\" в Лос Анджелис. С най-много номинации за отличията е рапърът Кендрик Ламар - 8, а след него се нарежда Дрейк със 7. Фолк изпълнителят Бранди Карлайл е с 6 номинации, а Лейди Гага, Карди Би и Childish Gambino са с по 5 номинации. ", "date": "2019.01.16", "title": "Алиша Кийс ще е водещ на церемонията по раздаването на наградите \"Грами\""}
{"url": "https://www.dnevnik.bg/sport/2019/01/16/3375642_bojinov_v_botev_vraca_se_naslajdavam_na_futbola/", "text": "Валери Божинов заяви, че в \"Ботев\" (Враца) се наслаждава на футбола. Нападателят, който вече има седем гола в 11 мача, привлече вниманието и попадна в  репортаж на FIFA Football . \"Бил съм в много отбори, но навсякъде съм играл с голяма любов към футбола\", заяви той  в епизода от поредицата . \"Ботев\" (Враца) е 15-ият клуб в кариерата на Божинов. Играчът се пошегува, че целта му е да стигне до 20 отбора и тогава ще прекрати кариерата си. \"Надявам се да сменя още доста отбори. Това ме прави по-мъдър, по-силен. Научавам историите на държавите, историите на клубовете\", посочи той. \"Избрах \"Ботев\" (Враца) по две причини. Първата е, че треньор е вторият ми баща (Сашо Ангелов), а втората е, че този клуб и градът имат голяма история. За мен беше важно да играя, да се чувствам щастлив, да се наслаждавам на футбола, а тук всичко това го има\", заяви Божинов. С поглед назад в кариерата си футболистът заяви, че Италия е държавата, която му е подала ръка и го е направила Валери Божинов. Нападателят говори и за тежкия си период в \"Манчестър сити\". \"Това, че имах трудни моменти, не означава, че трябва да се гледа само негативното. Там видях как от нищо се изгради нещо много бързо. Към клуба вече има голямо уважение\", добави Божинов.", "date": "2019.01.16", "title": "Божинов: В \"Ботев\" (Враца) се наслаждавам на футбола"}
{"url": "https://www.dnevnik.bg/v_pamet/2019/01/16/3375641_ian_palah_koito_otkazva_da_se_primiri_s_letargiiata/", "text": "На 16 януари преди 50 години на централния Вацлавски площад в чешката столица Прага един студент се залива с бензин и се самозапалва. 20-годишният Ян Палах протестира срещу срещу инвазията на войските на Варшавския договор, изпратени в Чехословакия под диктовката на Москва, за да смажат Пражката пролет, както вече са наричани  либералните реформи на Александър Дубчек . Три дни по-късно Палах умира от раните си, но името му се превръща в символ на протеста срещу комунистическия режим не само в собствената му страна, но и в целия съветски блок. Призори на 16 януари 1969 г. Ян Палах, който учи в историко-политологическия факултет на Карловия университет, хваща влака от родното си село Вшетати (на около 30 км от Прага) към столицата. В стаята в общежитието си завършва своя манифест, искащ отмяна на цензурата и забрана на пропагандния вестник \"Зправи\" (\"Новини\"). Преди да напусне стаята и да се отправи към площада, оставя и писмо, предвидено за публикуване. Едно копие от него поставя в куфарче, а другите адресира до Съюза на писателите, до Лубош Холечек, активист на студентското движение, и до приятеля си Ладислав Жижка. Писмото Когато четете това писмо, вече ще съм мъртъв или ще съм близо до смъртта пише в  писмото , адресирано до родителите му, брат му и малката му сестричка. \"Знам какъв тежък удар ще ви нанесе стореното от мен, но не ми се сърдете. За съжаление не сме сами на този свят. Не го правя заради умора от живота, а напротив – тъкмо защото го ценя твърде много. Надявам се, че стореното от мен ще направи живота по-добър\", допълва студентът. Той моли близките си да не губят кураж след смъртта му и да не приемат несправедливостите и завършва писмото си с молба:  Не им позволявайте да ме изкарат луд.\" Последните му часове Около 16 ч. Палах застава пред Националния музей, намиращ се в по-високата източна част на площада, залива се с бензин и се запалва. След това побягва по улицата, пада и е изгасен от минувач. Откаран е в болница с 85% изгаряния по тялото. В разговор с медицинската сестра на следващия ден казва, че се самозапалил, за да обърне внимание на хората на случващото се в Чехословакия. Ян Палах умира на 19 януари, а още предишния ден са и първите демонстрации, вдъхновени от неговата саможертва. През сградата на Националния музей студенти започват гладна стачка, която продължава четири дни при минусови температури. На 20 януари десетки хиляди участват в паметен марш, посветен на студента. Погребението на Ян Палах е на 25 януари 1969 г. и се превръща в шествие-демонстрация. Тялото на самозапалилия се студент е погребано в гробището \"Олшани\". Виждаше по-надалеч от другите Много красив, привързан към майка си, интровертен, винаги потънал в книгите и вестниците - така описва Палах пред агенция \"Франс прес\" днес 70-годишната Ивана Жижкова, негова състудентка. Тя допълва, че пътувала във влака, когато видяла във вестника статия за самозапалил се студент и после била шокирана да научи, че това става дума за Хонза, както го наричали приятелите му. \"В него имаше нещо, присъщо на гениите. Виждаше по-надалеч от нас, другите. Опитваше се да мобилизира нацията. Възхищавам му се, и до ден днешен ме побиват тръпки. Толкова млад пожертва живота си\", разказва тя. \"През 1967 и 1968 г. Ян участва в младежки работни бригади в СССР. Той преживя шок, сблъсквайки се със съветската действителност, толкова различна от пропагандата\", казва пред \"Франс прес\" Яна Беранова, младата председателка на Обществото Ян Палах, базирано във Вшетати. \"Той отказваше да се примири с летаргията, в която обществото изпадаше малко по малко след окупацията. Той призова, напразно, за обща стачка. И след това взе своето решение.\" Палах и падането на комунизма През годините гробът на Палах се превръща в място за поклонение и през 1973 г. тайните служби ексхумират тленните останки, кремират ги и изпращат урната на майка му във Вшетати. Близо година по-късно урната е положена в местните гробища, но след падането на режима на 25 октомври 1990 г е върната в Прага. Според историците Ян Палах играе важна роля за падането на комунистическия режим в Чехословакия. На 20-ата годишнина от смъртта му в негова памет възникват протести, известни като \"Седмица на Палах\". Демонстрациите между 15 и 21 януари 1989 г. са потушени със сила от полицията. Единадесет месеца по-късно пада комунистическият режим в Чехословакия. След като Нежната революция сваля комунизма в страната, на мястото, където Палах се самозапалва, е поставен бронзов кръст. На 16 януари 1990 година на фонтана пред Националния музей в Прага е поставена и посмъртна маска на Ян Полах. Чешки астроном пък нарича открит през август 1969 г. астероид на името на студента (1834 Палах).", "date": "2019.01.16", "title": "Ян Палах, който отказва да се примири с летаргията"}
{"url": "https://www.dnevnik.bg/sviat/2019/01/16/3375712_gazprom_oshte_razglejda_variantite_za_turski_potok/", "text": "Руският енергиен концерн \"Газпром\" в момента разглежда вариантите за продължение за сухопътния участък на \"Турски поток\" в Европа. Това каза руският президент Владимир Путин в интервю за две сръбски издания ден преди посещението си в Белград. За вестниците  \"Политика\"  и  \"Вечерне новости\"  той отговаря на шест въпроса (по три за всяко издание), първият от които е за \"перспективите за развой\" на връзките и за това \"има ли шанс\" за Сърбия новият газопровод да премине през територията ѝ. \"Бих искал да изтъкна, че \"Газпром\" сега разглежда различните варианти за сухопътен транзитен участък на газопровода до Европа, обясни Путин. Един от тях предвижда транспорт на горивото по маршрута България - Сърбия - Унгария и свързване с център за разпределение на газ в австрийския газоразпределителен център Баумгартен.\" По думите му при този случай Сърбия \"не само ще потребява руски газ, но и ще осигурява транзита му\" и това ще донесе на Сърбия \"значителна полза... нови работни места, укрепване на енергийната сигурност на страната ви, а и на цяла Централна и Югоизточна Европа\". Не и без гаранции За окончателното решение обаче ще се вземе предвид и позицията на Европейската комисия, защото са нужни гаранции, че плановете за \"Турски поток\" няма да бъдат възпрепятствани от политическо решение в Брюксел. Вчера сръбският президент  Александър Вучич каза , че Сърбия е готова да плати, за да достигне \"Турски поток\" до нея, след като \"руснаците докарат газопровода в България\". Руският енергиен гигант \"Газпром\" така и не е потвърждавал официално, че \"Турски поток\" ще мине през България. Кабинетът в София  съобщи новината  преди повече от месец на базата на  интереса на \"Газпром\"  към използване на мощности за нова тръба, но дни по-късно гръцкият премиер  Алексис Ципрас  бе в Москва, за да поиска от Путин неговата страна да е част от европейския му маршрут. Путин неколкократно е изтъквал, че проектът няма да се осъществи без гаранции от Брюксел. На 10 януари министърът на енергетиката на Русия Александър Новак каза, че изграждането на \"Турски поток\" е в ход, а две седмици преди това в България държавната компания \"Булгартрансгаз\" вече обяви обществена поръчка за нова тръба от Турция към сръбската граница. Дни преди поръчката обаче министърът на промишлеността и търговията Денис Мантуров каза, че Русия разглежда като възможен вариант \"Турски поток\" да се осъществи, като руски газ преминава през Трансадриатическия газопровод (ТАР), и затова Москва не смята за този проект за алтернатива. \"Дестабилизиращ фактор\" Съединените щати дестабилизират Балканите с политиката си, а Русия ще продължи с военнотехническото сътрудничество със Сърбия, продължи Путин по въпросите за международния ред и сигурността. Той каза, че \"политиката на САЩ и някои западни страни\" е сериозен дестабилизиращ фактор за доминация в региона, и отново даде като пример бомбардировките на Югославия през 1999 г. от \"силите на НАТО без разрешение от ООН\" и \"насилственото отделяне на автономната провинция Косово\". \"През 2017 г. Черна гора бе въвлечена в НАТО\", а сега е \"в период на политическа нестабилност\". Миналата година пък за целта на членството на Македония в НАТО \"бе нарушен дори процесът на приемане на конституционните поправки\" и бяха преразгледани \"основите на македонската национална идентичност\", а това пренебрегна \"волята на македонските граждани\". За Македония Путин повтаря позицията, която  външното министерство в Москва изрази  три дни след гласуването  в македонския парламент  на промените в конституцията, които ще променят името на страната на Северна Македония, след като договорът влезе в сила (и при успешно гласуване в гръцкия парламент). Политиката на САЩ, смята държавният глава, е \"насочена към демонтаж на системата на международните споразумения за контрол на оръжията\" и само частично придържане към всичко, което отговаря на интересите им. \"Не ви поставяме пред изкуствен избор\" Сърбия заема \"особено място\" между \"многото приятели\" на Русия на Балканите, каза Путин, затова безусловен приоритет на Москва е \"подпомагането и укрепването на регионалната сигурност\". Руският президент изрази притеснението си заради  създаването на въоръжени сили в Косово , които според него са \"сериозен риск за изостряне на положението в региона\". Русия високо цени сръбската неутралност, но ще продължи да развива и военнотехническото сътрудничество с балканската страна, обясни Путин. Същевременно, продължава Путин, попитан за \"перспективите за икономическо сътрудничество между Москва и Белград при влизане на Сърбия в ЕС\", Русия \"уважава курса на присъединяване към ЕС, който е избрало сръбското ръководство\". \"За разлика от западните партньори не опитваме да поставим Сърбия пред изкуствен избор - или сте с Русия, или сте с ЕС.\" Друг въпрос, засегнат от руския държавен глава, са връзките на Сръбската православна църква и Руската православна църква, особено около решението на Вселенския патриарх  да признае независима украинска църква . Последната, обяви президентът, е \"изключително политически, секуларен проект\", чиято цел е да се \"разделят народите на Русия и Украйна\".", "date": "2019.01.16", "title": "\"Газпром\" още разглежда вариантите за \"Турски поток\", каза Путин"}
{"url": "https://www.dnevnik.bg/politika/2019/01/16/3375720_parlamentut_dade_mandat_na_pravitelstvoto_da/", "text": "Със 130 гласа \"за\" от 214 гласували депутати, парламентът даде мандат на правителството на България да преговаря с правителството на САЩ за покупката на нови изтребители \"Ф-16 блок 70\". \"Против\" бяха депутатите от БСП и \"Воля\", а коалиционните партньори от \"Обединени патриоти\" се разцепиха - 11 от тях гласуваха \"за\", а 14 \"против\". По време на продължилите над 3 часа дебати лидерите на \"Атака\" Волен Сидеров и на НФСБ Валери Симеонов се обявиха срещу покупката. Парламентът одобри и промяна на условията по инвестиционния проект. По всяка вероятност ще трябва да се увеличи сумата за покупката над предвидените 1.5 млрд. лв. (без ДДС) и да бъде променен срокът на доставка на самолетите, както и начинът на плащане. Премиерът Бойко Борисов ще трябва да сформира преговорен екип от четирима министри, които да преговарят с американската страна. Посолството на САЩ обяви, че приветства решението Очакваме да продължим да укрепваме стратегическото си партньорство с България, нашия съюзник в НАТО, се казва в съобщение на дипломатическата мисия. Компанията Lockheed Martin увери в прессъобщение, че изтребителите F-16 отговарят напълно на отбранителните нужди на България и на НАТО и военновъздушните сили на страната ще придобият най-модерния изтребител 4-то поколение на въоръжение в алианса. Според американската компания българската икономика и индустрия също ще спечелят от новоустановените дългосрочни отношения. Дебатите преминаха в нападки между партиите. Още в началото Данаил Кирилов (ГЕРБ) поиска президентът Румен Радев да дойде в парламента. Според Кирилов Радев трябва да бъде в парламента, като главнокомандващ на армията и като бивш командрир на ВВС, който също е участвал в процеса по избор на изтребител. Антон Кутев (БСП) пък поиска в парламента да дойде премиерът Бойко Борисов. \"Искате да подпишем празен чек на правителството, в противоречие на решение на НС, утвърждаващо задължителни изисквания. БСП не може да подкрепи това\", каза Кристиан Вигенин от БСП. \"Дали сме съгласие за таван от 1.8 млрд. лв. и няма да отстъпим от него, защото България не може да си позволи да похарчи повече\", заяви Вигенин. Според него, ако България също е разглеждана като важен партньор от САЩ, преговорите ще протекат по такъв начин, че резултатите да не се отклоняват от изискванията, приети от българския парламент. В такъв случай, според Вигенин, БСП ще подкрепят крайния договор за покупката между двете страни, който трябва да бъде ратифициран от парламентите на двете страни. Валери Симеонов иска ракети, а не самолети НФСБ категорично ще гласуваме против решението, то по никакъв начин няма да обезпечи суверенитета на българското въздушно пространство, заяви депутатът от \"Обединени патриоти\" и бивш вицепремиер Валери Симеонов. Според него единственият начин за защита на нашето въздушно пространство е чрез развитие на ракетни бази за противовъздушна отбрана. Друга причина е, че \"се изопачават първоначалните условия в полза на един от участниците, това е позорно, унизително\". Симеонов каза още, че не трябва да се нарушават цената, техническите параметри на инвестиционното предложение. Сидеров поиска преговори с Русия  Коалицонният му партньор Волен Сидеров отиде още по-далече и предложи да преговаряме за самолети с всяка държава, която има оферти към нас и с Руската федерация. Лидерът на \"Атака\" предложи, ако България се спре на самолети F-16, те да бъдат предоставени безвъзмездно, тъй като САЩ ползвали безвъзмездно наши военни бази. Бившият командир на ВВС защити офертата за Ф-16 Ако говорим национално отговорно и поемем обещания към армията и ВВС, ще трябва да подкрепим предложението за преговори за F-16 , каза Константин Попов, председател на ГЕРБ. Попов освен председател на парламентарната комисия по отбрана е бивш командир на ВВС. \"Пакетът, който ни се предлага от САЩ, превръща самолета във високотехнологична бойна система с възможности за сериозна защита\", каза Попов. Като бивш командир на ВВС Попов обясни защо правителството се е насочило към придобиването на F 16 от САЩ - \"предлагат пълен пакет с въоръжение - това, което стана въпрос, че Европа не може да предложи. Европа може да ни предложи само ракети въздух – въздух. Тези ракети са два, два и половина пъти по-скъпи. Второ, предлага ни един високотехнологичен нов радар\", обясни ген. Попов. Според него разликата между този радар и другите, които се предлагат, е като между телефонен и оптичен кабел. По отношение на специалното оборудване ген. Попов заяви, че с предлаганите от САЩ информационни технологии страната ни може да участва във войната на високи технологии. Цветанов хвали \"летеца\" Радев, който бил за Ф-16 Ценя качествата на летеца Румен Радев, който дава експертиза, че най-доброто е F-16, каза председателят на ГЕРБ в парламента Цветан Цветанов. Според него имало промяна, когато Румен Радев е политик и е номиниран от една политическа сила и има обвързаности с нея. Цветанов се върна към 2012 г, когато имаше приключена процедура, която беше гласувана от Министерския съвет и трябваше да бъде гласувана в българския парламент, но Бойко Борисов подаде оставката на първия си кабинет. В концепцията за изграждане на отбранителна способност подписана от Румен Радев пише, че употребяваният боен самолет в пакет, предложен от Португалия и САЩ има изразени най-добри комплексни показатели\", каза още Цветанов. Той припомни и интервю на летеца Румен Радев в което той казва за тогавашната възможност за купуване на употребявани Ф-16: \"Въпросът не е дали ни трябва, а кога най-скоро можем да вземем подобен самолет\". Каракачанов: Няма да се харчат пари за пенсии \"Разходите по проекта за инвестиционен разход за изтребители са в рамките на плана за 2% от БВП, те не са допълнително от бюджета за пенсии, образование, здравеопазване. Това е лъжа, нека да бъде чуто ясно\", каза министърът на отбраната Красимир Каракачанов преди гласуването. \"Отклонението в цената може да бъде само до полученото вече предложение. Ние имаме таван, имаме уверение, че таванът ще бъде свален\", каза още Каракачанов. Той заяви, че ако бъде купен Ф-16 блок 70, ще имаме най-модерния самолет сред съседите.", "date": "2019.01.16", "title": "Парламентът даде мандат на правителството да преговаря за Ф-16 със САЩ (допълнена)"}
{"url": "https://www.dnevnik.bg/zelen/2019/01/16/3375744_sudut_okonchatelno_otmeni_pravitelstvenite_promeni_v/", "text": "Петчленен състав на Върховния административен съд (ВАС)  отмени окончателно промените в Плана за управление на Национален парк \"Пирин\" , приети от Министерския съвет в края на 2017 г., съобщи пресслужбата на съда. Решението на кабинета \"Борисов\", гласувано в последния работен ден на 2017 г., разширяваше възможностите за строежи в националния парк, обявен от ЮНЕСКО през 1974 г. за обект на световното наследство. То предизвика шестмесечни протести в София и други 50 града в България и чужбина. Одобрените промени бяха прокарани от тогавашния вицепремиер Валери Симеонов, лидер на НФСБ и съпредседател на коалицията \"Обединени патриоти\", която управлява заедно с ГЕРБ. Той атакува остро природозащитните организации, които внесоха жалба срещу плана в съда, заявявайки, че те защитават лични и финансови интереси.  През юли миналата година тричленен състав на ВАС отмени плана,  с аргумента, че с промените са нарушени разпоредби от българското и международното право, но Министерството на околната среда и водите (МОСВ) обжалва. По това време в увереността си, че ще успее да узакони възможностите за нови строежи в Банско и района, Симеонов  стигна до изявлението , че ако съдът не потвърди правителственото решение, ще сложи край на живота си. \"Ще се върна в Бургас, ще отида на бургаския мост, ще си закача една релса на врата, ще скоча и ще се удавя\", гласеше репликата му пред репортер на вестник \"Сега\". Концесионер на най-голямата ски зоната в Пирин - тази над Банско, е фирмата \"Юлен\", зад която - според  изявление на премиера Бойко Борисов  от началото на миналата година - стои Цеко Минев. Миналата година под натиска на прокуратурата правителството започна преговори за предоговаряне на концесионния договор, тъй като проверка установи, че в продължение на години  \"Юлен\" е ползвала с две трети по-голяма площ от определената по договор . По същото време петкратният носител на световната купа по ски  Марк Жирардели обяви, че е собственик  на \"Юлен\". Само за ремонт, без нови строежи В 30 страници върховните съдии от касационната инстанция на ВАС излагат подробно мотивите за решението си. В него за включени изцяло нови моменти в тълкуването на разпоредби от българското и международното право, взети са предвид решения по дела на Съда на Европейския съюз, европейски директиви, както и последните решения на Комитета за световно наследство към Конвенцията за опазване на световното културно и природно наследство, се казва в съобщението от съда. Съдиите потвърждават тълкуванието, дадено вече от тричленния състав, на най-спорния текст от промените в Плана за управление. Текстът гласи, че \"в националните паркове се забраняват строителството, освен на туристически заслони и хижи, водохващания за питейни нужди, пречиствателни съоръжения, сгради и съоръжения за нуждите на управлението на парка и обслужването на посетителите, подземните комуникации, ремонт на съществуващите сгради, пътища, спортни и други съоръжения.\" Опасенията на природозащитниците бяха, че именно тази разпоредба ще бъде използвана, за да се строят нови обекти в териториите, където сега това е забранено. Текстът има забраняващ характер и допуска единствено ремонт, но не и изграждането на нови спортни съоръжения в парка, гласи приетото от петчленния състав решение. Промените - само след екооценка Съдиите потвърждават позицията на долната инстанция и за това, че правителството неправомерно е приело промените в плана без да направи изискваната по закон екооценка. По въпроса за екооценката тече и отделен процес, който се води по жалба на природозащитници срещу  решение на министъра на околната среда и водите от 1 март 2017 г.  да не се извършва екологична оценка на проекта за актуализирания план за Пирин. Тричленен състав на ВАС отмени решението. Мотивът, с който екоминистърът Нено Димов обжалва през лятото, беше, че смисълът на плановете за управление на защитени територии е да играят роля на рамков документ за водене на политика, а не да предвиждат конкретни инвестиционни намерения. В края на декември петчленен състав на  ВАС върна делото за ново разглеждане . Според огласеното днес решение промените в плана попадат в обхвата на Закона за защитените територии (ЗЗТ), Закона за опазване на околната среда (ЗООС) и Закона за биологичното разнообразие (ЗБР) и поради това трябва да бъдат спазени изискванията за процедури за екологична оценка и оценка за съвместимост с европейската мрежа \"Натура 2000\", която в България се регламентира от ЗБР. Тълкуването на съда гласи, че екоминистърът е бил длъжен да извърши екологична оценка, за да се прецени дали са изпълнени целите на закона. Като част от аргументите по въпроса са цитирани и решения на Съда на Европейския съюз, които обжалващите решението на правителството неправителствени експерти представиха като аргумент пред съда през миналия ноември. Има смисъл гражданите да са активни Решението по делото е пример как граждани и неправителствените организации имат по-добро разбиране за значението и съдържанието на българските закони и европейските директиви от държавните органи, коментира за \"Дневник\" Тома Белев от Асоциацията на парковете в България, който беше единият от жалбоподателите срещу правителственото решение. Той подчерта, че приетите от правителството промени в плана за Пирин са били подкрепени от всички правни дирекции на всички министерства и от Министерски съвет. Според Белев решението на съда показва няколко важни неща: че въпреки тълкуванията на екоминистерството законът забранява ново строителство на спортни съоръжения в националните паркове и изисква задължителна екологична оценка на плановете за управление и техните изменения, както и че ЮНЕСКО изисква спазването на българските закони и провеждане на процедури за екологична оценка на устройството и оценки на отделните обекти, въпреки обратните твърдения на Валери Симеонов. По думите на Тома Белев мнението на съдиите показва също, че властите не разбират и не прилагат правилно европейските директиви за екологична оценка и за екологичната мрежа \"Натура 2000\". Доказва обаче, че има смисъл гражданите да са активни. Още веднъж, но с друг закон Окончателната отмяна на възможността за разширяване на строежите в Пирин идва след едногодишна съдебна битка. Докато тя течеше обаче,  управляващите намалиха степента на защита на водите в националните паркове . Това стана по обичайния в последните няколко години начин - като с текстове в един закон се променя друг нормативен акт. В края на декември сред промените в Закона за атмосферния въздух, които целяха да се отговори на наказателната процедура от Европа  за замърсения въздух , депутатите одобриха текст от Закона за защитените територии, с който позволи изключения от пълната забрана за нарушаване на естественото състояние на водни площи, водни течения, техните брегове и прилежащи територии. Промяната наподобява записаното в промените в Плана за управление. Според природозащитната коалиция \"За да остане природа в България\" те ще позволят  изменяне на естествените водни течения в националните паркове , \"за да осигуряват вода за производство на изкуствен сняг\".", "date": "2019.01.16", "title": "Съдът окончателно отмени правителствените промени в плана за Пирин (допълнена)"}
{"url": "https://www.dnevnik.bg/politika/2019/01/16/3375742_dps_nastoia_za_politicheski_deistviia_ot_borisov/", "text": "ДПС настоява премиерът Бойко Борисов да се разграничи от изказванията на заместника си и министър на отбраната Красимир Каракачанов за ромите и да предприеме необходимите политически действия. В противен случай отговорността е на цялото правителство. Това обяви лидерът на ДПС Мустафа Карадайъ в декларация в парламента днес. След нападението на военнослужещ от роми в село Войводино миналата седмица Каракачанов обяви, че  \"циганите са станали изключително нагли\" , а търпимостта на българското общество се е изчерпала. В понеделник роми протестираха в София с искане за оставката на вицепремиера. Мустафа Карадайъ поиска отношение да вземат и парламентът, и председателят му Цвета Караянчева, както и президентът Румен Радев като обединител на нацията. Той настоя още прокуратурата да се самосезира заради проявите на омраза на верска основа и да провери дали са спазени законите при разрушаването на ромски жилища. Според ДПС случилото се не само в село Войводиново, но и в Павел баня и Благоевград е ужасно, но по-ужасно било, че това се случва по вина на управляващите, които насаждат тежко разделение, бездушие и агресия в обществото в опит да извличат краткосрочни дивиденти. \"Докато един вицепремиер поражда етническо напрежение, ГЕРБ - Пловдив, открива културната столица на многообразието под мотото \"Заедно\", каза още Карадайъ. Според него подобни случаи се свързвали с ДПС, но на изборите през 2017 г. в село Войводино движението имало 6 от 965 гласа. \"Свидетели сме на реални действия за етническо противопоставяне с непреодолими последици. Вместо единение има безпрецедентно разединение в обществото, каквото не е имало и в зората на демокрацията. ДПС остро осъжда всяка форма на омраза и разделение\", каза още Карадайъ. Той призова всички органи в страната да заработят, а виновните да бъдат наказани. \"Мирът и демокрацията в страната са в опасност. Призоваваме към отговорност с мисъл за бъдещето на родината и на нашите деца. Омразата трябва да спре. Ред е да препотвърдим верността си към европейските ценности\", каза още лидерът на ДПС.", "date": "2019.01.16", "title": "ДПС настоя за политически действия от Борисов заради изказванията на Каракачанов за ромите"}
{"url": "https://www.dnevnik.bg/biznes/2019/01/16/3375717_prikljuchi_sdelkata_po_pridobivaneto_na_ekspresbank_ot/", "text": "Сделката по придобиването на \"Сосиете женерал експресбанк\" от страна на Банка ДСК е приключила, а процесът по интеграция на двете банки, вече собственост на унгарската \"ОТП груп\", се очаква да приключи през 2020 г. Процесът ще бъде ръководен от настоящия главен изпълнителен директор на Банка ДСК Виолина Маринова. Това обяви на пресконференция в София Шандор Чани, главен изпълнителен директор на Банка ОТП. Макар и не съвсем ясно казано, от обясненията му се разбра, че цената по сделката е 600 млн. евро - сумата, с която в края на изтеклата година е увеличен капиталът на Банка ДСК. След нея купената банка ще се нарича Експресбанк. Днес се разбра, че до приключване на процеса по интегриране двете банки ще работят като отделни, а клиентите им ще бъдат информирани за въвежданите промени. \"За момента сделката не променя нищо за клиентите\", обяви Виолина Маринова. Очаква се част от общо 450-те клона, с които ще разполага общата група, да бъдат затворени. Чани обясни, че това ще се случи най-вече в малките населени места, където няма да има нужда от два клона. \"Стремим се да бъдем най-голямата банка в България\", обяви Чани. Обединението на двете институции ще измести Уникредит Булбанк от първото място по активи и ще затвърди лидерската позиция на Банка ДСК в потребителското банкиране. Ако имаме възможност, бихме придобили още една банка в България, но за момента не планираме това, обяви още Чани. До края на годината унгарската ОТР ще придобие поне 3 банки в региона - в Албания, Сърбия и Словения. Групата ОТП започва придобиванията си в региона през 2001 г. - с банки в Словакия, България, Хърватия, Сърбия, Украйна, Русия и Черна гора. Сега групата присъства в девет държави. Шандор Чани обяви, че общо в региона групата има вече 18 млн. клиенти и 36 хил. служители.", "date": "2019.01.16", "title": "Приключи сделката по придобиването на \"Експресбанк\" от \"Банка ДСК\""}
{"url": "https://www.dnevnik.bg/sviat/2019/01/16/3375760_napadatelite_v_nairobi_sa_ubiti_ima_14_jertvi_potvurdi/", "text": "Нападателите в хотелския комплекс в Найроби са елиминирани, заяви кенийският президент Ухуру Кенята, цитиран от \"Ройтерс\" и БТА. Държавният глава на Кения посочи, че всичките участващи в атаката терористи са убити. Кенята потвърди, че жертвите на терористичния акт са 14, а силите за сигурност са евакуирали над 700 души от сградите, станали обект на нападението. Отговорност за нападението пое сомалийската ислямистка групировка \"Аш Шабаб\". Атаката започна около 15 ч. местно време (14 ч. българско), с експлозии на няколко автомобила пред банка, последвани от взрив на атентатор самоубиец в лобито на хотела, заяви началникът на националната полиция. Кадри от охранителни камери показаха трима нападатели, облечени в черно, да тичат през паркинга, последвани малко по-късно от четвърти. Единият бил със зелен пояс с гранати. Осем часа след началото на атаката в района се чуваха изстрели, което означава, че ситуацията все още не е под контрол, отбелязва агенцията. Десетки хора продължават да се крият във вътрешността на комплекса, посочил източник от силите за сигурност. По обед вътрешният министър Фред Матианги бе заявил, че всички сгради са обезопасени и десетки хора са евакуирани. Той обаче не уточни къде се намират нападателите, като каза само, че силите за сигурност продължават \"да прочистват\". Час след неговото изявление отново избухнаха престрелки.", "date": "2019.01.16", "title": "Нападателите в Найроби са убити след 19-часова операция, има 14 жертви"}
{"url": "https://www.dnevnik.bg/sport/2019/01/16/3375747_nadal_premina_burzo_prez_vtoriia_krug_na_australian/", "text": "Носителят на 17 титли от Големия шлем Рафаел Надал се класира с лекота за третия кръг на Australian Open. 32-годишният испанец даде само седем гейма на австралиеца Матю Ебдън и спечели с 6:3, 6:2, 6:2 за 1.56 ч. Шампионът в Мелбърн от 2009 г. реализира пет пробива от девет възможности и нито веднъж не загуби своето подаване. Той допусна два пъти по-малко непредизвикани грешки - 15 срещу 30, и пласира значително повече печеливши удари - 33 срещу 23. Надал имаше проблеми само в седмия гейм на първия сет, когато трябваше да спасява три точки за пробив при 3:3. Ебдън получи само още един шанс да пробие - при 5:2 в третия сет, когато световният №2 сервираше за победата. \"Чувствам се все по-добре. Имах някои трудни момент, но като цяло играх добре. Форхендът ми беше на ниво, в придвижването по корта също имам по-голяма увереност\", заяви Надал, който пропусна края на миналия сезон заради контузия в коляното. Испанецът записа 249-ата си победа от 275 мача в турнирите от Големия шлем и достигна до третия кръг в Мелбърн за 13-и път от 14 участия. В опит да се класира за 11-ия си четвъртфинал в Австралия той ще се изправи срещу друг представител на домакините - Алекс де Минор. Де Минор преодоля втория кръг след петсетова битка срещу швейцарския квалификант Хенри Лааксонен. Австралийският тийнейджър спечели с 6:4, 6:2, 6:7 (7), 4:6, 6:3 след близо четири часа игра. Това ще е третото поредно австралийско изпитание за Надал. В първия кръг испанецът отново нямаше сериозни трудности, като  надигра участващия с \"уайлд кард\" Джеймс Дъкуърт с 6:4, 6:3, 7:5 . Де Минор обаче ще е първият истински тест за формата и физическото състояние на Надал, за когото това е първи официален турнир след US Open. 19-годишният австралиец, който през 2018 г. спечели наградата за новобранец на сезона, е поставен под №29 в Мелбърн. Той спечели титлата в Бризбейн и има девет победи в десет мача през 2019 г. Надал и Де Минор ще се изправят един срещу друг за втори път. Първата им среща отново беше в трети кръг на турнир от Големия шлем - миналогодишния \"Уимбълдън\", когато испанецът спечели категорична победа с 6:1, 6:2, 6:4. Победителят от мача между Надал и Де Минор ще играе в осминафиналите с Томаш Бердих или Диего Шварцман.", "date": "2019.01.16", "title": "Надал премина бързо през втория кръг на Australian Open"}
{"url": "https://www.dnevnik.bg/biznes/2019/01/16/3375743_v_godina_s_rekordna_bezrabotica_kabinetut_shte/", "text": "Въпреки че 2018 г. завърши с рекордно  ниска безработица  от 6.2%, кабинетът днес одобри поредните 73 млн. лв. за насърчаване на заетостта. В приетия Национален план за действие по заетостта през 2019 г. се запазват субсидиите за работодателите, участващи в програми и мерки за заетост, в които ще се включат 16.5 хил. безработни. Над 11.4 хил. души да бъдат включени в обучения, става известно от правителствената пресслужба. Агенцията по заетостта вчера съобщи, че средногодишната безработица през 2018 г. е 6.2 на сто, а \"изминалата 2018 г. бележи исторически най-ниските стойности на броя регистрирани безработни в България\".  Правителството прогнозира, че безработицата ще се понижи до 4.8% след изпълнението на плана. Част от парите ще отидат за повишение на заплатите в субсидирана заетост заради ръста на минималната работна заплата, която от началото на 2019 г. е 560 лева при пълен работен ден. От 400 на 450 лв. се увеличава месечната субсидия за трудово възнаграждение за нает безработен по мерки от Закона за насърчаване на заетостта. При наемане на безработен с висше образование субсидията ще е 500 лв. От 2019 г. се предвижда да се увеличи трудовото възнаграждение на младежите, включени в програма \"Старт на кариерата\" (от 600 лв. на 650 лв.), на младежките, медиатори към общините (от 630 лв. на 680 лв.), и на психолозите и мениджърите на случай (от 650 лв. на 700 лв.). По-високи заплати ще получават и ромските медиатори със средно и висше образование. Увеличават се средствата за подкрепена заетост на лица с трайни увреждания или от други групи в неравностойно положение, наети на несубсидирани работни места - от 500 лв. на 700 лв., както и ежедневните транспортни разходи, свързани с обучението на безработните лица - от 10 лв. на 15 лв.", "date": "2019.01.16", "title": "В година с рекордна безработица кабинетът ще стимулира заетостта със 73 млн. лв."}
{"url": "https://www.dnevnik.bg/zelen/2019/01/16/3375782_bulgari_ot_bosilegrad_protestiraha_v_sofiia_sreshtu/", "text": "Десетки българи от Босилеград излязоха на протест пред сградата на Министерството на околната среда и водите. Те бяха подкрепени от жители на Кюстендил, а недоволството им беше насочено срещу  замърсяването на река Драговищица на сръбска територия . След протеста част от организаторите му се срещнаха с екоминистъра Нено Димов, съобщиха от ведомството. Река Драговищица преминава през Босилеград, след което навлиза на българска територия и се влива в Струма в района на кюстендилското село Шишковци. В непосредствена близост до водоема в района на Босилеград има обект за извличане на мед и цинк. Според жители в Босилеградския район водата е много мръсна. Животните отказвали да я пият, а мръсотията стигала до границата с България. По думите на Димов на българска територия няма превишения на нормите. \"Въпреки това българската страна внимателно следи ситуацията, защото политиката на правителството е да бъдат защитени интересите и на нашите сънародници в Западните покрайнини\", каза Димов по време на срещата. Той уточни, че в следващите дни ще има среща с министъра за защитата на околната среда на Сърбия Горан Триван, на която трябва да получи информация за качеството на водите на Драговищица на територията на западната ни съседка и за разрешените и осъществявани на територията на Сърбия добивни и производствени дейности.", "date": "2019.01.16", "title": "Българи от Западните покрайнини протестираха в София срещу замърсяването на река в Сърбия"}
{"url": "https://www.dnevnik.bg/sport/2019/01/16/3375616_uikendite_da_ostanat_samo_za_machove_ot_purvenstvata/", "text": "Уикендите трябва да останат запазена територия само за мачове от вътрешните първенства, заяви шефът на Бундеслигата Кристиан Зайферт. Той предупреди, че всеки опит за вкарване на двубои от евротурнирите в събота или неделя би довел до юридически действия. \"Гледаме много критично на идеята за разширяване на сегашни турнири\", заяви Зайферт. \"Това важи особено за разширяването на европейските клубни турнири или тяхното преместване през уикенда, което би попречило на вътрешните първенства. Ако тази граница бъде премината, ние ще бъдем принудени да предприемем юридически мерки\", заяви шефът на Бундеслигата. Според него развалянето на структурата на целия европейски футбол би било недопустимо. \"Уикендите трябва да принадлежат на националните лиги\", каза 49-годишният германец. Коментарът му идва покрай обсъждането на нови международни турнири за клубни и национални отбори. УЕФА вече одобри календара си за периода 2021-2024 г., като  в него е включен и трети европейски клубен турнир . Също така има идеи Шампионската лига да бъде преместена през уикенда с цел повишаване на зрителския интерес.", "date": "2019.01.16", "title": "Уикендите да останат само за мачове от първенствата, призова шефът на Бундеслигата"}
{"url": "https://www.dnevnik.bg/sviat/2019/01/16/3375771_kitai_e_investiral_12983_mlrd_v_chujbina_minalata/", "text": "Преките чуждестранни инвестиции (ПЧИ) на Китай в чужбина са нараснали с 4.2 на сто до 129.83 млрд. долара през 2018 година, съобщи министерството на търговията, цитирано от ТАСС. Като главна причина за това увеличение се посочва инициативата \"Един пояс, един път\", постоянната диверсификация на инвестиционните потоци в чужбина, засилване на иновационния фактор, успешно развитие на сътрудничеството на пазарите на трети страни, повишаване на ролята на частния и регионалния капитал, активно формиране на зони за търговско-икономическо сътрудничество в чужбина, както и подписване на споразумения, допринасящи за социално-икономическото развитие на други страни и за увеличаване на китайския износ. За 12 месеца преките финансови инвестиции на Китай в чужбина са се увеличили на годишна основа с над 105 процента до 9.33 млрд. долара. Потокът на нефинансовия капитал се е увеличил с 0.3 процента до 120.5 млрд. долара. Китайската централна банка инжектира днес рекордните 83 млрд. долара във финансовата система на страната, за да избегне липса на ликвидности, която да окаже нов натиск върху и без това отслабващата икономика, предаде \"Ройтерс\". Китайските власти обещаха да засилят мерките за стимулиране тази година и да направят повече за защита на заетостта в момент, когато растежът се е забавил до 28-годишен минимум. /БТА", "date": "2019.01.16", "title": "Китай е инвестирал $129.83 млрд. в чужбина миналата година"}
{"url": "https://www.dnevnik.bg/sviat/2019/01/16/3375777_makdonalds_izgubi_bitkata_za_turgovskata_marka_big_mak/", "text": "Макдоналдс\" (McDonald's) изгуби правата си върху търговската марка \"Биг Мак\" (Big Mac) в ЕС след юридическа битка срещу малката ирландска верига за бързо хранене \"Супермак\" (Supermac), предадоха световните агенции. През март 2017 г. ирландската компания поиска от Службата на Европейския съюз за интелектуална собственост да прекрати ексклузивното ползване на термина \"Биг Мак\" от \"Макдоналдс\" ЕС. Според службата \"Макдоналдс\" не е доказал реално използване на оспорваната търговска марка като име на бургер или ресторант през петте години преди да бъде заведено делото. В резултат на това заявлението за отмяна е успешно и оспорваната търговска марка трябва напълно да бъде анулирана, посочва службата. В изявление, получено снощи от \"Франс прес\", \"Супермак\" обвинява \"Макдоналдс\" в търговски тормоз, регистрирайки имена на марки, които просто складира като средства за постигане на определени цели срещу бъдещи конкуренти. Решението на службата позволява на други компании освен на \"Макдоналдс\" да използват името  \"Биг Мак\"  в ЕС, отбелязва \"Ройтерс\". \"Макдоналдс\" може да обжалва. \"Супермак\" посочи, че сега може да разшири дейността си във Великобритания и Европа. Компанията отбеляза, че никога не е имала продукт, наречен \"Биг Мак\", но \"Макдоналдс\" е използвал сходството в имената, за да блокира разрастването на ирландската верига. \"Макдоналдс\", който продава навсякъде по света бургерите си \"Биг Мак\", представи като доказателства европейски сайтове, както и постери, опаковки и писмени показания от представители на компанията, потвърждаващи продажбите на \"Биг Мак\" в Европа. Службата на Европейския съюз за интелектуална собственост заяви, че са необходими други видове доказателства и че уебсайтовете и рекламните материали не предоставят такава подкрепа. В исторически план \"Макдоналдс\" води доста съдебни битки в областта на търговските марки и обикновено не губи, каза преподавателката по право в Университета на Кънектикът Уиладжийн Маклийн. През 1993 г. \"Макдоналдс\" спечели съдебно решение, с което не се разрешава на зъболекар в Ню Йорк да продава услугите си под името \"Макдентал\". През 2016 г. американската верига провали усилията на сингапурска компания да регистрира \"Маккофи\" (Maccoffee) като марка в ЕС. /БТА", "date": "2019.01.16", "title": "Макдоналдс изгуби битката за търговската марка \"Биг Мак\" в ЕС"}
{"url": "https://www.dnevnik.bg/skorost/2019/01/16/3375746_fotogaleriia_vurhovi_tehnologii_i_poveche_ujut_v/", "text": "БМВ обнови флагмана си   като интегрира в модела иновативни технологии по отношение на управлението, асистиращите системи и свързаността. Другата цел на промените е колата да стане още по-уютна.", "date": "2019.01.16", "title": "Фотогалерия: Върхови технологии и повече уют в новото БМВ Серия 7"}
{"url": "https://www.dnevnik.bg/politika/2019/01/16/3375775_parlamentut_othvurli_vetoto_na_prezidenta_vurhu/", "text": "Парламентът отхвърли ветото на президента Румен Радев върху текстове от Наказателния кодекс, с които се предвижда  задържане на лица без незабавно уведомяване на близките им.  Промените бяха приети повторно със 137 гласа на народни представители от ГЕРБ, ДПС, \"Обединени патриоти\" и \"Воля\", против бяха 43 депутати от \"БСП за България\". Държавният глава върна на депутатите за ново обсъждане разпоредбите, с които се дава право на прокурора по своя преценка да отлага с 48 часа уведомяването на конкретни лица за задържането на даден човек, когато това е необходимо, за да се предотвратят тежки неблагоприятни последици за живота, свободата или физическата неприкосновеност на някого или пък сериозно затрудняване на наказателното производство. При задържането на непълнолетни отлагането на уведомяването на родителите и на директора на училището може да е за не повече от 24 часа. Към момента уведомяването на семейството и работодателя на обвиняемия задържан под стража става незабавно. Остава правото на незабавна адвокатска защита. Това бе дванадесетото вето на президента. В  мотивите си Румен Радев посочва , че държавата трябва да подпомага родителите си да се грижат за техните деца до навършване на пълнолетие, каквото задължение им вменява конституцията. Той настоява още \"да се очертае кръгът на лицата и на конкретните престъпления, за които може да се отлага уведомяването\". Според него в противен случай се открива възможност за \"непропорционално засягане на права и се създава риск изключението да се превърне в правило\". Според БСП с отхвърляне на ветото управляващите няма да \"натрият носа на държавния глава\", а на българския народ. Социалистите смятат, че с текстовете се ограничават фундаментални човешки права. Председателят на правната комисия от ГЕРБ Данаил Кирилов обяви, че е разговарял с редица реномирани прависти, които са го убедили, че няма проблем.", "date": "2019.01.16", "title": "Парламентът отхвърли ветото на президента върху забавянето на уведомяване при арест"}
{"url": "https://www.dnevnik.bg/biznes/2019/01/16/3375789_goranov_iska_da_subudi_spiashtite_akcii_ot_masovata/", "text": "Министерството на финансите планира да събуди \"спящите\" акции от масовата приватизация, с които притежателите им не се разпореждат. Това се разбира от публикувана за обществено обсъждане концепция за   личните сметки на физически лица, водени от \"Централен депозитар\" АД . В концепцията са записани конкретни действия за решаване на проблеми, натрупани и обсъждани многократно от инвестиционната общност за тези акции. В нея е предвидено провеждането на мащабна информационна кампания, насочена към притежателите на публичнотъргувани ценни книжа. Целта е активизиране на акционерите в рамките на предварително определен срок от 1 година да предприемат действия по прехвърлянето им от лични сметки към подсметки при инвестиционен посредник. След изтичане на този срок акциите, дефинирани като \"спящи\", ще се прехвърлят в специално създаден за целта инвестиционен фонд. Срещу книжата си лицата ще получат дялове от фонда, равностойни на притежаваните от тях акции. Предвижда се след изтичане на 5-годишен нормативно установен срок, в случай че лицата продължат да проявяват незаинтересованост, паричните средства, съответстващи на непотърсените дялове, ще бъдат внесени в полза на обществения интерес. В рамките на предвидената информационна кампания и неактивните притежатели на акции в непублични дружества от масовата приватизация ще бъдат насърчени да активизират своето участие в тях. Концепцията е разработена въз основа на проведените до момента инициативи - семинари, дискусии и неформални дебати - с инвестиционната общност, посочва министерството. Освен това текстовете са били обсъждани и с експерти на Европейската банка за възстановяване и развитие в нарочно изследване на подобни проблеми в няколко балкански държави.  На база на концепцията ще бъдат разработени предложения за законодателни промени. Срокът за даване на мнение за концепцията е до 15.02.2019 г. и може да бъдат изпращани на e-mail:  masspriv@minfin.bg .", "date": "2019.01.16", "title": "Горанов иска да събуди \"спящите\" акции от масовата приватизация"}
{"url": "https://www.dnevnik.bg/sport/2019/01/16/3375631_federer_djokovich_nadal_i_az_sme_favoriti_v_melburn/", "text": "Голямата тройка в тениса продължава да бъде в ролята на фаворит за титлата от Australian Open, каза Роджър Федерер след  победата си във втори кръг над Даниел Еванс . Швейцарецът продължи напред, без да е загубил сет в първите си две срещи, и се съгласи с мнението на Новак Джокович, че той заедно със сърбина и Рафаел Надал са основни фаворити в Мелбърн. \"Мисля, че е така. Все още сме в добро състояние да се борим за титлата. Ние знаем как се печелят турнири от Шлема. Новак винаги е фаворит на твърди кортове, а може би и на всякакви кортове, когато се чувства 100% здрав. Рафа също трябва да е фаворит №1, особено когато говорим за \"Ролан Гарос\", каза Федерер. Според него многобройните му титли от Големия шлем го поставят сред фаворитите. \"Мисля, че и аз съм в микса, но не мога да кажа точно какви са шансовете ми. След нас тримата трябва да се оглеждаме и за по-младите момчета, сред които е Александър Зверев. Той може да стигне далеч в някой от турнирите от Шлема тази година\", добави Маестрото. Той срещна проблеми срещу Даниел Еванс, но не позволи това да се отрази негативно на играта му в големи периоди. Бившият №1 среща Тайлър Фриц от САЩ в третия кръг. \"Срещу Дан не успях да се откъсна рано в резултата и това оказа влияние. До втория сет се движехме заедно в резултата, за което той заслужава големи поздравления. Дан игра наистина добре, също така натрупа самочувствие и ми беше много трудно. Определено беше предизвикателство да се изправя срещу някой със сходен стил. На моменти имах усещане, че играя срещу огледалото\", каза шесткратният шампион в Мелбърн. Швейцарецът добави, че в последните години е направил много промени в подготовката си. Федерер разкри, че си позволява да не играе тенис в определени дни, за да има повече време за възстановяване и да отделя внимание на семейството си.", "date": "2019.01.16", "title": "Федерер: Джокович, Надал и аз сме фаворити в Мелбърн"}
{"url": "https://www.dnevnik.bg/sviat/2019/01/16/3375821_evropa_velikobritaniia_da_vzeme_reshenie_nie_se_gotvim/", "text": "Споразумението за оттегляне е най-добрият и единствен възможен компромис в рамките на поставените от Обединеното кралство \"червени линии\", подчерта главният преговарящ на ЕС  Мишел Барние . С председателя на Европейския съвет Доналд Туск проявихме добра воля, главният преговарящ на ЕС Мишел Барние вложи много усилия, всички показахме гъвкавост, заявява председателят на ЕК  Жан-Клод Юнкер . Призовавам Великобритания възможно най-бързо да поясни намеренията си. Времето е на привършване, добавя председателят на ЕК. \"Ако е невъзможно да има сделка и никой не иска сделка, кой ще има смелостта да назове единственото възможно решение?\", попита председателят на Европейския съвет  Доналд Туск . ЕС няма да приеме установените насоки да бъдат разводнени нито по отношение на мирния процес и границата на остров Ирландия, нито по гражданските права, добави  Франс Тимерманс  от името на Европейската комисия. Британските партии трябва да се издигнат над собствените си интереси и да си сътрудничат за някакво решение за Брекзит, което всички те подкрепят, каза преговарящият за Брекзит от страна на Европейския парламент  Ги Верхофстат.   За тази цел Великобритания трябва да промени \"червените линии\", които е заложила в преговорите. Европейският съюз и Обединеното кралство се доближават до \"Брекзит без сделка\", какъвто никоя от двете страни не желае, каза днес еврокомисарят по икономиката  Пиер Московиси , цитиран от агенция \"Ройтерс\". \"Никой не иска Брекзит без сделка, но вървим натам\", каза Московиси в ефира на телевизия \"Франс 2\". \"Първият вариант е те да напуснат без сделка. Те казват: \"няма сделка\". Това е страшно за всички. Първите губещи в такъв вариант ще бъдат британците\", заяви френският президент  Еманюел Макрон  на среща с кметове в Париж. \"Вторият вариант е, както ни казват - според мен точно това ще направят, познавам ги малко - \"ще се опитаме да подобрим каквото можем да получим от европейците и пак ще гласуваме\", добави френският президент. В такъв случай, по думите му, \"ние може би ще направим подобрения по едно-две неща, но не мисля, че ще стане, защото ние постигнахме максимално възможното по сделката и няма да спрем да защитаваме европейските интереси само за да решим вътрешнополитическите въпроси на Великобритания\". \"Има и трети вариант, те да кажат - и според мен те ще започнат с втория вариант и ще стигнат до третия - \"в действителност ще ни трябва още време, за да предоговорим нещо\", каза Макрон. Това създава много несигурност и тревога, отбеляза френският президент. Все още има време за преговори между ЕС и Великобритания по излизането й от блока, заяви германският канцлер  Ангела Меркел . \"Разбира се, ще направим всичко за намиране на организирано решение, но сме подготвени и ако няма такова решение\", каза тя. Твърдите искания на Великобритания при какви условия да излезе от ЕС означават, че сегашното споразумение е единственото възможно в момента, заяви холандският премиер  Марк Рюте . \"Ако те променят тези искания, можем да се опитаме да постигнем друго споразумение, но ако това не се случи, сегашното споразумение е единственият вариант\". Датският премиер Ларс Льоке Расмусен заяви вчера, че отхвърлянето на споразумението за Брекзит от британския парламент е \"много жалко\", предаде ДПА. \"Една крачка по-близо към сценарий за хаотичен Брекзит без сделка. Времето изтича\", написа Расмусен в \"Туитър\". \"Сега британското правителство трябва да предложи какво следва. Междувременно ние ще ускорим подготовката си за Брекзит без споразумение\", добави той. Шведският министър по европейските въпроси и търговията Ан Линде написа в \"Туитър\": \"Съжалявам, че британският парламент не одобри споразумението между Обединеното кралство и ЕС за напускане. Споразумението остава най-добрия начин за добре организиран Брекзит\". Испанското правителство заяви вчера, че споразумението за Брекзит е било \"на-доброто възможно\" и предупреди, че предоговарянето му \"ще доведе до опасен сценарий\". Ирландският кабинет подчерта, че споразумението не може да бъде предоговоряно. \"Ирландското правителство признава все пак, че един хаотичен Брекзит е лош вариант за всички, не на последно място в Северна Ирландия. Все още не е твърде късно да се избегне този изход и ние призоваваме Обединеното кралство да каже как предлага да се излезе от тази безизходица в най-спешен порядък\". \"Разбира се, съществува възможността определени точки да бъдат по-ясно очертани, ако това помогне за избягването на твърд Брекзит\", каза австрийският премиер Себастиан Курц. \"Основната цел е да избегнем твърд Брекзит\". Българските евродепутати Нито един вариант не е изключен, топката сега е в полето на Великобритания.  Ето как  български евродепутати коментираха снощното решение на британския парламент.", "date": "2019.01.16", "title": "Европа: Великобритания да вземе решение, ние се готвим за Брекзит без сделка"}
{"url": "https://www.dnevnik.bg/sviat/2019/01/16/3375792_vzriv_izbuhna_krai_patrul_na_sasht_v_siriiskiia_grad/", "text": "Взрив избухна в район, където патрулират сили на коалицията срещу \"Ислямска държава\" в сирийския град Манбидж, предаде \"Ройтерс\". Представител на коалицията на САЩ съобщи, че четирима американски военнослужещи са загинали, а трима са ранени. Организацията Сирийска обсерватория за правата на човека, която наблюдава конфликта в Сирия, съобщи, че са загинали 14 души, сред които и двама американски граждани. Очевидци са потвърдили инцидента за \"Ройтерс\" и разказват, че той се е случил край пазар за зеленчуци. Военният съвет на Манбидж - ръководената от кюрди организация, контролираща града - казва, че по предварителни данни има и ранени. \"Амак\" - сайтът, наричан агенция на \"Ислямска държава\" - обяви, че нападател с жилетка с експлозиви е извършил самоубийствен атентат срещу чуждестранен патрул. В първия час след атаката коалицията, водена от САЩ, не потвърждава информацията. Инцидентът следва обявеното от президента на САЩ Доналд Тръмп намерение за изтегляне на всички 2000 американски военнослужещи, разположени (по официални данни) в Сирия, след разгрома на \"Ислямска дъжрава\". Тези планове обезпокоиха съюзниците, а когато Вашингтон обвърза изтеглянето с гаранции за сигурността на кюрдските бойци, съюзници на САЩ, се стигна и до напрежение с Анкара. Манбидж, недалеч от границата с Турция, се намира близо до зони, контролирани от силите на сирийския президент Башар ал Асад и от опозиционни бойци, подкрепяни от Турция. Анкара обяви в края на миналата година, че готви нова операция за изтласкване на кюрдските бунтовници от пограничните райони почти година след като свързани с нея бойци започнаха офанзива в северозападните райони на страната, известна като операция \"Маслинова клонка\".", "date": "2019.01.16", "title": "Взрив избухна край патрул на САЩ в сирийския град Манбидж, има загинали (допълнена)"}
{"url": "https://www.dnevnik.bg/kultura/2019/01/16/3375833_prokuraturata_se_samosezira_zaradi_sredstvata_za/", "text": "Окръжна прокуратура - Пловдив, се самосезира за евентуално длъжностно престъпление във връзка с разходването на средствата за церемонията по откриване на \"Европейска столица на културата – Пловдив 2019\" на 12 януари, съобщава пресцентърът на Апелативна прокуратура - Пловдив. Възложена е проверка на сектор \"Икономическа полиция\" при ОД на МВР - Пловдив, като е определен 30-дневен срок за приключването й. Преди два дни стана известно, че цената на спектакъла \"Ние сме всички цветове\" е  2.4 млн. лева . Информацията беше съобщена пред \"Дневник\" от артистичния директор на фондация \"Пловдив 2019\" Светлана Куюмджиева. По нейни думи реалният бюджет на откриването е 2 млн. лева, а 400 хил. лева е ДДС, което се връща обратно в държавата. В тази сума не влизат шатрите за гости, раздаването на храна и топли напитки, както и одеялата с логото на \"Пловдив 2019\". Реализацията на \"Ние сме всички цветове\" е поверена на германската компания Phase 7, избрана сред 7 други кандидати. ", "date": "2019.01.16", "title": "Прокуратурата ще провери как са харчени парите за церемонията в Пловдив"}
{"url": "https://www.dnevnik.bg/biznes/2019/01/16/3375839_britanska_kompaniia_za_onlain_prodajba_na_bileti_shte/", "text": "Британската ИТ компания Viafik започва проект за създаване и внедряване на дигитална платформа в България, която ще обединява всички транспортни средства на едно място и ще дава възможност за купуване на билети онлайн за тях. Това съобщава Министерството на икономиката. Инвестицията ще надхвърли 1 млн. лв., а страната е избрана за базиране на целия проект и неговото управление, като той ще обхване няколко държави в региона. Това е обявило ръководството на компанията на среща със заместник-министъра на икономиката Александър Манолев.  Кент Мосбек, директор на компанията, е обяснил, че се предвижда дигиталната система да бъде внедрена в пет държави – България, Унгария, Сърбия, Румъния и Хърватия, като проектът ще започне от автобусните превози. По думите му след анализ те са избрали целият проект да бъде разработен и управляван от България заради много високото ниво на специалистите в ИТ сектора. Те ще бъдат базирани във Варна, а плановете са им до средата на тази година услугата им да се предлага за българските потребители.  Сегашният фокус на дигиталната система е основно върху междуградските и международните автобусни пътувания. Чрез платформата потребителите ще могат да купуват билети за автобусните направления изцяло онлайн без промяна в крайната цена и ще могат да предоставят билета си дигитално на мобилния си телефон или друго устройство на водача. По този начин ще се спести време, консумативи и др. От британската компания вече са провели предварителни разговори с някои от най-големите автобусни превозвачи, които са изразили сериозен интерес за партньорство.  Според разчетите на Viafik, годишно в България се продават над 100 млн. билета за всички транспортни средства, а над 7.9 млн. са издадените кредитни карти. Същевременно над 3.9 млн. българи имат смартфони, което според тях е сериозна индикация за потенциала на бизнес модела, който са разработили. ", "date": "2019.01.16", "title": "Британска компания за онлайн продажба на билети ще базира дейността си в България"}
{"url": "https://www.dnevnik.bg/sviat/2019/01/16/3375825_forumut_v_davos_posochi_osnovnite_zaplahi_za/", "text": "Заплахите от световна търговска война, растящото политическо напрежение на планетата, кибератаките и промените в климата са сред основните заплахи за световната икономика през 2019 г. Това се казва в  годишната прогноза  на Световния икономически форум в Давос (WEF), разпространени днес. Форумът започва следващата седмица в Швейцария и в навечерието му е публикуван докладът, основан на разговори с около 1000 представители на властта, учени и бизнесмени. В текста се казва още, че, изглежда, темповете на икономически растеж са достигнали максималния си предел. \"Просто не ни остана сух барут, за да се справим със забавянето, до което може да ни доведат сегашните събития\", каза на пресконференцията Борге Бренде, президент на WEF. Авторите на доклада предупреждават също, че икономическа политика, която в миналото е позволявала на съперници да получават взаимна изгода от търговските си отношения, днес често се разглежда като инструмент за стратегическа конкуренция. Търговията беше двигателят на прогреса, но тази тенденция отслабва и следващите месеци ще са с решаващо значение за укрепване на доверието, тъй като най-големият риск е отъствието на желание за сътрудничество, обяснява Бренде. Девет от десет експерти на WEF (91%) очакват през 2019 г. изостряне на икономическото и политическото противопоставяне между основни държави в света. Миналата година водещите глобални рискове бяха поврат на пазарите, популизмът на политиците и прекалените очаквания спрямо технологиите. Сега в 10-годишна перспектива като заплахи с най-голямо въздействие се определят крайности на времето и провали в климатичните политики. Сред тазгодишните хипотези за това какво може да се случи са включени ефектът от квантовите компютри, манипулирането на времето, монетарен популизъм, емоционалните реакции към изкуствения интелект и др. Икономическа конфронтация и напрежение между големи държави (91%)  Отслабване на правилата и споразуменията за международнаотърговия (88%)  Политическа конфронтация и напрежение между големи сили (85%)  Кибератаки и кражба на данни и пари (82%)  Кибератаки и прекъксване работата на услуги и инфраструктурни обекти (80%)  Загуба на доверие съюзите за колективна отбрана (73%)  Целите на популисти и националисти (72%)  \"Фалшиви новини\" и медии, които работят в затворено публично пространство (69%)  Политическо поляризиране на национално ниво (67%) Кражба на лични данни. (64%) Глобалните рискове се увеличават, но, изглежда, отсъства колективна воля за справяне с тях. Вместо това се задълбочава разделението и светът се придвижва към нова фаза на политика, фокусирана върху собствената държава. В много страни и по множество въпроси изглежда привлекателна идеята \"да си върнем контрола\" - било от политически портивник, било от някакви наднационални и международни организации. \"Енергията се изразходва за консолидиране или възстановяване на контрола на национално ниво, което рискува да отслаби колективното реагиране на възникващите глобални предизвикателства. Затъваме още по-дълбоко в глобални проблеми, от които ще е трудно да се измъкнем\", предупреждават авторите.", "date": "2019.01.16", "title": "Форумът в Давос посочи основните заплахи за икономиката през 2019 г."}
{"url": "https://www.dnevnik.bg/sport/2019/01/16/3375654_seriia_a_otloji_zabranata_za_reklamirane_na/", "text": "Партньорството между италианските футболни клубове и букмейкърските компании ще продължи поне до юли, след като ръководството на Серия А взе решение да отложи забраната за реклама. Първоначално беше обявено, че рекламата на компании за заложи ще бъде забранено в италианския футбол от началото на 2019 г. Регулаторният орган в Италия (AGCOM), който се избира от парламента, вече е уведомил клубовете, че забраната се отлага временно и влиза в сила едва от лятото. Всичко това идва в резултат на обжалването на клубовете, които претендираха, че ще отчетат значителен спад на приходите от спонсори. Италианската футболна лига също взе отношение по въпроса, като отчете забраната като \"решение с отрицателен ефект върху футбола\". \"Всичко това ще намали конкурентността на италианските клубове с останалите на европейската сцена\", се казва в съобщение от Лигата. Повече от половината клубове в Серия А имат действащи договори с букмейкърски компании, докато \"Лацио\" има за спонсор на фланелките Marathonbet. По изчисления на футболната лига загубите за италианската хазна след забраната за реклама ще надхвърлят 700 милиона евро годишно.", "date": "2019.01.16", "title": "Серия А отложи забраната за рекламиране на букмейкърски компании"}
{"url": "https://www.dnevnik.bg/sport/2019/01/16/3375850_sharapova_produlji_na_visoka_skorost_i_si_uredi_mach_s/", "text": "Носителката на пет титли от Големия шлем Мария Шарапова записа втора експресна победа в Australian Open. След като в първия кръг  престоя на корта 63 минути и записа успех с 6:0, 6:0,  днес рускинята имаше нужда от 71 минути, за да се справи с шведката Ребека Петерсон. Шарапова надигра 62-ата в световната ранглиста с 6:1, 6:3 и се класира за третия кръг, където ще срещне миналогодишната шампионка Каролин Вознячки. Датчанката също се изправи срещу шведка във втория си мач - Йохана Ларсон, и също спечели с лекота - 6:1, 6:3. Шарапова не даде никакви шансове на Петерсон, като спечели близо два пъти повече точки - 60:33. Рускинята реализира пет пробива от седем възможности - два в първия и три във втория сет, и нито веднъж не трябваше да спасява подаването си. Петерсон нямаше никакъв отговор на мощната игра от дъното на корта на Шарапова. Шампионката в Мелбърн от 2008 г. направи 18 печеливши удара срещу едва седем на шведката, а освен това допусна по-малко непредизвикани грешки - 20 срещу 29. Освен Шарапова и Вознячки напред от фаворитките в долната половина на схемата продължават още Анжелик Кербер, Слоун Стивънс и Петра Квитова. Кербер победи бразилската квалификантка Беатрис Хадад Мая с 6:2, 6:3 и ще играе с Кимбърли Биръл в третия кръг. Австралийката, която участва с \"уайлд кард\", изненада поставената под №29 Дона Векич след успех с 6:4, 4:6, 6:1. Стивънс също нямаше никакви проблеми във втория кръг. Шампионката от US Open 2017 надигра Тимеа Бабош от Унгария с 6:3, 6:1. В следващия кръг американката ще срещне Петра Мартич от Хърватия. Квитова също загуби само два гейма във втория си мач. Двукратната шампионка от \"Уимбълдън\" победи румънката Ирина-Камелия Бегу с 6:1, 6:3. Чехкинята ще се изправи срещу Белинда Бенчич от Швейцария в един от най-интригуващите двубои в петък. №8 Петра Квитова - Ирина-Камелия Бегу Белинда Бенчич - Юлиа Путинцева Аманда Анисимова - №11 Арина Сабаленка №15 Ашли Барти - Мария Сакари №5 Слоун Стивънс - №31 Петра Мартич Аляксандра Саснович - Анастасия Павлюченкова Даниел Колинс - №19 Каролин Гарсия Кимбърли Биръл - Анжелик Кербер", "date": "2019.01.16", "title": "Шарапова продължи на висока скорост и си уреди мач с Вознячки"}
{"url": "https://www.dnevnik.bg/zelen/2019/01/16/3375898_spored_valeri_simeonov_vas_e_otmenil_plana_za_park/", "text": "Тъжен, да не кажа трагичен ден за българската икономика и туризъм\". Така депутатът от \"Обединени патриоти\", лидер на НФСБ и бивш вицепремиер Валери Симеонов коментира решението на петчленен състав на Върховния административен съд (ВАС), с което  бяха  отменени окончателно промените в Плана за управление на Национален парк \"Пирин\" , приети от Министерския съвет в края на 2017 г.,  \"Имам съмнения, че това е станало под натиск, само това ще кажа\", добави Симеонов и отказа да коментира повече в кулоарите на парламента, където журналисти искаха да питат и за  изявлението  му от юли миналата година, че ако съдът не потвърди правителственото решение, ще сложи край на живота си. \"Ще се върна в Бургас, ще отида на бургаския мост, ще си закача една релса на врата, ще скоча и ще се удавя\", гласеше репликата му пред \"Сега\". Решението на кабинета \"Борисов\", гласувано в последния работен ден на 2017 г., разширяваше възможностите за строежи в националния парк, обявен от ЮНЕСКО през 1974 г. за обект на световното наследство. То предизвика шестмесечни протести в София и други 50 града в България и чужбина. Одобрените промени бяха прокарани от тогавашния вицепремиер Валери Симеонов, който беше най-големият им защитник. Той атакува остро природозащитните организации, които внесоха жалба срещу плана в съда, заявявайки, че те защитават лични и финансови интереси. През юли миналата година тричленен състав на ВАС отмени плана  с аргумента, че с промените са нарушени разпоредби от българското и международното право, но Министерството на околната среда и водите (МОСВ) обжалва. ", "date": "2019.01.16", "title": "Според Валери Симеонов съдът е отменил плана за парк \"Пирин\" под натиск"}
{"url": "https://www.dnevnik.bg/photos/2019/01/16/3375896_snimka_na_denia_ogromen_leden_krug_v_rekata/", "text": "Огромен плаващ леден кръг се появи в река Презюмпскот в град Уестбрук, щата Мейн. Снимките от любителско видео показват явление, което според учените е рядко, но нормално. Кръгът обикновено се образува върху водовъртеж или след откъсване на голямо ледено парче, което водата завърта и постепенно го оформя.", "date": "2019.01.16", "title": "Снимка на деня: Огромен леден кръг в реката"}
{"url": "https://www.dnevnik.bg/sviat/2019/01/16/3375823_nad_10_dushi_sa_zadurjani_v_polsha_za_prizivi_za/", "text": "Полската полиция е задържала най-малко 10 души заради призиви в социални мрежи за убийства и актове на насилие след нападението срещу кмета на Гданск, след което той почина, предаде агенция \"Ройтерс\". Павел Адамович, който критикуваше антимигрантските политики и бе кмет на Гданск от 1998 г., бе намушкан с нож на  сцената на благотворително събитие . Оттогава полски медии съобщават за заплахи срещу някои кметове с либерални възгледи в страната. \"Отново призовавам да се спре с лошите емоции\", каза вътрешният министър Йоахим Бруджински в изявление, с което съобщи за задържанията. Някои експерти смятат, че самите политици са насърчавали речта на омразата и агресията в обществения живот в последните години, а управляващат партия \"Право и справедливост\" е отговорна, защото не е реагирала по-рано, отбелязва \"Ройтерс\". Според тях инцидентите в последно време отразяват нажежената политическа атмосфера в редица европейски страни като Полша и Унгария, където популистки лидери подхранваха националистически и антимигрантски настроения. Адамович бе сред 11-те кметове в Полша, за които крайнодясна група издаде фалшиви смъртни актове след подписана от тях декларация в подкрепа на приема на бежанци въпреки политиките на правителството. Тогава прокуратурата на Полша реши, че няма да се занимава със случая. След  смъртта на Адамович  хиляди се събраха на бдения в различни градове в страната. Арестуван по случая е 27-годишен мъж, неотдавна излязъл от затвора, където е излежал 5-годишна присъда за банков обир. Самият той след деянието си каза, че го е извършил за отмъщение на бившата управляваща партия \"Гражданска платформа\" - сега в опозиция, защото по време на нейното управление е бил \"несправедливо\" обвинен и осъден. Адамович бе избиран няколко пъти за кмет от тази партия, чийто член бе до 2015 г., но последния път се кандидатира като независим. В понеделник полицията задържа във Варшава и 72-годишен мъж, обадил се в социален център, за да заяви, че следващият, който ще бъде убит, е президентът Анджей Дуда, който на изборите бе кандидат на \"Право и справедливост\". Днес полската агенция PAP каза, че полицията в Гданск е задържала 48-годишен мъж, заподозрян за телефонни заплахи срещу председателя на Европейския съвет и бивш полски премиер Доналд Туск.", "date": "2019.01.16", "title": "Над 10 души са задържани в Полша за призиви за убийства и насилие"}
{"url": "https://www.dnevnik.bg/biznes/2019/01/16/3375895_spas_rusev_i_elvin_guri_pridobiha_telekom_albaniia/", "text": "\"Телеком Албания\" (Telekom Albania) става собственост на Спас Русев, основен акционер в БТК, и на бизнесмена от албански произход Елвин Гури, съобщава  \"Капитал\" . Сделката се очаква да приключи в рамките на годината. Новината е съобщена от германския собственик на мобилния оператор – Deutsche Telekom, и дъщерната им OTE. За придобиването на втория по големина играч на местния пазар новосъздадената компания \"Албания телеком инвест\" ще плати 50 млн. евро. Спас Русев държи мажоритарния пакет от акциите на дружеството, а познатият като основател на Jet Finance и мениджър на фонд за дялови инвестиции Елвин Гури – останалите. Сделката е финансирана със средства от албанския клон на Първа инвестиционна банка.  Спас Русев заявил пред \"Капитал\", че след БТК и новата сделка това е само началото на регионалната му експанзия. Междувременно Deutsche Telekom търси изход и от други нестратегически инвестиции в региона – по информация на \"Капитал\" за продажба са и македонският и румънският телеком на групата.", "date": "2019.01.16", "title": "Спас Русев и Елвин Гури придобиват \"Телеком Албания\""}
{"url": "https://www.dnevnik.bg/sport/2019/01/16/3375869_sofiia_oupun_privleche_dominos_za_osnoven_partnyor/", "text": "Веригата пицарии \"Доминос\" стана официален партньор на \"София оупън\", обявиха организаторите на тенис турнира. Като част от партньорството 10% от стойността на всяка продадена пица по време на Sofia Open 2019 ще бъдат инвестирани за новите тенис шампиони на България, се казва в информацията. Компанията ще има щанд за продажба в \"Арена Армеец\" по време на надпреварата. Главните спонсори са \"Емирейтс\", \"Дубай дюри фрий\" и \"Гроу грийн\". Четвъртият сезон на турнира в София ще се проведе от 3 до 10 февруари. Най-голямото име сред участниците е носителят на три титли от Големия шлем Стан Вавринка. В списъка са още руснакът Карен Хачанов, шампионът от младежките финали на АТП Стефанос Циципас, първият шампион в София Роберто Баутиста Агут, Фернандо Вердаско и Гаел Монфис. Българите Димитър Кузманов и Адриан Андреев се включват с \"уайлд кард\" директно в основната схема на турнира. Билетите са в  продажба в мрежата на Eventim .", "date": "2019.01.16", "title": "\"София оупън\" привлече \"Доминос\" за основен партньор"}
{"url": "https://www.dnevnik.bg/sviat/2019/01/16/3375298_kude_sgreshi_tereza_mei/", "text": "Великобритания сега наистина се е озовала в непознати води. Две и половина години след референдума за Брекзит и по-малко от 70 дни преди срока, в който Обединеното кралство законно се е задължило да напусне ЕС, британският парламент  отхвърли с 432 срещу 202 гласа  единственото споразумение, осигуряващо регулирано напускане на съюза - най-голямото парламентарно поражение за британско правителство от повече от век. При нормални обстоятелства всеки премиер, понесъл подобно унижение по основна политика, незабавно щеше да предложи оставката си или да свика избори. Само че обстоятелствата не са нормални. Правителството на Тереза Мей днес ще се изправи пред вот на недоверие, който със сигурност няма да мине, понеже никой от собствените й депутати, нито Демократическата юнионистка партия (ДЮП) са готови да поемат риск от избирането на ляво правителство начело с Джеръми Корбин. Същевременно лидерството на Мей начело на торите не може да бъде оспорвано още 11 месеца според партийните правила. Така че един министър-председател, който очевидно  вече няма доверието на кабинета си , на партията си и на парламента, ще остане на поста. Но в името на каква цел? Великобритания е изправена пред криза и не е ясно дали Мей е част от проблема или част от решението. Картите, с които разполагаше, бяха лоши, но и тя ги изигра изключително лошо. Нейният подход при преговорите за Брекзит беше белязан от  лоши решения, неяснота, увъртане  и криворазбрана лоялност към своите. Тя задейства член 50 преди изобщо да има каквато и да било представа какво иска от преговорите или някаква ясна представа по какъв механизъм ще стане всичко. Мей прахоса два от 24-те месеца за преговори, като хазартно заложи на избори, които се надяваше да й донесат увеличено парламентарно мнозинство, а вместо това остана с правителство на малцинството, подпирано от ДЮП. Едва през септември миналата година тя предложи някаква своя визия за бъдещите отношения с ЕС. Но нейният  План Чекърс  се оказа мъртвороден, отхвърлен както от голяма част от нейната партия, така и от Брюксел. Политическата тактика на британския премиер допринесе за загубата на доверие. Брюксел преговаряше прозрачно, публикувайки подробни документи, които разясняваха европейската позиция, и беше откровен за потенциалните негативи и отстъпки. В резултат успя да изгради консенсус сред 27-те държави членки. Обратно, Мей беше потайна и уклончива, криейки важни подробности от министрите си. Тя не се постара да постигне консенсус, отказвайки да протегне ръка на другите политически партии, регионалните администрации, компаниите и синдикатите. Всъщност на моменти изглеждаше сякаш премиерът с всички сили се стреми да подклажда разделение. Критиката й срещу \"гражданите на нищото\" беше възприета като атака срещу онези 48 процента, които гласуваха за оставане в ЕС. Затова нейните призиви напоследък за национално единство звучаха неубедително.  Най-голямата грешка на премиера обаче беше Тя упорито не признаваше направените отстъпки в процеса на излизане от ЕС и подклаждаше нереалистични очаквания. Преди една година тя все още настояваше, че окончателна сделка за бъдещите отношения ще бъде договорена преди напускането през март. Фактически преговорите щели да започнат едва след като сме били излезли. Тя постави поредица \"червени линии\" в речта си на партийната конференция през октомври 2017 г., включително изключвайки каквато и да било бъдеща роля за Съда на ЕС без консултации и явно без разбиране за последиците. Мей настояваше чак до публикуването на нейното проектоспоразумение, че може да постигне двоен успех, плод на фантазия - митническо споразумение, което ще даде възможност на Великобритания да се радва на  безпрепятствена търговия с ЕС  и в същото време да може да договаря собствени търговски сделки, макар мнозина да предупреждаваха, че това е невъзможно. Тя твърдеше, че \"без сделка\" е по-лошо от лоша сделка, когато за всички беше очевидна печалната истина, че Великобритания е неподготвена за нерегулиран Брекзит. Вярно е, че то има много достойнства. То урежда спорни наследствени въпроси относно парите и правата на гражданите, с което дава възможност на Великобритания да напусне с добри юридически позиции. Запазва отворена ирландска граница и осигурява период на стабилност за бизнеса, докато се договорят нови споразумения за търговията и сигурността. Но то не решава въпроса за Брекзит, защото оставя най-разделящите проблеми да бъдат уреждани след напускането. И твърдението й, че е върнала обратно контрола над нашите финанси, граници и закони, трябва да се приема предпазливо, докато не станат известни условията на окончателното споразумение. Това, което може да се каже със сигурност, е, че каквато и сделка да бъде договорена, тя ще бъде далеч от това, което обещаваше Leave (кампанията за напускане). Разбира се, като премиер, подкрепящ Remain (оставането), от партия, подкрепяща Брекзит, Мей може би е усещала, че няма друг избор, освен да се държи именно по този начин. Тя явно смяташе, че Бидейки тори през целия си живот, издигнала се през йерархията на партията и местната власт, тя е дълбоко предана на оцеляването на Консервативната партия. Подобно на много себеподобни Мей несъмнено вярва, че партийният интерес и националният интерес са едно и също. Стратегията й беше да приведе в изпълнение присъдата на народа по начин, който запазва непокътната дълбоко разединената й партия. И все пак тя трябва да признае, че тази стратегия се провали. За да играе занапред някаква конструктивна роля в този процес, сега тя спешно трябва да промени подхода си. Снощи тя се съгласи да покани всички политически лидери на \"Даунинг стрийт\", за да установи какво е нужно, за да бъде ратифицирано споразумението за излизането. Това бе нещо, което трябваше да направи още преди месеци, дори години. Тя каза също, че целта на правителството не е да протака. Това е обнадеждаващо. Няма смисъл да се връща в Брюксел с още невъзможни искания, за да бъде смекчен предпазният механизъм (бакстоп). Така само ще пропилее още време и крие допълнителен риск да няма сделка, тъй като няма причина да вярваме, че парламентът ще гласува в полза на споразумение, което току-що е отхвърлил.  За да бъде запомнена като нещо друго освен злополучния премиер, повел Великобритания към хаоса и разчистил пътя за правителство на Корбин, тя трябва да направи компромиси, за да осигури приемането на поне някаква форма на нейната сделка. Това означава да направи всичко възможно, за да предотврати Брекзит без сделка, и да бъде готова да приеме мерки, които преди това е отхвърлила, например за постоянен митнически съюз или да поиска избирателите да подкрепят сделката на още един референдум, колкото и непривлекателно да изглежда това за момента. Сега изглежда почти неизбежно, че ще трябва да моли да се отложи Брекзит след март. Ако Мей не желае да направи каквото е необходимо, за да се избегне хаосът, тогава парламентът ще трябва да намери лидер, който ще го направи. /БТA", "date": "2019.01.16", "title": "Къде сгреши Тереза Мей"}
{"url": "https://www.dnevnik.bg/zelen/2019/01/16/3375855_stotici_dobrovolci_nabljudavaha_redki_zimuvashti/", "text": "Шест световно застрашени вида и седем нетипични за зимуване в България птици бяха регистрирани при наблюдение, осъществено от стотици доброволци този уикенд в рамките на 43-то среднозимно преброяване на водолюбивите птици в България и в почти всички европейски страни. Преброяването започна в петък и приключи в неделя, съобщава организаторът - Българското дружество за защита на птиците (БДЗП). За 43-та година Преброяването на зимуващите водолюбиви птици се провежда и е едно от най-масовите събития в областта на природозащитата, в което се включват То се провежда в Европа и страни от Африка и Близкия Изток, целяща да проследи промените във видовия състав и численост на зимуващите птици, както и какво е състоянието на влажните зони. Това е информация, която може да бъде много важна при планиране на бъдещи природозащитни дейности. В България партньори на БДЗП в преброяването са Изпълнителна агенция по околна среда, Сдружение за дива природа \"Балкани\", Федерация \"Зелени Балкани\", Фонд за дивата флора и фауна и ДПП \"Персина\" – гр. Белене. В някои от полевите екипи са участвали и представители на Съюза на ловците и риболовците в България. Министерството на околната среда и водите (МОСВ) също има съществена роля в осъществяването на преброяването, осигурявайки автомобили и експерти от своите регионални звена. Съдействие в преброяването са оказали ДЛС \"Дикчан\" ­ с. Сатовча и ДГС Гоце Делчев, които подпомогнали преброяването в района на яз. Доспат и гр. Гоце Делчев, както и Община Козлодуй, чиито експерти са се включили в преброяването по река Огоста. Почти 3 пъти повече птици  Общата численост на установените видове птици при обработени около 70% от данните   Най-високите числености са регистрирани по Черноморското крайбрежие и река Дунав, където се намират и най-големите влажни зони в страната. По тези места са преброени  Трите най-многочислени водолюбиви видове птици са: зеленоглавата патица, обикновената лиска и големият корморан. Високи са численостите и на големия гмурец и зимното бърне. За пръв път тази година повечето от екипите, участвали в среднозимното преброяване, са използвали разработеното от БДЗП мобилно приложение  SmartBirds Pro  за въвеждане на данните с помощта на таблети и смарт телефони. Чрез приложението не само могат да бъдат създадени бързо и лесно записите и обработени данните, но и те стават част от платформата за събиране на данни на БДЗП, която вече има стабилна база данни за природата на България, съвсем не ограничена в орнитологията. Световно застрашени птици във водоемите Сред установените зимуващи птици има не малко застрашени видове, включени в Световния червен списък, като червеногушата гъска, кафявоглавата потапница, ледената потапница, тръноопашатата потапница, кадифената потапница и ушатият гмурец. Регистрирани са и редки за България видове като къдроглави пеликани, морски орли, тундрови лебеди, качулати корморани, големи черноглави чайки, звънарки и други. В наблюденията са попаднали и 6 посевни гъски, рядък зимуващ вид за България, Редки зимни посетители тази година Наблюденията на доброволците през уикенда регистрират птици, за които не е типично да зимуват в България. Такива например са   от района на Бургас, които се размножат в страната, но не е типично да остават през зимата. Сред редките зимни гости са и преброените 7 сиви жерави, една кадифена потапница в река Дунав, както и два големи брегобегача. Изненадващо е наблюдението на две патици мандаринки, които произхождат от Източна Азия и вероятно са избягали от зоопарк. Данните, които се събират при всяко преброяване на зимуващите водолюбиви птици, са показател за промените в средата и това подчертава ролята на птиците като важен индикатор за състоянието на средата, в която живеем. Присъствието на някои нетипични за зимата у нас видове птици може да се тълкува и като индикатор за промени в климата.", "date": "2019.01.16", "title": "Стотици доброволци наблюдаваха редки зимуващи водолюбиви птици този уикенд"}
{"url": "https://www.dnevnik.bg/zelen/2019/01/16/3375920_ekoinspekciiata_v_burgas_ustanovi_che_na_smokinia_sa/", "text": "Регионалната инспекция за опазване на околната среда в Бургас и Министерството на туризма са извършили геодезически замервания на терен в района на къмпинг \"Смокиня\", които са установили, че са засегнати 1205 квадратни метра дюни, съобщиха от Министерството на околната среда и водите. Те попадат в Природна забележителност пясъчни дюни в местността Каваците. Сигналът за унищожаването на дюните  дойде през уикенда . Прецизните замервания са установили още, че от площта на дюните 133 кв.м са на морския плаж \"Смокини север\", който е отдаден на концесия, а останалата площ попада в частни имоти.  Резултатите от замерванията ще бъдат предоставени на компетентните органи разследващи случая. За момента за унищожаването на дюните  са подведени под отговорност двама души  - собственикът на терена и багеристът, управлявал машината, заравнила дюните. Поредният случай на унищожаване на дюни даде повод на коалицията от неправителствени организации и граждански групи \"За да остане природа в България\"  да поиска държавата  да си изпълни задължението по Закона за устройство на черноморското крайбрежие и да одържави всички приватизирани или реституирани дюни, повечето от които се водят земеделска земя.", "date": "2019.01.16", "title": "Екоинспекцията в Бургас установи, че на \"Смокиня\" са засегнати 1205 кв.м. дюни"}
{"url": "https://www.dnevnik.bg/zelen/2019/01/16/3375917_prirodozashtitnici_shte_praznuvat_za_pirin_pred/", "text": "Природозащитници ще се съберат в 18.30 ч днес пред сградата на Министерския съвет, за да празнуват \"победа за Пирин\" и с искане за оставка за министъра на околната среда и водите Нено Димов. Това става известно от  събитие, създадено във \"Фейсбук \", чиито организатори са неправителствените организации \"Спаси Пирин\" и коалицията \"За да остане природа в България\". Поводът е  днешното окончателно решение на Върховния административен съд  (ВАС), че промените в Плана за управление на националния парк \"Пирин\", които бяха гласувани от кабинета \"Борисов\" в последния работен ден на 2017 г. и разширяваха възможностите за строежи в парка, са незаконни. Организаторите на събитието отчитат съдебното решение като победа на своите протести от декември 2017 до март 2018 г. \"Съдът окончателно отхвърли скандалните промените за Пирин, които предизвикаха най-големите за 2018 протести. Нашите протести!,\" пишат те в събитието. Пред \"Дневник\" и Тома Белев от Асоциацията на парковете в България, който беше единият от жалбоподателите срещу правителственото решение,  оцени отхвърлянето на решението на Министерския съвет като заслуга на гражданското движение  и неправителствените организации, възпротивили се срещу този начин на заобиколна промяна в плана за управление на Национален парк \"Пирин\".  Следващо искане са оставки според организаторите на днешното празнуване на решението на ВАС. \"Сега \"отговорните\" министър и бивш вицепремиер следва да си понесат последствията. А и цялото правителство, взимащо незаконосъобразни решения!,\" се казва в обявлението за събитието във \"Фейсбук\".", "date": "2019.01.16", "title": "Природозащитници ще празнуват за Пирин пред сградата на Министерския съвет днес"}
{"url": "https://www.dnevnik.bg/bulgaria/2019/01/16/3376033_cvetan_cvetanov_predimstvoto_na_f-16_e_che_niama/", "text": "Предимството на F-16 е, че в предложението няма възможност за скрити разходи, които може да се направят впоследствие, за разлика от предложението на \"Сааб\" за \"Грипен\". Това заяви в интервю за БНТ председателят на парламентарната група на ГЕРБ Цветан Цветанов за днешното  решение на Народното събрание да даде мандат на правителството за преговори със САЩ  за купуване на самолети F-16. \"След днешното гласуване в парламента да се даде мандат за преговори със САЩ за купуване на F-16 блок 70 може да се уточнят инвестиционните детайли\", каза Цветанов и подчерта, че \"това е най-прозрачният конкурс\". По думите му решението, взето от служебния кабинет \"Герджиков\" да се водят преговори със \"Сааб\" за \"Грипен\" е непрозрачно и \"взето на тъмно\". \"От друга страна, парламентарното мнозинство направи анкетна комисия\", посочи Цветанов. Според него в качеството си на военнослужещ президентът Румен Радев е подкрепял купуването на F-16, но позицията му се е променила, след като е станал президент. \"Днешното решение на народните представители е информирано. Предимството на F-16 е, че в предложението няма възможност за скрити разходи, които може да се направят впоследствие, докато за \"Грипен\" ще се направи скрит разход, защото трета страна трябва да даде лиценз, оборудване и въоръжение\", разясни зам.-председателят на ГЕРБ. \"С 8 самолета няма да може да защитим държавата, но гарантираме сигурността си, когато сме съвместими с останалите страни, които използват F-16\", допълни Цветанов.", "date": "2019.01.16", "title": "Цветан Цветанов: Предимството на F-16 е, че няма възможност за скрити разходи"}
{"url": "https://www.dnevnik.bg/zdrave/2019/01/16/3376019_spinalnata_muskulna_atrofiia_veche_e_v_spisuka_na/", "text": "Със заповед на министъра на здравеопазването Кирил Ананиев на 10 януари спиналната мускулна атрофия (СМА) елезе в списъка на редките заболявания, съобщи ведомството на сайта си. Министерството е изпратило писмо до Националната здравноосигурителна каса да реимбурсира лечението на заболяването. За да стане това факт, предстои медикаментът Nusinersen да премине през оценка на здравните технологии и да бъде включен в Позитивния лекарствен списък, се обяснява в съобщението. Ананиев днес е запознал родители на деца със спинална мускулна атрофия с последните действия, които министерството е предприело по отношение лечението на заболяването. В момента водещи български лекари се обучават в Испания как да провеждат лечението на СМА с Nusinersen. Очакванията са до края на февруари и в България да стане възможно практическото прилагане на лекарствения продукт. За лечението на  9-годишния Стефан Радойчев , страдащ от спинална мускулна атрофия, Ананиев съобщи, че център \"Фонд за лечение на деца\" днес е превел необходимите пари на болницата в Румъния, за да бъдат поставени първите 4 инжекции на детето.", "date": "2019.01.16", "title": "Спиналната мускулна атрофия вече е в списъка на редките заболявания"}
{"url": "https://www.dnevnik.bg/sviat/2019/01/16/3376035_tereza_mei_edva_ocelia_pri_vota_na_nedoverie/", "text": "Премиерът Тереза Мей остана на поста си, но победата ѝ е горчива - 306 депутати от общо 650 гласуваха против нея, демонстрирайки за пореден път дълбокото разделение в Уестминстър. 325 души я подкрепиха - цялата ѝ партия и съюзниците от северноирландската юнионистка партия. За Мей обаче изглежда все по-трудно да прокара сделката за Брекзит през парламента и страната върви към напускане на ЕС  без никакво споразумение . Макар снощи да обеща консултации с останалите партии, на днешните дебати Мей ясно заяви, че няма намерение да остави Великобритания за неопределен срок в митническия съюз на ЕС. Това е едно от основните искания на лейбъристите. Те, от своя страна, настояват за предсрочни избори. Днешната загуба не ги ограничава да внесат вот на недоверие отново, но тя показа, че торите, макар недоволни от премиера, не искат да рискуват да загубят властта. В първите си думи след вота, Мей каза, че иска да започне консултации с опозицията още тази нощ. Лидерът на лейбъристите Джеръми Корбин обаче заяви, че първо иска да получи уверения, че няма да се стигне до Брекзит без сделка. Либералдемократите поискаха същото. Водачът на шотландските националисти Иън Блекфорд каза, че ще преговаря, само ако Мей приеме като възможности отлагането на Брекзит и провеждането на втори референдум. Идеята за ново допитване набира скорост в последните седмици, но премиерът е категорична, че народът вече е гласувал и е безпредметно да се води нова кампания. Снощи депутатите отхвърлиха с  рекорден вот против споразумението за Брекзит,  уговорена с ЕС. Бизнесът е ядосан от растящия хаос само 70 дни преди излизането от съюза, но инвестиционни банки твърдят, че изведнъж значително са се увеличили шансовете за отлагане или дори прекратяване на раздялата на Великобритания с ЕС.", "date": "2019.01.16", "title": "Тереза Мей едва оцеля при вота на недоверие"}
{"url": "https://www.dnevnik.bg/sport/2019/01/16/3376042_ronaldo_izvede_juventus_do_triumf_v_superkupata_na/", "text": "С гол на Кристиано Роналдо \"Ювентус\" стигна до успех в мача за Суперкупата на Италия. В спора за трофея \"бианконерите\" надвиха \"Милан\", като португалската звезда отбеляза единственото попадение в 62-ата минута. С успеха си \"Ювентус\" излезе еднолично начело по титли в надпреварата. Тимът от Торино спечели за осми път Суперкупата на Италия, като \"Милан\" остава със седем. Двата най-титулувани отбора в надпреварата се изправиха един срещу друг на стадион \"Крал Абдула\" в  Саудитска Арабия . За седми път в последните десет години битката за трофея не се състоя на италианска земя, като \"Ювентус\" и \"Милан\" получиха по 3.5 милиона евро за участието си. \"Ювентус\" беше по-дейният отбор в началото. \"Бианконерите\" търсеха по-настоятелно гола, но им липсваше прецизност в завършващата фаза. Първата добра възможност се откри пред Дъглас Коста. Крилото на \"Ювентус\" овладя в наказателното поле и стреля опасно с левия крак, но ударът му мина близо до десния страничен стълб на Джанлуиджи Донарума. По-късно Жоао Кансело имаше отлична възможност да даде преднина на \"Ювентус\". 24-годишният португалец получи на скорост, но стреля неточно от близка дистанция. В 35-ата минута гол на Блес Матюиди беше отменен заради засада. В края на полувремето Роналдо беше близо до красиво попадение, след като засече с ножичен удар центриране отляво. Топката премина близо до горната греда на вратата на Донарума, който беше хванат в крачка. \"Милан\" отвърна на предизвикателството в началото на втората част, когато удар на Патрик Кутроне се отби в гредата. \"Ювентус\" отвърна с вдъхновена игра на Роналдо. Португалецът стреля опасно, но Донарума изби в корнер. В 62-ата минута обаче вратарят на \"Милан\" беше преодолян. \"Ювентус\" поведе с гол на Роналдо, който засече с глава разсичащо подаване от Миралем Пянич. Ситуацията на \"Милан\" се усложни в 73-ата минута, когато отборът остана с човек по-малко. Франк Кеси беше изгонен с директен червен картон за грубо и ненужно нарушение в центъра на терена.", "date": "2019.01.16", "title": "Роналдо изведе \"Ювентус\" до триумф в Суперкупата на Италия"}
{"url": "https://www.dnevnik.bg/bulgaria/2019/01/16/3376018_rosen_jeliazkov_imame_investicionno_predlojenie_za/", "text": "Правителството в момента има инвестиционно предложение за летище \"София-запад\", обяви в интервю за Би Ти Ви министърът на транспорта Росен Желязков. По думите му държавата поема ангажимент да не строи друго летище в радиус от 100 м., но това не спира частни инвеститори да строят. \"Следваме последователна и ясна политика по отношение на летище \"София\", каза министърът. Вчера БСП обяви, че  ще изпрати сигнал до Европейската комисия  (ЕК) за концесията на летището. Според Желязков обаче действията на социалистите са прагматични и по този начин те следват политическите си виждания. \"БСП винаги са се обявявали против концесиите, едновременно с това те са правили едни от най-големите и смислени концесии в България. Вземете концесията на летище \"Бургас\" и концесията на летище \"Варна\", посочи Желязков. По думите му няма лошо от БСП да сезират ЕК, но само когато имат конкретни предложения. \"Българското правителство ще се обърне задължително към ЕК, когато бъде избран концесионер, за да може комисията да провери участника и да провери дали има държавна помощ, както твърди БСП\", заяви Желязков. По-рано днес той обяви, че главна дирекция \"Гражданска въздухоплавателна администрация\" разглежда проект на инвестиционен  план за изграждане на частно летище в София . ", "date": "2019.01.16", "title": "Росен Желязков: Имаме инвестиционно предложение за летище \"София-запад\""}
{"url": "https://www.dnevnik.bg/sport/2019/01/16/3375700_unai_emeri_revoljuciiata_v_arsenal_iziskva_vreme/", "text": "Мениджърът на \"Арсенал\" Унай Емери гледа на работата си в клуба като на дългосрочен проект. Специалистът, който наследи  Арсен Венгер  на поста след 22 години начело на \"артилеристите\", разказва за \"преходния период\", през който минава клубът от Северен Лондон. Според Емери в \"Арсенал\" той получава нужното разбиране и подкрепа, които са важни. \"Когато един клуб сменя мениджъра си, го прави, защото иска нещо ново. Предизвикателството е да се откроят положителните неща, които трябва да запазиш, но и да разбереш какво трябва да се промени или подобри. Тук (в \"Арсенал\") имаше много неща за подобряване\", започва  Емери  пред Sky Sports. Баскът обяснява, че едно от първите неща, които решава да промени, са тренировките. Емери залага на по-голяма интензивност и на наблягане на физическата сила, като държи да се запази постепенното изнасяне на топката от защитата. Въпреки трудното начало със загуби от \"Манчестър сити\" и \"Челси\", \"артилеристите\" направиха впечатляваща серия от 22 мача без поражение (най-дългата от повече от десетилетие). Постепенно \"Арсенал\" загуби инерцията си и в момента се намира на  шест точки от място в топ 4 , каквато е основната цел пред Емери в края на сезона. \"Зная, че ще имаме трудности по време на този процес на трансформация. Целта е място в топ 4 в края на сеозна, но понастоящем не сме там. Въпреки това вярвам, че имаме нужното време да го постигнем. Важното е да си подготвен за трудностите и да успееш да прогресираш в подобни периоди\", добавя испанецът. Според Емери той е попаднал на правилното място, където може да развие дългосрочен проект. Той сравнява ситуацията в английския футбол с Испания, Русия и Франция, където е работил преди, и дава за пример Арсен Венгер, който получава достатъчно време да развие \"Арсенал\". \"Пеп Гуардиола и Юрген Клоп също не започнаха уверено, но получиха нужното време, а сега виждаме резултатите. Това, което ме впечатлява в Англия, е начинът на мислене на хората. Уважението е на съвсем друго ниво. Въпросът не е само дали губиш, печелиш или завършваш наравно, футболът не е само резултатът\", казва още мениджърът на \"артилеристите\". \"В Арсенал\" за пръв път усещам, че имам нужната подкрепа да изградя нещо от самата му основа. Позволява ми се да работя за дългосрочна цел, а революцията винаги изисква време.\"", "date": "2019.01.16", "title": "Унай Емери: Революцията в \"Арсенал\" изисква време"}
{"url": "https://www.dnevnik.bg/photos/2019/01/16/3375526_fotogaleriia_svetovnite_snimki_na_denia_-_16_ianuari/", "text": "Работник почиства статуетка на наградите \"Актьорът\" в Бърбанк, Калифорния. Гилдията на екранните актьори ще раздаде своите собствени награди на 26 януари.", "date": "2019.01.16", "title": "Фотогалерия: Световните снимки на деня - 16 януари 2019 г."}
{"url": "https://www.dnevnik.bg/bulgaria/2019/01/16/3376072_avtobusnite_prevozvachi_izlizat_na_nacionalen_protest/", "text": "Автобусни превозвачи излизат на протест на 18 февруари, ако не бъдат решени проблемите в сектора, съобщи БНР. Сред исканията им са да се криминализират нерегламентираните превози, а след въвеждането на тол системата за таксуване, автобусите да не бъдат обхванати от нея. Превозвачите настояват или да продължат да използват винетките, или да се получават от държавата компенсации и субсидии. На пресконференция в БТА Магдалена Милтенова от Браншови съюз за стопанска инициатива в транспорта заплаши, че превозвачите щели да спрат да се движат, защото щели да фалират. Те искат и решение за нерегламентирания превоз. По данни на бранша над 3 хиляди превозни средства извършват нерегламентиран превоз, а щетите за бюджета са 300 милиона лева. Тя обяви, че са изпратили писмо до премиера Бойко Борисов и до министерствата на финансите и на транспорта.", "date": "2019.01.16", "title": "Автобусните превозвачи излизат на национален протест на 18 февруари"}
{"url": "https://www.dnevnik.bg/sviat/2019/01/16/3376044_s_mnozinstvo_ot_edin_glas_cipras_premina_prez_vota_na/", "text": "С подкрепата на 151 от 300 депутати гръцкият премиер Алексис Ципрас спечели вот на доверие дни след като управляващата коалиция се разпадна и в навечерието на решаващо гласуване за договора за името на Македония. В негова подкрепа гласуваха всички депутати от лявата партия \"Сириза\" (145 души) и още шестима, включително представители на доскорошния му коалиционен партньор. Правителството днес настояваше, че целта на процедурата не е кабинетът да остане на власт няколко месеца повече или по-малко. Според вицепремиера Янис Драгасакис резултатът от него трябваше да е път към \"ново прогресивно мнозинство\", което ще изгради план за непосредственото бъдеще на Гърция. Още преди вота, който се очакваше Ципрас  да спечели с крехко мнозинство , партията му заговори за следващото изпитание - дали ще бъде събрано мнозинство от 151 гласа и за договора с Македония. Според \"Катимерини\" конституцията дава възможност договорът, който среща съпротивата и на доскорошния коалиционен партньор на Гърция - \"Независими гърци\" - да се приеме и по друг начин. Основният закон на страната позволява гласуване на закони с подкрепата на поне половината присъстващи в залата, стига те да са поне 120 души (т.е. при кворум от 240 души подобен вот би бил валиден). Ключ към успеха може да даде и центристката \"Реката\", някои от чиито шестима депутати вече дадоха сигнал, че може и да подкрепят сделката за името.", "date": "2019.01.16", "title": "С мнозинство от един глас Ципрас оцеля във вота на доверие"}
