{"url": "https://www.dnevnik.bg/politika/2019/10/28/3982852_alfa_risurch_prichina_za_obrata_v_plovdiv_e_ne/", "text": "Причина за  обрата в Пловдив , при който в края на изборния ден бившият кмет на Пловдив Славчо Атанасов, който на тези избори се кандидатира от местната коалиция НФСБ/ВМРО излезе втори, изпреварвайки Дани Каназирева от коалицията \"Съюз за Пловдив\", не е в методиката на екзит пола, а в реалността в града. Така управляващият партньор в социологическата агенция \"Алфа Рисърч\" Боряна Димитрова коментира разминаването в екзит пола и паралелното преброяване. Според прогнозните резултати на базата на анкети на изхода на избирателните секции към 19 ч. Каназирева имаше 20.8% и изглеждаше, че влиза на балотаж. При паралелното преброяване, макар и неокончателно, гласовете за нея паднаха до 10.9 на сто.  Според Димитрова обяснението, че екзит полът е сбъркан, е най-лесното, но социолозите работят по единна методика, но никъде другаде няма подобно разминаване. Тя каза, че възможните обяснения са две - да има привърженици на Каназирева, инструктирани да участват по-активно в екзит-пола, или да има групи от населението, по-ниско образовани и неориентирани в попълването на анкетни карти, които да не са заявили вота си пред социолозите, а вечерта са пуснали гласа си. Корпоративният вот и влиянието на политическите сили влияе и на социологическите проучавания, не можем да говорим за две паралелни реалности, коментира социологът. \"Няма обяснение само в Пловдив тази методология да не работи, има нещо, което не е от методиката, а от реалността в Пловдив\", добави тя. Боряна Димитрова коментира и резултата в София. Тя подчерта, че независимият Борис Бонев от \"Спаси София\" е успял да заведе пред урните нови млади гласоподаватели, които досега са били апатични. \"Той успя да вдигне вота им. Те стояха по-встрани, критични, незаинтересовани, а сега искат мнението им как да се развива София да бъде чуто\", каза тя. Всеки десети от по младите хора е дал гласа си за двамата основни претенденти (Йорданка Фандъкова и Мая Манолова - бел. ред.), а за Борис Бонев - всеки пети, поясни социологът.", "date": "2019.10.28", "title": "\"Алфа Рисърч\": Причина за обрата в Пловдив е не методиката на екзитпола, а реалността в града"}
{"url": "https://www.dnevnik.bg/politika/2019/10/28/3982862_evrodeputatut_1515_otiva_na_balotaj_za_kmet_na_silistra/", "text": "Кандидатът на БСП за кмет на Силистра Момчил Неков отива на балотаж с досегашния кмет Юлиян Найденов. При 99.54% обработени протоколи от секционните избирателни комисии социалистът печели 29.02% от гласовете, а кандидатът на ГЕРБ - 48.51%. Момчил Неков бе евродепутат от левицата в предишния мандат благодарение на т.нар. феномен 15/15 - тогава номерът на БСП съвпадна с номера му в листата и измести тогавашния лидер и водач Сергей Станишев с преференция. В областния град днес Неков има 5894 гласа, а Найденов - 9851. Млади кандидати на БСП отиват на балотаж в още два областни града, като водят по гласове. По междинни резултати в Русе Пенчо Милков печели 35.34% от гласовете, докато кандидатът на ГЕРБ Диана Иванова има 25.56%. В Перник социалистът Станислав Владимиров има 41.16% подкрепа, а сегашният кмет Вяра Церовска има 39.42%", "date": "2019.10.28", "title": "Евродепутатът 15/15 отива на балотаж за кмет на Силистра"}
{"url": "https://www.dnevnik.bg/evropa/2019/10/28/3982853_budeshteto_na_koaliciiata_na_merkel_e_nesigurno_sled/", "text": "Оцеляването на голямата коалиция в Германия е под въпрос, след като в събота Германската социалдемократическа партия (ГСДП) изпрати двойка опоненти по въпроса на втори рунд в  надпреварата за нов партиен лидер . Така крайният вот в края на ноември ще бъде референдум за  бъдещето на правителството на Ангела Меркел , част от което е ГСДП, пише \"Политико\". Двойката, водена от финансовия министър Олаф Шолц, привърженик на коалицията с християндемократите на Меркел, бе на първо място с 22.7% от гласовете. На второ място с 21% останаха бившият министър на финансите на провинция Северен Рейн-Вестфалия Норберт Валтер-Борянс и депутатът Саския Ескен, които казват, че биха сложили край на коалицията с Меркел.      Подкрепата за социалдемократите се срина от 20% на изборите през 2017 г. до по-малко от 15% според скорошни проучвания. Много членове обвиняват за това голямата коалиция, твърдейки, че компромисите, които партията е била принудена да направи с дясноцентристкия блок на Меркел, са й попречили да изпълни обещанията си към избирателите. Повече от 50% от всички 425 хил. членове на ГСДП участваха във вота, който се проведе онлайн и по пощата през последните две седмици.      Наскоро Валтер-Борянс даде знак, че би подкрепил запазването на коалицията само ако консерваторите се съгласят с инвестиционна програма за 500 милиарда евро за подобрение на германската инфраструктура и смекчаване на \"социалното неравенство\". Меркел и съюзниците й, които настояват за балансиран бюджет, не могат да приемат това искане. Вторият тур от надпреварата ще се състои в края на следващия месец. Резултатът трябва да бъде потвърден на конгреса на партията от 6 до 8 декември в Берлин.", "date": "2019.10.28", "title": "Бъдещето на коалицията на Меркел е несигурно след вота за лидер на социалдемократите"}
{"url": "https://www.dnevnik.bg/bulgaria/2019/10/28/3982869_carevo_zapazva_kmeta_si_v_sozopol_shte_ima_balotaj/", "text": "Кметът на  Царево  Георги Лапчев ще продължи да заема поста, след като при обработени 100% от протоколите взима 62.69% от гласовете. Така той ще встъпи в трети пореден мандат начело на морската община. На второ място е кандидатът на \"Движение Гергьовден\" Емил Пейчев с 20.19% от гласовете. Живко Жеков от БСП е трети с 13.74%. В Созопол ще има балотаж между кандидатите на ГЕРБ и БСП. При 100% обработени протоколи с най-много гласове е представителят на левицата Тихомир Янакиев. За него са вота са си дали 45.12% от имащите право на глас. Красимира Германова от ГЕРБ е с 32.68%. Кметът на Поморие Иван Алексиев от ГЕРБ печели нов мандат, като при 100% обработени протоколи е събрал подкрепата на 69.81% от гласувалите. Настоящият кмет на Приморско Димитър Германов (ГЕРБ) отива на балотаж срещу Стоян Василев от местната коалиция МИР, в която са партиите \"Воля\" и БЗНС. Дори и задържан и все още в ареста по обвинение за купуване на гласове,  досегашният кмет на Несебър Николай Димитров печели нов мандат , и то още на първи тур. Това показват данните от общинската избирателна комисия към момента. При обработени 65.93% от протоколите Димитров взима 59.76% от гласовете.", "date": "2019.10.28", "title": "Царево запазва кмета си, в Созопол ще има балотаж между ГЕРБ и БСП"}
{"url": "https://www.dnevnik.bg/analizi/2019/10/28/3982871_kratki_ranni_izborni_belejki/", "text": "                         На първо четене, а и от реакцията на Борисов снощи: ГЕРБ губи форма трайно. Ако оставим настрана, че няма на кого да купува часовници, то... няма и повод. Може би само в Бургас, но там беше преoварително ясно. (А ако ви е интересно по-издълбоко защо – потърсете текста на Диян Божидаров във вестник \"Сега\".) Инак е особено важно да се види как стои ГЕРБ в едни определени секции (БСП също). Важно е да се види и в кои места управляващата партия получава служебна преднина – като в Хасково, където ДПС за първи път от години не издига кандидат, например? Извън това – най-голямата услуга на ГЕРБ прави БСП, които повториха в някакъв смисъл евроизборите. А то пък беше повторение на добре познатата реплика на Остап Бендер: \"Ледът се пропуква, господа съдебни заседатели!\"... Пука се единствено образът на Нинова, който пък отдавна си е напукан. Русе впрочем е единственият град, в който БСП изпреварва ГЕРБ. Това може да се дължи на факта, че кандидатът на БСП е познат в градаq и някъде четох коментари, че бил \"почтено момче, без значение, че комунист\" (не знам дали това вярно). Това е напълно обяснимо с оглед всички скандали в общината, най-видимият от които шедьовърът \"Граф Игнатиев\" (любимата улица на Б. Борисов – впрочем естетиката е част от политиката и е показателна).  но все пак отива на балотаж. Може би избирателят не е забравил кабинетът \"Орешарски\". Което е добре – да има памет. Но пък това е един сблъсък между избирателя и ГЕРБ – Борисов в тази кампания няколко пъти каза, че именно ГЕРБ са я направили омбудсман. Т.е. избирателят помни кабинета \"Орешарски\", а Борисов се договаря със защитниците му. Пак е показателно.  Опасявам се, че кандидатът им получи под \"прокламираното\" от самите тях. За сметка на Борис Бонев (\"Спаси София\"). Дали Бонев е взел от ДБ не изглежда да е особена тема вече. Но тоя развой е показателен за едно: и в София (а и в страната) има глад за ново, градско и по-ляво. Не е хич лошо това, хубаво е, защото е крайно време да има градски проект вляво (в България няма нормална левица, такава каквато се разбира в Европа). Инак – резултатът за листата на ДБ може да сочи, че избирателят в София е чул антикорупционните послания. А може да сочи и друго – просто твърдо ядро. ласовете за него, над тези достатъчни за избора му, ще се преразпределят към останалите партии. Това е за разбиране на ситуацията от избирателите му, които хем се обявиха с гласа си против статуквото, хем с тоя глас на практика подкрепиха статуквото. за \"градската десница\" как се работи на терен, в различните населени места от София. Защото и тези избори за ДБ бяха \"софийски\", а не местни – това е главният проблем пред тази коалиция, а не Бонев. Разбира се, тук има значение медийният образ на политическия проект – Бонев бе пощаден от останалите \"атакуващи\" издания, освен от ПИК. Но за това има обяснение – тактическо на атакуващите. В цялата кампания Бонев бе представян като човек, който ще вземе от ДБ. Та... може да е тактика. Избирателната активност, тя е нещо, различно от чисто политическия анализ, но е структурно важна: на всеки местен вот спада. Спада с не особено големи проценти – до 5%. Това се дължи на ... естествения път на живота и отказа на всеки управляващ досега да изчисти избирателните списъци. У нас отдавна няма 6 млн. избиратели. Скоро ще се случи така, че 1/3 от списъците ще са \"живи\", а останалите ще избират, ако ме разбирате. Този проблем трябва да се оправи, въпреки че политическата класа не е фен на решаването на казуса, защото дава предимство на властимащите. Но представителността в един момент ще стане проблем и за самите тях. А стане ли това, легитимността им (доколкото я имат) отдавна ще е само на приказки по телевизорите.  за жалост нямаше как снощи да ходя по централи и да питам, просто трябваше да пиша. Голяма част от колегите, за които съм сигурна, че не се смущават да питат и да бъдат навикани (това е реакцията на по-остър въпрос от доста време насам), знам, че също трябваше да пишат. Но Борисов например получи въпрос как ще коментира безапелационната победа в Бургас (?! а можеше да го питат защо е красив и умен – ефектът щеше да е същият), но никой не се поинтересува гласно не създаде ли той феномена Мая Манолова, избирайки я за омбудсман, по неговите думи. Имаше още много незададени въпроси. И към БСП, които обявиха, че се връщали в местната власт. Как се връщат, като снощи усилено се бореха за второ място?", "date": "2019.10.28", "title": "Кратки ранни изборни бележки"}
{"url": "https://www.dnevnik.bg/politika/2019/10/28/3982878_cenko_chokov_se_provali_v_biala_slatina_suprugata_mu/", "text": "Подсъдимият бивш кмет на село Галиче Ценко Чоков се провали в опита си да поеме управлението на  община Бяла Слатина.  При обработени 100% от протоколите Иво Цветков от ГЕРБ печели изборите още на първи тур, като за него са гласували 63.85%. Чоков остава втори с 19.24%. Трети е кандидатът на БСП Борислав Попов с 15.03%. Ценко Чоков, който е избиран за кмет на Галиче четири пъти от различни политически сили, е осъден на първа инстанция като ръководител на банда за рекет, лихварство, побоища и палежи. Заради процеса в началото на 2018 г. бяха прекратени и правомощията му като кмет на врачанското село. Неговата съпруга Цветелина Нелова обаче реши да се кандидатира за кмет на Галиче и успя да стигне до балотаж. В неделя тя ще се изправи срещу представителя на ГЕРБ Страхил Стоянов, като разликата между тях на първия тур е само 29 гласа.", "date": "2019.10.28", "title": "Ценко Чоков се провали в Бяла Слатина, съпругата му отива на балотаж в Галиче"}
{"url": "https://www.dnevnik.bg/bulgaria/2019/10/28/3982870_tursite_li_si_kariera_v_it_sektora/", "text": "Технологиите са все по-важна част от живота ни. Затова и възможностите за работата в тази сфера стават все по-перспективни. За атрактивния образ на подобна кариера безспорно помагат и медиите с разкази за заплатите в сектора, млади tech-милионери, новаторски джаджи, офиси на компании като от каталог за мебели и интериорен дизайн. Но за да работите в тази сфера, принципът fake it till you make it (от англ. - \"преструвай се, докато успееш\") няма да ви бъде от полза. Какви стъпки трябва да предприемете, за да започнете работа в IT сектора, и какви са възможностите за развитие и кариера в тази област? Като за начало е добре да помислите дали тази сфера е подходяща за вас, имате ли интерес от технологии и компютри и най-важното – бихте ли се заминавали с това по цял ден в продължение на години. Не забравяйте, че е едно, когато тази тема ви е интересна и я коментирате с приятели навън, а съвсем друго, когато се занимавате с това през по-голямата част от деня. Друго важно условие, за да работите в IT сектора и за да бъдете успешни, е да имате усет към математиката и най-вече да имате аналитично мислене. След това, имайте предвид, че за усвояването на специфичните технически познания е нужно време и усилия и често те не са никак малки. Ако човекът се е справял добре с математиката в средното си образование, при постоянно учене и занимания, може да започне работа след две години, смятат специалисти. Нереално е да очаквате, че директно можете да започнете като програмист, ако сте начинаещ в сферата или ако просто сте изкарали курс от 6-7 месеца. Не се подлъгвайте и по описанията в някои обучения, според които веднага след завършване ще започнете в сферата. На ниво младши програмисти могат да започнат хора, които все пак са отделяли време, докато са се обучавали и са работили по различни проекти и сред професионалисти. Горна възрастова граница за работа в IT сектора няма, но определено по-младите кандидати винаги са с предимство, особено ако става въпрос за напълно начинаещи програмисти. В случая положителната страна е, че в областта на информационните технологии има всякакви професии и за някои от тях възрастта няма никакво значение, а дори повечето знания и опит са предимство. При всички случаи в основата на всяка успешна кариера е това да идентифицирате кариерната си цел и да си изготвите стратегия, която да не е нещо от сорта на \"искам да взимам хиляди левове\". Ако вече сте на етап \"търсене на работа\", непременно разгледайте актуалните предложения за работа на  Karieri.bg .  търси: Експерт, околна среда  търси: Web Designer Junior Information Risk Management (IRM) Specialist Accounting and Tax Compliance professional  търси: A Full-Time Teacher In Physics A Full-Time Intern In Mathematics търси: Finance Business Partner търси: ETRM DevOps BA Wannabe предлага: Стажантска програма търси: Digital Account Executive & Media Planner  търси: Business Analyst", "date": "2019.10.28", "title": "Търсите ли си кариера в IT сектора"}
{"url": "https://www.dnevnik.bg/ot_vas/novini_ot_vas/2019/10/28/3982854_milia_23_dunav/", "text": "Миля 23 е малко село точно в сърцето на делтата на Дунав. Без да печели твърде много точки за оригиналност, селото носи това име, защото по канала Сулина (на който се намира) е точно 23 мили до негo (измеренo от устието на реката).", "date": "2019.10.28", "title": "Миля 23 (Дунав)"}
{"url": "https://www.dnevnik.bg/sport/2019/10/28/3982888_futbolnite_nacionali_shte_igraiat_kontrola_v_paragvai/", "text": "Българският национален отбор по футбол ще играе приятелска среща с Парагвай в София. Двубоят ще е на 14 ноември от 19.00 часа на \"Васил Левски\". Това ще е и първият мач на  новия селекционер Георги Дерменджиев  начело на отбора. Три дни по-късно България приема Чехия в последния си мач от квалификациите за Евро 2020. Националният отбор е на последното място в групата и няма възможност за класиране за европейското през квалификациите, като ще се надява да го постигне през Лигата на нациите. Дерменджиев обяви списък от осем футболисти, играещи в чужбина, за тези две срещи. Сред тях са Кирил Десподов, който вкара три гола за \"Щурм\" (Грац) за 29 минути при гостуването на \"Санкт Пьолтен\", както и защитникът Божидар Чорбаджийски.", "date": "2019.10.28", "title": "Футболните национали ще играят контрола с Парагвай в София"}
{"url": "https://www.dnevnik.bg/evropa/2019/10/28/3982880_broiat_na_britancite_premestvashti_se_v_druga_strana/", "text": "Броят на британските граждани, преместващи се в страни от Европейския съюз, е рекордно висок за последните 10 години, като се наблюдава ускоряване след провеждането на референдума за Брекзит през 2016 г., показа ново проучване, цитирано от \"Гардиън\". Според първоначалните резултати от доклад за миграцията на британски граждани 84 хил. души се очаква да напуснат Обединеното кралство, за да заминат за друга държава членка за тази година в сравнение с 59 хил. през 2008 г. През 2018 г. в Германия са се преместили около 11 500 души от Великобритания в сравнение с над 8500 през 2008 г. Анализът, проведен от групата \"Оксфорд\" в Берлин и Берлинския център за социални науки, показа, че броят на британците, кандидатстващи за германско гражданство, се е увеличил значително. Докато през 2015 г. 622 британци са получили германско гражданство, през 2017 г. натурализирани са били 7493. Очаква се броят им да се увеличи тази година. За целия Европейски съюз натурализациите са се увеличили от 2106 през 2015 г. до 14 678 през 2017 г. В анализа са използвани данни на Организацията за икономическо сътрудничество и развитие и статистики на национални правителства. В продължение на четири месеца са провеждани анкети с британски граждани в Германия, напуснали Великобритания между 2008 и 2019 г. За 30% от интервюираните Брекзит е имал пряк ефект върху психичното им здраве. Половината са казали, че ще обмислят да се откажат от британското си гражданство, ако това е необходимо, за да могат да запазят европейското си.", "date": "2019.10.28", "title": "Броят на британците, преместващи се в друга страна от ЕС, е рекордно висок"}
{"url": "https://www.dnevnik.bg/politika/2019/10/28/3982872_fenomenut_dospat_gerb_pecheli_vsichki_mesta_v/", "text": "Безпрецедентно ГЕРБ печели всички места в общинския съвет в Доспат. Това показват резултатите при 100% обработени протоколи от секционните избирателни комисии в общината. Действителните гласове без \"Не подкрепям никого\" са 4080, а местата в общинския съвет са 13, т.е. общинската избирателна квота или гласовете, необходими за вкарването на един общински съветник, са 314. За листата на ГЕРБ са гласували 3404 души, или 83.43% от упражнилите правото си на глас. За листата на ДПС са гласували 276 души, а за тази на БСП - 224. И на двете формации не достигат гласове, за да вкарат и един общински съветник. В изминалия мандат в общинския съвет в Доспат ГЕРБ е имала 6 съветници, Реформаторският блок - 4, а ДПС - 3. Листата на ГЕРБ е от 13 кандидати, но водач е настоящият кмет Елин Радев, който печели нов мандат с 86.78%, или 4292 гласа. Така партията остава с 12 общински съветници. Към момента от изборните комисии не са коментирали как ще се разреши този казус. От местната структура на ГЕРБ казаха, че в съвета ще има 12, а не 13 съветници. Същото каза пред \"Дневник\" и кметът Елин Радев. \"През изминалия мандат подменихме водопроводи, канализация, тротоари, имаме зелени площи, всеки ден е приемем за кмета - така спечелихме подкрепата на хората и за мен, и за нашата листа. Въпреки че има голям натиск от ДПС, хората са доволни от ГЕРБ\", каза Радев. Той обяви още, че в листата е имало доказани кандидати за съветници, като е успял да привлече двама досегашни съветници от ДПС и Реформаторския блок.", "date": "2019.10.28", "title": "Феноменът \"Доспат\": ГЕРБ печели всички места в общинския съвет"}
{"url": "https://www.dnevnik.bg/biznes/2019/10/28/3982886_ekskurziite_v_chujbina_se_uvelichavat_prez_septemvri/", "text": "Пътуванията на българите в чужбина с цел почивка и екскурзия се увеличават с 6% през септември спрямо същия месец на миналата година. Общо 234 хил. български туристи са пътували зад граница през месеца с два национални празника в календара, съобщи Националния статистически институт. Броят им е рекорден за последните 10 г. За сравнение - през 2009 г. едва 125 хил. души са си го позволили. Една трета от пътуванията - 79 хил., са били към Гърция, която традиционно е най-посещаваната от българи туристическа дестинация. На второ място е Турция, посрещнала 35.9 хил. български туристи. Въпреки че запазва второто си място като най-желан маршрут за почивка, Турция е загубила част от желаещите да я посетят българи, които през септември 2018 г. са били 43.8 хил. По-традиция най-масово се посещават съседните на България държави: в Македония са били 16.6 хил., в Сърбия - 13 хил. По около 8-9 хил. души са пътували до Румъния, Италия, Испания, Франция. В Германия са прекарали часто т времето си 12 хил. български туристи.", "date": "2019.10.28", "title": "Екскурзиите в чужбина се увеличават през септември, една трета са в Гърция"}
{"url": "https://www.dnevnik.bg/sviat/2019/10/28/3982926_dnes_zapochva_deloto_za_smurtta_na_desetki_v_kamiona/", "text": "Днес започва делото срещу 25-годишния  Морис Робинсън , обвинен в убийствата на 39 души, открити мъртви в камион с българска регистрация близо до Лондон. Другите обвинения срещу него са за конспирация за трафик на хора, конспирация в съдействие на нелегална имиграция и пране на пари, пише Би Би Си. Трима други души бяха задържани във връзка с инцидента, но по-късно освободени под гаранция. В събота бе задържан и друг шофьор на камиона, закарал го до белгийското пристанище Зебрюге. Първоначално се смяташе, че  жертвите са китайци,  но по-късно многобройни виетнамски семейства съобщиха, че предполагат, че техни роднини са били в камиона. GPS данни показват, че камионът  се е движил между Великобритания и Европа  в дните, преди да бъде открит. На 15 октомври е тръгнал от Ирландия, отишъл е до Северна Ирландия и се е върнал в Дъблин; на 16 октомври е минал през Уелс и е стигнал до Кале във Франция. Между 17 и 22 октомври се е движил в Белгия и Франция, а на 22 се е върнал обратно във Великобритания. Макар че камионът има българска регистрация, той е регистриран в страната през 2017 г., но оттогава не се е движил в нея. Пред Би Ти Ви премиерът Бойко Борисов заяви миналата седмица, че \"камионът е български, 2017 година е регистриран от ирландска гражданка и оттогава не е влизал в България. Имат регистрация на още два камиона, няма как ние да сме свързани\".", "date": "2019.10.28", "title": "Днес започва делото за смъртта на десетки в камиона край Лондон"}
{"url": "https://www.dnevnik.bg/sport/2019/10/28/3982928_dermendjiev_niama_da_pravi_eksperimenti_no_shte_tursi/", "text": "Новият селекционер на националния отбор по футбол Георги Дерменджиев заяви, че няма да прави експерименти със състава. Той ще опита да намери лидери, \"за да може тази обстановка, която е създадена, по-бързо да се изчисти\". Дерменджиев беше представен официално на поста, където дойде преди дни след оставката на Красимир Балъков. Първият му мач начело на отбора ще е  на 14 ноември срещу Парагвай . В щаба влизат Неделчо Матушев, Елин Топузаков и треньорът на вратарите Любомир Шейтанов. Вниманието на селекционера е насочено към евентуалната възможност за класиране за Евро 2020 през Лигата на нациите. \"Няма треньор, който да няма цел. Треньорът на българския национален отбор не може да няма цел. Много чакаме март, защото много време България не е била на никакъв голям форум. И дано, ако се открие подобна възможност, да не прегорим\", заяви Дерменджиев. \"В различните периоди различно се говори - едни искат подмладяване, други с по-опитни играчи. Аз казвам така - този момент не е за експерименти. Трябва да направим така, че да подобрим играта и психологическото състояние на играчите.\" Според него е важно да се уважават играчите, които България има, да има ясна представа за възможностите на отбора и да има подкрепа за футболистите. \"Имам надежда и вярвам, че момчетата могат да дадат повече от това, което виждахме досега\", продължи Дерменджиев. Той е положително настроен, че след време България отново ще има добри футболисти, които да играят във водещите първенства. \"Навярно самото време е такова в последните десет години. Упрекваме футболния съюз, който има най-малка вина в това нещо. Имаме момчета, имаме родители, имаме частни школи, които се надпреварват... Първата работа, като стане играчът на 16-17 г., е родителите да намерят мениджър и да отидат в чужбина, за да ги видят. Има много пропуски.\"", "date": "2019.10.28", "title": "Дерменджиев няма да прави експерименти, а ще търси лидери за националния отбор"}
{"url": "https://www.dnevnik.bg/politika/2019/10/28/3982687_slavcho_atanasov_otiva_na_balotaj_v_plovdiv/", "text": "Бившият кмет на Пловдив Славчо Атанасов, който на тези избори се кандидатира от местната коалиция НФСБ/ВМРО, е на път да преобърне резултатите и да се класира за балотажа срещу номинирания от ГЕРБ Здравко Димитров. Това сочат данните на социологическата агенция \"Алфа Рисърч\" при 70% паралелно преброяване на гласовете в града. Според тях Атанасов получава 17.9 на сто от гласовете и рязко изпреварва Дани Каназирева от коалицията \"Съюз за Пловдив\", която според прогнозните резултати на базата на анкети на изхода на избирателните секции към 19 ч. имаше 20.8% и изглеждаше, че влиза на балотаж. При паралелното преброяване, макар и неокончателно, гласовете за нея падат до 10.9 на сто. Здравко Димитров е с водеща позиция за втория тур с 36.9 %, сочат данните. Още при обявяването на първоначалните резултати Славчо Атанасов обяви уверено, че те ще се променят и трябва да се изчака паралелното преброяване. \"В Пловдив екзит половете не се получават\", коментира той, като припомни предишните избори, където до последно беше ту първи, ту втори на балотажа срещу Иван Тотев, като накрая загуби с разлика от около 1000 гласа. На базата на паралелното преброяване второ място за Славчо Атанасов в Пловдив дава и агенция \"Галъп\".", "date": "2019.10.28", "title": "Обрат за балотажа в Пловдив"}
{"url": "https://www.dnevnik.bg/analizi/2019/10/28/3982620_na_izborite_v_sofiia_se_poiavi_nai-setne_i_gradskata/", "text": "                         Няколко неща и от мен, преди да са започнали спекулациите за \"виновниците\" ... Градската десница не се е разцепила и явявала с двама кандидати. На изборите в София се появи най-сетне и градската левица в лицето на г-н Бонев. Така, освен градска десница и селските десница и левица (ГЕРБ и БСП), вече можем да говорим и за градска левица, което е нещо хубаво всъщност. Гласовете на Бонев, и това ще го видите, когато излязат данните, не са гласове на \"Демократична България\" (ДБ).", "date": "2019.10.28", "title": "На изборите в София се появи най-сетне и градската левица"}
{"url": "https://www.dnevnik.bg/bulgaria/2019/10/28/3982714_protokolite_ot_izborite_pulni_s_greshki_otchitaneto_im/", "text": "Протоколите от секциите са пълни с грешки, обработването и отчитането на резултатите върви изключително трудно и бавно, а в някои секции все още продължават да попълват протоколи. Документите от 238 секции са пристигнали в зала \"Арена Армеец\" към 1 ч. 120 са обработили и предали протоколите си и в тях не са отчетени грешки. \"Грешките са страшно много. Почти всяка секция има грешен протокол. Не мога да си обясня на какво се дължи. Все още има секции, които отчитат резултатите и попълват протоколите и са в училищата. Може би трябва да се направи анализ след изборите на какво се дължат тези грешки\", обясни председателят на ОИК-София Полина Витанова. В София проблемно е било това, че се гласува с три бюлетини. И попълването, и приемането стават много бавно като към 1 ч. все още има много секции, които още не са отчели резултата и не са попълнили протоколите. \"Много тежки избори, но атмосферата е спокойна и в залата няма никакво напрежение\", обобщи Витанова. Тя посочи, че в една от секциите вместо за кмет на район в протокола са попълвали, че отчитат кмет на Столична община. Грешката е непоправима и процедурата предвижда членове на ОИК да занесат в секцията нов екземпляр от протокола, който да бъде попълнен наново. \"Дневник\" следи  на живо първите резултати  и първите коментари на политическите играчи след вота. Най-важното от изборния ден до момента -  тук .", "date": "2019.10.28", "title": "Протоколите от изборите пълни с грешки, отчитането им се бави"}
{"url": "https://www.dnevnik.bg/sport/2019/10/28/3982396_ivet_lalova_shte_provede_otvorena_trenirovka_s_fenove/", "text": "Най-успешният съвременен български лекоатлет Иват Лалова ще проведе тази седмица 2 часа тренировка, отворена за всички нейни последователи. Това ще стане в сряда от 14 до 16 часа във фитнес в Park Center в София и е част от промоцията на новия часовник на китайската компания \"Хуауей\". Лалова, която се подготвя за олимпиадата в Токио догодина и е едно от рекламните лица на новия продукт, обещава да сподели своите съвети за добра форма на тялото. Не е задължително да участвате, може да дойдете просто да се срещнем, каза тя при представянето на GT 2 по-рано този месец. Премиерата на GT 2 бе в края на септември в Мюнхен и на нея Ричард Ю, генерален изпълнителен директор на Huawei Consumer Business Group, показа устройство, което издържа с едно зареждане две седмици. Освен това през нег оможе да се започват и приемат разговори, когато то е свързано с телефон, както и да има памет за близо 200 песни. Но атлет от световна величина като Ивет Лалова е избрана, защото в него има подробни програми за тренировки и поддържане на планове за фитнес, както на уреди на закрито, така и на открито и в планината. ", "date": "2019.10.28", "title": "Ивет Лалова ще проведе отворена тренировка с фенове"}
{"url": "https://www.dnevnik.bg/sport/2019/10/28/3982739_grigor_dimitrov_se_izkachi_s_dve_mesta_v_ranglistata/", "text": "Григор Димитров се насочва към последния турнир за 2019 г., като започва участието си на \"Мастърс\" надпреварата в Париж. В първия кръг във френската столица Димитров ще срещне представителя на домакините  Юго Умбер . Срещата между тях обаче ще се изиграе във вторник. Дотук Димитров няма мачове срещу Умбер. Французинът е на 21 години и игра полуфинал на турнира в Антверпен, където загуби от Анди Мъри. Най-доброто представяне на Умбер през сезона беше на \"Уимбълдън\", където достигна до осминафиналите и загуби от Новак Джокович. Преди това французинът отстрани Гаел Монфис и Фелик Оже-Алиасим. Бившият №3 в света е в горната половина на схемата, като във втори кръг го чака среща с Давид Гофен. Ако стигне по-напред българинът може да играе с Доминик Тийм (трети кръг), а в същата четвъртина е и Даниил Медведев, който го отстрани на US Open. В кариерата си Димитров никога не е преодолявал третия кръг на турнира в Париж. През последните шест години бившият №3 в света отпадаше именно на тази фаза. Димитров започва надпреварата с прогрес от две места в световната ранглиста. С  достигането си до втори кръг във Виена  българинът спечели две позиции и вече е №27 с 1477 точки. На турнира във Виена Димитров постигна победа №300 и изигра юбилейния си 500-тен мач. През годината Димитров има баланс от 18 победи и 20 загуби, а спечелените пари от него през 2019 г. са 1.804 милиона долара.", "date": "2019.10.28", "title": "Григор Димитров се изкачи с две места в ранглистата преди последния турнир за сезона"}
{"url": "https://www.dnevnik.bg/bulgaria/2019/10/28/3982581_deniat_sled_izborite_9_izbrani_kmeta_v_oblastni/", "text": "                         \"Дневник\" проследи на живо първите резултати и първите коментари на политическите играчи след вота.  ", "date": "2019.10.28", "title": "Денят след изборите: 9 избрани кмета в областни градове, яснота за балотажите и съмнения за манипулации (хронология)"}
{"url": "https://www.dnevnik.bg/sport/2019/10/28/3982740_fotogaleriia_dujd_ot_golove_i_emocii_v_sportniia_uikend/", "text": "Рекордни постижения и дъжд от голове белязаха спортния уикенд. Началото беше дадено в петък вечер с   като гост. На снимката: Джейми Варди, който вкара хеттрик, се радва със своите съотборници.", "date": "2019.10.28", "title": "Фотогалерия: Дъжд от голове и емоции в спортния уикенд"}
{"url": "https://www.dnevnik.bg/politika/2019/10/28/3982754_genoveva_petrova_alfa_risurch_votut_pokaza_jelanie_za/", "text": "На много места вотът показа очакване и желание за промяна, но избирателите не назоваха името на тази промяна, нямаше силен протестен вот, коментира пред БНТ Геновева Петрова, управител на социологическата агенция \"Алфа Рисърч\". Допълни, че на много места особено за общински съветници ГЕРБ продължава да е водеща сила, там, където има балотажи почти навсякъде единият кандидат е от ГЕРБ и няма политическа сила, която да консолидира по-голяма част от очакванията за промяна. И да има промени в управляващата коалиция, те няма да са драстични, допълни тя. Не очаква цялостна промяна на управленската формула. Изборите са спечели от ГЕРБ, но със сериозно отстъпление, което ще се измери по броя общински съветници, които ще са значително по-малко, анализира Кънчо Стойчев от \"Галъп\". БСП загуби, но със сериозно настъпление, посочи той. Според него емблематична за тези избори е безпардонността, с която този път търговията на гласове е ставала по улиците и площадите, без някой да притеснява участниците в нея. Почти вече няма и сигнали за нарушения, това е най-страшното за демокрацията в България, заключи той. Посочи, че повече от половината реално присъстващи в България избиратели са гласували, което не може да се определи като ниска избирателна активност.", "date": "2019.10.28", "title": "Геновева Петрова, \"Алфа Рисърч\": Вотът показа желание за промяна, но без да я назове"}
{"url": "https://www.dnevnik.bg/bulgaria/2019/10/28/3982753_ot_dnes_e_otvoreno_krustovishteto_na_car_boris_iii_i/", "text": "След повече от три години движението по едно от най-възловите пътни трасета в София се пуска изцяло от днес. От тази сутрин се отваря кръстовището на булевард \"Цар Борис ІІІ\" и улица \"Житница\", съобщи Би Ти Ви. Участъкът беше частично ограничен още от март 2016 г. заради строителството на метрото. Възстановяват се маршрутите на автобусни линии 73, 83 и 102, каквито бяха до преди големия ремонт. Заради изграждането на кръстовището на две нива се въвеждат промени в посоката на движение на улици в карето между бул. \"Цар Борис ІІІ\" – бул. \"Гоце Делчев\" - ул. \"Дойран\" и ул. \"Пирински проход\".", "date": "2019.10.28", "title": "От днес е отворено кръстовището на \"Цар Борис III\" и \"Житница\""}
{"url": "https://www.dnevnik.bg/bulgaria/2019/10/28/3982757_kratki_novini_produljava_gaseneto_na_pojara_v_rila/", "text": "                         . Теменужка Петкова обсъди енергийни проекти с посланика на САЩ Министърът на енергетиката Теменужка Петкова и посланикът на САЩ Херо Мустафа обсъдиха съвместните проекти в тази област, съобщи пресцентърът на ведомството. Петкова е уверила, че газовата връзка с Гърция, по която България ще може да доставя газ от различни източници, включително американски, ще е готова през втората половина на 2020 г. Тя е изразила увереност, че заявката на \"Дженерал електрик\" да участва в проекта \"Белене\" е знак за инвеститорски интерес и е уверила, че ще се постигне балансирано решение в преговорите с американските централи \"Контур Глобал Марица Изток 3\" и \"Ей и Ес Гълъбово\". Голям пожар има на границата със Сърбия Голям пожар гори по билото на Стара Планина на границата между България и Сърбия, съобщи БНР. Огънят е възникнал вчера около обед. Четири екипа са изпратени на място, за да гасят пожара. От МВР обясниха пред \"Хоризонт\", че горят сухи треви и храсти в района на връх Голяма чука. От сръбска страна е изпратен екип на пожарната, който също наблюдава развитието на огъня. Сръбските власти са съобщили ,че при нужда също ще започнат гасене. А1 пуска електронна сим карта Това е ново поколение карта, която се вгражда в смарт устройството - телефон или часовник и замества физическата карта. Зареждането става чрез сканиране на QR код. Както традиционната сим карта и в електронната профилът съхранява информацията, която е необходима за свързване и ползване на мобилната мрежа на оператора. За момента от услугата могат да се възползват всички притежатели на моделите iPhone XS Max, iPhone XS, iPhone XR, както и на новите iPhone 11, 11 Pro и 11 Pro Max. В бъдеще А1 планира да въведе тази карта и за смарт часовниците на Apple, Samsung и Huawei. Инициативата \"С тениска на бала\" подпомогна 45 първокурсници Инициативата \"С тениска на бала\" тази година е събрала 100 792 лева, като 49 292 лева са от индивидуални дарители, които са си купили от разработените за нея тениски. Днес бяха връчени чекове от 2000 лева на 45 първокурсници в неравностойно положение. 11 хил. лева пък ще бъдат разпределени като стипендии сред отличници, вече подпомогнати от инициативата в предишни издания.      През ноември безплатни прегледи при ревматолог МБАЛ \"Света София\" стартира кампания с безплатни прегледи при ревматолог, които ще се провеждат всеки понеделник на месец ноември. Единственото, което пациентите трябва да направят, е да си запишат предварително час на телефон +359 2 8184 600 или на място на бул. \"България\" № 104. Няма данни за пострадали българи в Калифорния Това обяви Министерството на външните работи заради множеството пожари в този щат. Там е обявено извънредно положение, 200 хил. души са евакуирани от домовете си. В района на Сан Франциско, Северна Калифорния, има голяма българска общност. Препоръчваме на българските граждани, които се намират в районите, засегнати от пожарите, да изпълняват всички указания за задължителна или препоръчителна евакуация, както и да следят информацията за нивото на замърсяване на въздуха и да се предпазват от дима, като носят маски за носа и устата, обяви министерството. В Генералното консулство функционира денонощна спешна телефонна линия за сигнали за пострадали +1 310 437 3606. При необходимост от съдействие българските граждани могат да се обадят и на телефон на ГК Лос Анджелис : +1 310 478 6700. Продължава гасенето на пожара в Рила  Той обхвана над 500 декара гора и достигна билото на планината, съобщи БНТ. Няма опасност за хората и близките населени места. Тази сутрин борбата с огъня ще бъде подновена, след като вчера стихията не беше овладяна. Повече от 4 часа продължи преходът на пожарникари и горски, за да достигнат до мястото на пожара. Гасенето се извършва в изключително тежки условия. В него вчера се включи и военен хеликоптер. Въпреки това трудно достъпната алпийска местност продължава да гори, застрашени са и местообитанията на ценни животински видове от националния парк \"Рила\".", "date": "2019.10.28", "title": "Кратки новини: Голям пожар има на границата със Сърбия"}
{"url": "https://www.dnevnik.bg/politika/2019/10/28/3982760_mestnata_vlast_v_iambol_shte_e_s_edin_ot/", "text": "Местната власт в областния град Ямбол ще претърпи един от най-сериозните обрати на фона на ситуацията в останалите големи градове в страната. Това сочат данните от вота от общинската избирателна комисия към 7:00 ч. при обработени 79.61% от протоколите. В града със сигурност ще има балотаж, но отсега се вижда, че досегашните управляващи града губят много позиции за сметка на претендентите от досега слабо известната и непредставена в нито една власт партия \"Пряка демокрация\". Досегашният кмет Георги Славов, който през 2015 г. спечели още на първи тур с подкрепата на ГЕРБ, сега, като издигнат от инициативен комитет, печели едва 13.54% от гласовете при обработени близо 80 на сто от протоколите. Изненадващо първи е Валентин Ревански, който засега събира 39.22%, като кандидат на партия \"Пряка демокрация\". Подобно е и положението при предварителните данни за общинския съвет, където кандидатите на формацията взимат малко над 31 на сто от гласовете. Ревански досега не е участвал в политиката, той е местен бизнесмен, собственик на местното радио 999, което набра популярност и покрай протести в последните години около кризите с унищожаване на селскостопански животни заради болести. Тогава радиото излъчваше репортажи в подкрепа на собствениците на животни. По неофициална информация той има роднинска връзка с бивш депутат от ДПС, но макар местни медии да го свързват с партията, той се разграничава от нея. Засега данните показват, че на балотаж срещу него ще излезе Катя Георгиева, издигната от БСП, която печели 21.80%. ГЕРБ остават едва трети, като кандидатът им и областен управител на Ямбол Димитър Иванов взима 17.43% от гласовете. На последните местни избори в Ямбол досегашният кмет Георги Славов, който тогава бе кандидат на ГЕРБ, спечели още на първи тур с 13 745 гласа, или 54.84%. Сега в ГЕРБ - Ямбол, имаше разнобой за кметската номинация. След като сне доверието си от досегашния градоначалник, партията издигна областния управител Димитър Иванов. А наскоро премиерът и лидер на ГЕРБ Бойко Борисов определи Славов като \"местен дерибей\".", "date": "2019.10.28", "title": "Местната власт в Ямбол ще е с един от най-сериозните обрати"}
{"url": "https://www.dnevnik.bg/sport/2019/10/28/3982759_bulgariia_ochakva_da_nauchi_nakazanieto_si_za/", "text": "България очаква да научи днес наказанието си за  скандалите, съпътствали мача на националния отбор по футбол с Англия (0:6) . Двубоят от 14 октомври попадна в центъра на вниманието в световен мащаб заради това, че играта два пъти беше спирана заради расистки прояви по трибуните. Според информацията на АФП от дните след мача дисциплинарната комисия на УЕФА трябва да заседава днес. Наказанието може да е глоба, затваряне на стадиона или дори изваждане на националния отбор от турнира, пише Би Би Си. Скандалите доведоха до тежки сътресения в българския футбол. Още в деня след срещата  президентът на БФС Борислав Михайлов обяви, че подава оставка . Тя му беше поискана от министър-председателя Бойко Борисов. От УЕФА обявиха, че срещу България са повдигнати четири обвинения. Те са за расистко поведение, хвърляне на предмети, нарушаване на реда по време на изпълнението на националните химни и за показване на повторения на таблото на стадиона. Допълнителна тежест в случая може да има вече наложеното наказание за частично затваряне на стадион \"Васил Левски\" заради расистко поведение на публиката. Много анализатори, както и английските медии призоваха УЕФА да действа с твърда ръка.", "date": "2019.10.28", "title": "България очаква да научи наказанието си за скандалите около мача с Англия"}
{"url": "https://www.dnevnik.bg/politika/2019/10/28/3982761_dori_i_ot_aresta_kmetut_na_nesebur_pecheli_nov_mandat/", "text": "Дори и задържан  и все още в ареста по обвинение за купуване на гласове , досегашният кмет на Несебър Николай Димитров печели нов мандат, и то още на първи тур. Това показват данните от общинската избирателна комисия към момента. При обработени 65.93% от протоколите Димитров взима 59.76% от гласовете. Кандидатът на ГЕРБ Атанас Терзиев остава втори с около 35 на сто подкрепа. Кметът на Несебър Николай Димитров преди дни беше оставен за постоянно в ареста с решение на Специализирания наказателен съд. Той  заедно с кандидати за общински съветници, са обвинени  в изборни нарушения и купуване на гласове. Николай Димитров досега има три кметски мандата, като става кмет на Несебър още през 2007 г., избран с 68.04% като независим кандидат, издигнат от инициативен комитет. Оттогава той се явява като независим и печели изборите с голяма преднина, като на изборите 2015 г. печели още на първи тур с над 53 на сто от гласовете.", "date": "2019.10.28", "title": "Дори и от ареста, кметът на Несебър печели нов мандат на първи тур"}
{"url": "https://www.dnevnik.bg/evropa/2019/10/28/3982762_es_se_gotvi_da_dade_tri_meseca_otsrochka_na_brekzit/", "text": "Европейският съюз се подготвя да одобри отлагане на Брекзит до 31 януари 2020 г. с опция Великобритания да напусне по-рано, ако сделката бъде ратифицирана. Това стана известно от изтекла чернова на документ, видяна от \"Гардиън\". Въпреки възраженията на френското правителство с документа, който се очаква да бъде приет днес, ЕС ще отстъпи пред британската  молба за нова отсрочка . Великобритания ще може да напусне в първия ден на месеца след ратификацията на сделката. Вариантът за Брекзит без сделка на 31 октомври е изключен. Именно това бе условието на опозиционни партийни лидери във Великобритания, за да се съгласят с предсрочни избори. Според декларация на ЕС, прикачена към проекта на споразумението, блокът няма да предоговаря споразумението за оттеглянето. Освен това Великобритания има \"задължението\" да номинира кандидат за еврокомисар. Премиерът Борис Джонсън преди това заяви, че няма да предложи кандидат. През уикенда председателят на Европейския съвет Доналд Туск води интензивни дискусии с лидерите на ЕС. Посланиците на държавите членки се срещат днес сутринта. Туск иска да избегне извънредна среща на лидерите в Брюксел за обсъждане на въпроса и предпочита да постигне единодушно съгласие чрез писмена процедура. Сега, изглежда, той е успял да убеди Франция, че тримесечно удължавана ще помогне ЕС да не бъде въвлечен във вътрешната битка във Великобритания. Според източник, близък до френския президент Еманюел Макрон, една от причините, убедили през уикенда Париж да се откаже от възраженията си срещу нова отсрочка до три месеца, е била значително по-вероятната перспектива за нови избори, подкрепени от няколко партии, включително либералдемократите и Шотландската национална партия. Това удължаване трябваше да бъде договорено още в петък, но тогава  единствено френският посланик бе против . Очаква се днес британските депутати да вземат решение по предложението на Борис Джонсън за предсрочни избори, съобщи Би Би Си. Не е ясно колко са големи шансовете достатъчно депутати да подкрепят предложението, което се нуждае от подкрепа от две трети в Камарата на общините, защото лейбъристите все още не са обявили как ще гласуват. Миналата седмица Джонсън  заяви, че иска страната  да гласува на извънредни парламентарни избори на 12 декември. \"Ройтерс\" цитира негово писмо до лидера на опозицията Джеръми Корбин, в което обяснява, че ако ЕС се съгласи на отлагане на Брекзит до 31 януари, той ще се опита да прокара сделката си до 6 ноември. \"Ако депутатите искрено искат повече време да проучат тази прекрасна сделка, ще го получат, но трябва да се съгласят на парламентарни избори на 12 декември. Това е начинът да продължим напред\", каза Джонсън в телевизионно обръщение.", "date": "2019.10.28", "title": "ЕС се готви да даде три месеца отсрочка на Брекзит"}
{"url": "https://www.dnevnik.bg/evropa/2019/10/28/3982786_krainolevite_pobediha_na_izborite_v_tjuringiia/", "text": "Гласоподавателите в германската провинция Тюрингия подкрепиха популярния премиер на областта от крайната левица, но дадоха тласък и крайнодясната \"Алтернатива за Германия\" (АзГ), чийто лидер Бьорн Хьоке се зарече да депортира мигранти, ако дойде на власт, предаде \"Асошиейтед прес\", цитирана от БТА.  Прогнозите, оповестени от телевизия Цет Де Еф, сочат, че двете крайни партии са получили над половината от гласовете във  вчерашния вот .  Управляващият в момента премиер на Тюрингия Бодо Рамелов от бившата комунистическа партия \"Левица\" вероятно ще загуби мнозинството на коалицията си, съставена с още две леви партии, в регионалния парламент. Това ще го принуди да потърси нов партньор или да се опита да състави правителство на малцинството, отбелязва АП.  Очаква се \"Левица\" да получи близо 30 процента от гласовете, което е малко по-високо спрямо резултата й в изборите от 2014 година.  Консервативният Християндемократически съюз (ХДС) на канцлера Ангела Меркел остава трети с около 22 процента, което изключва коалиция както с \"Левица\", така и с АзГ.  За АзГ се прогнозира подкрепа от 23 процента, или близо двойно повече спрямо предишните избори. АзГ вече постигна успехи в източните провинции  Саксония и Брандендург , където се изкачи на второ място в изборите от 1 септември.  Германската социалдемократическа партия вероятно ще получи подкрепата на едва 8.5 процента от избирателите, Зелените - на 5.5 процента, а Свободната демократическа партия - 5 процента, допълва \"Ройтерс\". ", "date": "2019.10.28", "title": "Крайнолевите победиха на изборите в Тюрингия, \"Алтернатива за Германия\" е втора"}
{"url": "https://www.dnevnik.bg/sviat/2019/10/28/3982791_levite_se_vurnaha_na_vlast_v_arjentina/", "text": "Лявоцентристкият кандидат Алберто Фернандес постигна убедителна победа на президентските избори в Аржентина и доведе до завръщането на бившия президент Кирстина Киршнер на власт. Тя е негов вицепрезидент. 60-годишният Фернандес спечели 48 процента от гласовете, а консервативният му съперник Маурисио Макри получи 40 на сто. Това показват данни от почти пълното преброяване на подадените бюлетини. Резултатът позволява на Фернандес да спечели още на първи тур, без да е необходим балотаж. За да бъде избран още на първи тур на президентските избори в Аржентина, кандидатът се нуждае от 45 процента от гласовете или от 40 процента, ако има 10-процентна преднина пред втория. Фернандес обеща да въведе \"нов ред\" и да изгради страна \"с повече равенство и солидарност\". Неговият кандидат за вицепрезидент  Кристина Фернандес де Киршнер  заяви, че той е изправен пред много трудната задача да спаси страната, \"разрушена\" по думите й от \"неолибералните\" политики на Макри. Макри призна поражение и поздрави своя наследник на поста. Той обеща, че опозицията ще действа по \"разумен, конструктивен и отговорен\" начин. \"Ще продължим да работим заедно за всички аржентинци\", каза държавният глава и добави, че е поканил Фернандес на закуска днес. Когато дойде на власт през 2015 г., той бе приветстван от поддръжниците на икономическия либерализъм, опониращи на протекционистичните политики на Кристина Фернандес де Киршнер, управлявала Аржентина от 2007 до 2015 г., и на съпруга й и неин предшественик  Нестор Киршнер. Макри опита да съкрати бюджетния дефицит, но обезценяването на песото го принуди да иска голям спасителен пакет на стойност 57 млрд. долара от Международния валутен фонд. Тази сделка е все по-ненавиждана от аржентинците, както и мерките за строги икономии, които бяха наложени на средната класа заради нея. По време на неговия мандат икономиката бе в рецесия, годишната инфлация бе над 50 процента, а стандартът на живот на милиони хора падна под линията на бедността. Фернандес де Киршнер първоначално имаше амбиции да се кандидатира за поста, но тъй като поражда доста разделения сред обществото, реши да обедини сили с бившия началник на канцеларията й Алберто Фернандес, отбеляза ДПА. Двамата Фернандес, които нямат роднинска връзка, се представят като политически наследници на покойния популист Хуан Перон, управлявал страната през 40-те, 50-те и 70-те. Фернандес обеща да води пропазарни политики в опит да успокои страховете, че ще установи в Аржентина социалистически режим, подобен на този във Венецуела. През септември Аржентина въведе валутен контрол , след като предварителен вот показа, че Макри вероятно ще загуби изборите. (Първичните избори в Аржентина се провеждат между всички кандидати, за да елиминират тези с резултат под 1.5%. Победителят в тях е фаворит за същинския вот.)", "date": "2019.10.28", "title": "Левите се върнаха на власт в Аржентина"}
{"url": "https://www.dnevnik.bg/politika/2019/10/28/3982798_zasega_10_oblastni_grada_veroiatno_shte_imat_kmet_na/", "text": "Първите неокончателни данни при ненапълно обработени протоколи в общинските избирателни комисии, показват, че за момента в 10 областни града има избран на първи тур кмет. В още два големи града нещата са динамични, а първият в класирането претендент ту излиза над, ту пада под необходимите 50 на сто подкрепа, за да не се стигне до балотаж. Това показват данните от протоколите в общинските избирателни комисии, сочи проверка на \"Дневник\". В Бургас нещата засега изглеждат сигурни - при обработени 79.27% досегашният кмет Димитър Николов, подкрепен за нов мандат отново от ГЕРБ, печели 65.86% от гласовете. Другият дългогодишен избраник на управляващите - Иван Портних във Варна, е почти \"на кантар\" - засега обработените протоколи са 41.98%, а Портних печели с 50.62% подкрепа. Сигурна е победата на още един от водещите кметове на ГЕРБ - Живко Тодоров събира 68.69% подкрепа и ще има нов мандат в Стара Загора, сочат данните от обработени над 92 на сто протоколи. При почти всички преброени протоколи Даниел Панов от ГЕРБ ще има нов кметски мандат във Велико Търново с малко над 60 на сто подкрепа. Очаквано дългогодишният кмет на Кърджали Хасан Азис отново ще ръководи града, като този път той взима около 60 на сто от гласовете при обработени малко над половината от протоколите. Във Враца при обработени 95.45% от книжата Калин Каменов от ГЕРБ води с 73.01% пред кандидата за кмет Момчил Младенов. Сигурен е и новият мандат на Петър Паунов в Кюстендил, който при всички обработени протоколи печели на първи тур с 54.96%. Той този път е подкрепен от широка коалиция на ГЕРБ и десни партии. В Монтана Златко Живков, също издигнат от СДС и подкрепен от ГЕРБ и десни формации, печели води с 71.75% при напълно обработени резултати. При обработени 99.17% от протоколите в Общинската избирателна комисия в Габрово кандидатът на ГЕРБ и досегашен кмет Таня Христова води с 58.63%. В Хасково засега резултатите са динамични, в момента данните сочат победа на първи тур - при обработени 62.99% протоколи печели претендентът на ГЕРБ Станислав Дечев с 51.30%. Резултатите в Търговище са едни от най-променящите се. До ранните сутрешни часове при 63% обработени протоколи и в Търговище се очертаваше победа за ГЕРБ, а досегашният кмет Дарин Димитров взимаше 51.86%. При 74.41% от обработените резултати обаче процентите за Димитров паднаха под нужните за победа на първи тур 50 на сто и той получаваше 49.49%. Крайният резултати дали ще има втори тур в този областен град ще зависи от останалите около 25 на сто от протоколите. Подобно е положението и в Сливен, засега не може да се каже дали кандидатът на ГЕРБ Стефан Радев ще прескочи прагът от 50 на сто подкрепа и ще се похвали с победа още на първи тур. При обработени 70.50% от протоколите той взима 47.95% от гласовете.", "date": "2019.10.28", "title": "В 10 областни града вероятно ще има кмет на първи тур, в два балотажът е под въпрос"}
{"url": "https://www.dnevnik.bg/politika/2019/10/28/3982763_boris_bonev_horata_sa_izpraveni_pred_tejuk_izbor_na/", "text": "Жителите на София са изправени пред тежък избор на предстоящия балотаж, коментира в ефира на Би Ти Ви кандидатът на \"Спаси София\" Борис Бонев, който успя да събере 11.3% от вота при обработени 23% от протоколите. Хората не са стадо овце, което да се пусне да гласува за някого по команда, и трябва да гласуват по съвест, обяви той. Обяви, че след изборите \"Спаси София\" ще стане още по-критична и ще дава повече идеи за развитието на града. Изрази и надежда, че организацията ще има втори общински съветник. На въпрос за това дали неговата кандидатура не е създадена с цел да се отнемат гласове от кандидата на \"Демократична България\" Борислав Игнатов той отговори, че \"Спаси София\" съществува от 10 г. и няма как такава теория да намери оправдание. Нека не се търсят врагове, където ги няма, призова той. Благодари на всички, които са разпознали истинската промяна в лицето на \"Спаси София\" и гласували за хора, които са се фокусирали върху факти, а не върху празно политическо говорене. Очевидно Йорданка Фандъкова и Мая Манолова успяха да убедят повече хора да гласуват за техните платформи и идеи, но сумарно повече хора избраха да има промяна, вместо да се запази статуквото, анализира Бонев, имайки предвид сумарния резултат на Манолова, Игнатов и собствения си. Много голяма част от хората, които гласуваха за мен, или не са гласували досега, или са давали вота си за по-малки партии, анализира Бонев. Посочи, че кампанията му е струвала малко над 20 хил. лв., като на сайта на организацията са посочени целите, за които са използвани парите, които са изцяло от дарения.", "date": "2019.10.28", "title": "Борис Бонев: Хората са изправени пред тежък избор на балотажа за София"}
{"url": "https://www.dnevnik.bg/evropa/2019/10/28/3982793_salvini_triumfira_na_regionalni_izbori_v_edna_ot/", "text": "След половин век управление на левицата централният италиански регион Умбрия гласува за местно правителство начело с крайнодясната партия на бившия вътрешен министър Матео Салвини \"Лига\", предаде \"Политико\". Донатела Тесей от \"Лига\", подкрепена от крайнодясната \"Италиански братя\" и партията на бившия премиер Силвио Берлускони \"Напред, Италия\", спечели 57.5% на  неделния вот . Винченцо Бианкони, който бе подкрепен от двете управляващи на национални ниво партии, Демократическата партия и Движение \"Пет звезди\", получи малко над 37%. След като в неделя вечерта стана известен мащабът на победата на \"Лига\", Салвини каза пред репортери: \"Тази вечер пишем история.\" Резултатът е сериозен удар за правителството на \"Пет звезди\" и Демократическата партия, чието сформиране преди два месеца доведе до  отстраняването на \"Лига\" от властта . Изборите в Умбрия бяха първият път, в който те подкрепиха общ кандидат, и първият път, в който съюзът им бе тестван чрез избори. Въпреки че премиерът Джузепе Конте в петък каза, че това не е гласуване за правителството му, поражението на управляващите партии ще има последици  за и без това крехката коалиция . Умбрия има само 700 хил. гласоподаватели и от дълго време бе сред крепостите на италианската левица. Винаги е била управлявана от комунисти, леви или лявоцентристи. Салвини ще използва победата си там, за да демонстрира, че все още има подкрепата на италианците, въпреки че през лятото бе изтласкан в опозиция. Следващият голям тест за управляващата коалиция ще бъде на друг регионален вот – в Емилия-Романя през януари. Макар че според анализатори поражението в Умбрия няма да свали правителството, загубата на регион, където се намира Болоня, най-символичната лява крепост, може да разруши съюза на \"Пет звезди\" и Демократическата партия.", "date": "2019.10.28", "title": "Салвини триумфира на регионални избори в една от крепостите на италианската левица"}
{"url": "https://www.dnevnik.bg/sviat/2019/10/28/3982814_narichaite_me_kristalina_kak_georgieva_veche_promenia/", "text": "                         Авторитетното германско списание \"Цицеро\" цитира туит на Георгиева от май миналата година, в който тя пише: \"Бабите и дядовците ми бяха слабо образовани, родителите ми бяха завършили само гимназия. Аз съм първата с висше образование. От село в България до шефка на МВФ - така изглеждат възможностите.\" Всъщност не е точно така, отбелязва \"Цицеро\".  Кристалина Георгиева  е от елита в своята страна - не е родена в някое си село, а в София, а прадядо ѝ Иван Кършовски е бил полиглот, журналист и националреволюционер, бил е също и кмет на Любимец. Баща ѝ се е занимавал с пътно строителство, а майка ѝ Маринка била управителка на магазин за домашни потреби в центъра на София. За съпруга ѝ Кино Кинов се знае малко, но благодарение на това, че той поел грижите за дъщеря им Десислава, Кристалина Георгиева е могла да се посвети изцяло на кариерата си, четем в публикацията. От ВИИ \"Карл Маркс\" до директор в Световната банка и шеф на МВФ Описана е и научната кариера на настоящата шефка на МВФ - през Икономическия институт \"Карл Маркс\" в София към London School of Economics - ковачницата за кадри на капитализма. Георгиева е била със стипендия и в Масачузетския технологичен институт, както и преподавателска дейност на островите Фиджи, преди през 1993 да започне работа в Световната банка във Вашингтон - шест години след като напуска България през 1987 година. След това  става еврокомисар , не успява да се класира за поста  генерален секретар на ООН , предложена за него от премиера Бойко Борисов пет минути преди края на срока за номинирането на кандидати. Георгиева обаче успява да заеме друг престижен пост - шеф на МВФ. Тя покорява с директния си подход и не се бои дори и от Доналд Тръмп - пише за новата директорка на фонда \"Зюддойче цайтунг\". Това издание е предпочело друг цитат от Георгиева - думите ѝ на годишната среща на МВФ и Световната банка във Вашингтон, казани в отговор на въпроса какво мисли за търговския спор между САЩ и Китай, подклаждан от Тръмп: \"Политиката под мотото \"Ако ти губиш повече, отколкото аз, значи съм победител\" е глупава!\" \"Ще се справи!\" Още в началото на мандата си тя показа, че няма да се задоволи с място на втора линия, пише \"Зюддойче цайтунг\", аргументирайки се с активната дейност на Георгиева през този период. Припомнят се опасенията на някои нейни критици, че може би ще ѝ липсва достатъчно политическа тежест, щом не е била нито министър, нито е ръководила емисионна банка, но тези опасения са се оказали напразни. \"Сигурен съм, че ще се справи много добре\", казва германският финансов министър Олаф Шолц, а друг високопоставен европейски представител уверява, че всеки, който е работил с нея в миналото, е очарован. Директният подход на Георгиева и волята ѝ да върви напред идват точно навреме, тъй като от гледна точна на множеството икономически проблеми наистина има нужда от силно ръководство - посочва \"Зюддойче цайтунг\". При това не става дума само за търговския спор между САЩ и Китай, за излизането на Великобритания от ЕС и за политическото напрежение в Близкия изток - към тях се добавят и измененията в климата, неравенството, застаряващите общества, корупцията, национализмът. Налага нов стил в МВФ На Георгиева, която говори английски с източноевропейски акцент, със сигурност ѝ липсва аристократизмът на нейната предшественичка  Кристин Лагард.  И вероятно МВФ ще изгуби част от блясъка си, излъчван от Лагард. Въпреки това много сътрудници на фонда вече са възприели стила на новата си директорка. И докато предшественичката ѝ настоявала да бъде наричана мадам Лагард и от най-високопоставените служители на организацията, Георгиева дошла и казала \"Наричайте ме Кристалина\".", "date": "2019.10.28", "title": "\"Наричайте ме Кристалина\": как Георгиева вече променя МВФ"}
{"url": "https://www.dnevnik.bg/v_pamet/2019/10/28/3982918_pochina_suvetskiiat_disident_vladimir_bukovski/", "text": "Изтъкнатият съветски дисидент, активист за граждански права и писател Владимир Буковски е починал вчера на 76-годишна възраст в болница в Кеймбридж. Той живееше във Великобритания, а в последните години здравословното му състояние се влошаваше. Новината беше съобщена от \"Център Буковски\", базирана в САЩ доброволческа организация, свързана с него. През 60-те и 70-те години на миналия век Буковски прекара 12 години в трудови лагери, затвори и психиатрични клиники, като основните обвинения срещу него бяха \"антисъветска агитация и пропаганда\". Той беше сред първите хора, които повдигнаха въпроса за използването на психиатрични институции за наказване на политически затворници в Съветския съюз. През 1976 г. Буковски е депортиран от СССР и е разменен в Цюрих за държания в затвор лидер на Комунистическата партия на Чили Луис Корвалан. Той беше един от изключително критичните гласове по отношение на руския президент Владимир Путин и пряко обвини Кремъл за  отравянето с полоний на Александър Литвиненко.  През 2008 г. Буковски се опита да се кандидатира за изборите за президент в Русия, спечелени по-късно от Дмитрий Медведев. Тогава той твърдеше, че посолството на Русия във Великобритания е отказало да поднови руския му паспорт заради неговите критики към Путин.", "date": "2019.10.28", "title": "Почина съветският дисидент Владимир Буковски"}
{"url": "https://www.dnevnik.bg/biznes/2019/10/28/3982936_ukrainskite_turisti_v_bulgariia_veche_sa_poveche_ot/", "text": "Украинските туристи в България вече са повече от руските, сочат данните на Националния статистически институт за септември. По последни данни почивалите в България граждани на Украйна са 42 хил., а на Руската федерация - 37 хил. При това за година броят на руснаците намалява с 14%, а на украинците расте с 27%. Общият брой чужди туристи, посетили България през септември, е малко под 600 хил. души, а намалението спрямо година по-рано е с 3 на сто. Най-много летовници България е посрещнала от Германия - 79 хил. души, но и те намаляват спрямо година по-рано с близо 28 на сто. Спад има и на притока туристи от Румъния, Чехия, Сърбия, Израел. На второ място по предпочитания към почивка в България е Румъния, откъдето през месеца са пристигнали 60 хил. души. Трета е Полша с 51 хил., а Украйна е четвърта с 42 хил.", "date": "2019.10.28", "title": "Украинските туристи в България вече са повече от руските"}
{"url": "https://www.dnevnik.bg/evropa/2019/10/28/3982938_es_se_suglasi_s_otlagane_na_brekzit_do_31_ianuari_2020/", "text": "Европейският съюз се съгласи с отлагане на Брекзит до 31 януари 2020 г. с опцията Великобритания да напусне по-рано, ако сделката бъде ратифицирана, откривайки пътя опозиционните партии да подкрепят предложението на премиера Борис Джонсън за предсрочни избори, предаде \"Гардиън\". След 30-минутна среща с европейските посланици председателят на Европейския съвет Доналд Туск обяви, че държавите членки са се съгласили с молбата на Джонсън за отсрочка, която той  неохотно отправи  преди седмица. В \"Туитър\" Туск написа: \"ЕС-27 се съгласи, че ще приеме британската молба за нова гъвкава отсрочка до 31 януари 2020 г. Решението се очаква да бъде официално оформено чрез писмена процедура.\" По-рано либералдемократите и Шотландската национална партия обявиха, че ще подкрепят избори на 9 декември, ако вариантът за Брекзит без сделка на 31 октомври бъде изключен. Според условията на отсрочката Великобритания има още три месеца еврочленство, но ще може да напусне блока на първия ден от който и да е от тези месеци, ако споразумението бъде ратифицирано междувременно от британския и от Европейския парламент. Съгласявайки се с удължаването чрез писмена процедура, най-вероятно във вторник, лидерите на ЕС ще избегнат необходимостта за специална среща на върха в Брюксел. Решението ще даде трета отсрочка на Великобритания и бе последвано от  интензивни дискусии  през уикенда, включително от разговор между френския президент Еманюел Макрон и Борис Джонсън. Според източник, близък до Макрон, една от причините, убедили през уикенда Париж да се откаже от възраженията си срещу нова отсрочка до три месеца, е била значително по-вероятната перспектива за нови избори, подкрепени от няколко партии, включително либералдемократите и Шотландската национална партия.      \"Ройтерс\" отбелязва, че сега се чака одобрение от Лондон и според дипломат от ЕС се очаква решението да бъде официално прието утре. Европейски служител обаче предупреди, че това може да стане и в сряда, едва ден преди Великобритания да трябва да напусне ЕС според сегашния краен срок – 31 октомври. Причината е, че Великобритания трябва официално да отговори на предложението за тримесечна отсрочка, преди държавите членки да започнат \"писмена процедура\", в рамките на която правителствата ще имат 24 часа, за да приемат или отхвърлят отлагането. Агенцията посочва, че сред условията за отлагането освен отказа от предоговаряне на сделката за \"развода\" е и разрешение останалите 27 страни да се срещат без Великобритания, за да обсъждат бъдещето на блока. В неделя правителството на Джонсън засили натиска върху британските депутати да подкрепят предсрочни избори, за да се излезе от задънената улица около Брекзит три години след като британците гласуваха за излизане от ЕС. По думите на източник от \"Даунинг стрийт\" правителството ще обмисли варианти, включително предложените от опозиционните партии, след като либералдемократите и Шотландската национална партия казаха, че искат избори на 9 декември. Миналата седмица Джонсън  заяви, че иска страната  да гласува на извънредни парламентарни избори на 12 декември. \"Ройтерс\" цитира негово писмо до лидера на опозицията Джеръми Корбин, в което обяснява, че ако ЕС се съгласи на отлагане на Брекзит до 31 януари, той ще се опита да прокара сделката си до 6 ноември. \"Ако депутатите искрено искат повече време да проучат тази прекрасна сделка, ще го получат, но трябва да се съгласят на парламентарни избори на 12 декември. Това е начинът да продължим напред\", каза Джонсън в телевизионно обръщение.", "date": "2019.10.28", "title": "ЕС се съгласи с \"гъвкаво\" отлагане на Брекзит до 31 януари 2020 г."}
{"url": "https://www.dnevnik.bg/sviat/2019/10/28/3982952_honkong_izpadna_v_recesiia_sled_pet_meseca_protesti/", "text": "Хонконг изпадна в рецесия и най-вероятно няма да постигне икономически растеж тази година, съобщи финансовият секретар на града Пол Чан, цитиран от \"Ройтерс\". \"Ударът по икономиката ни е огромен\", каза той вчера. По предварителни изчисления за третото тримесечие брутният вътрешен продукт ще отчете две поредни тримесечия на свиване, което е техническата дефиниция за рецесия. Хонконг е разтърсван от над пет месеца антиправителствени протести, които няма изгледи да стихнат. Вчера демонстранти с качулки и маски подпалиха магазини и хвърлиха бомби със запалителна течност по полицията, която отговори със сълзотворен газ, водни оръдия и гумени куршуми. Демонстрантите редовно атакуват метрото, търговски обекти и банки, особено тези, които са собственост на компании от континентален Китай. Те протестират срещу предполагаемата китайска намеса в Хонконг, който бе върнат на Китай през 1997 г. по формулата \"една страна, две системи\". Тя трябва да гарантира на града свободи, каквито няма в континенталната част от страната. Китай отрича да се намесва и обвинява чужди правителства, включително САЩ и Великобритания, че всяват суматоха.", "date": "2019.10.28", "title": "Хонконг изпадна в рецесия след пет месеца протести"}
{"url": "https://www.dnevnik.bg/politika/2019/10/28/3982944_koi_glasuva_za_fandukova_i_koi_-_za_manolova/", "text": "Кандидатът на \"Спаси София\" за кмет на столицата Борис Бонев е получил 20% от гласовете си от симпатизанти на \"Демократична България\",  показаха данните  на социологическата агенция \"Алфа Рисърч\". Бонев и кандидатът на \"Демократична България\" Борислав Игнатов останаха трети и четвърти в кметската надпревара за София.  Откъде обаче дойдоха гласовете за кмета Йорданка Фандъкова, която води след първия тур на местните избори вчера и симпатизантите на кои политически сили подкрепят класиралата се втора Мая Манолова? Вижте в графиката подкрепата за кандидатките, които отиват на балотаж идната неделя.", "date": "2019.10.28", "title": "Кой гласува за Фандъкова и кой - за Манолова"}
{"url": "https://www.dnevnik.bg/sviat/2019/10/28/3982957_protestirashti_blokiraha_osnovni_putishta_v_livan/", "text": "Ливански демонстранти подсилиха днес загражденията на магистралата за влизане в столицата Бейрут, като паркираха десетки коли на пътя, препречен с барикади вече повече от 10 дни, предадоха \"Франс прес\" и БТА. И други градове са засегнати въпреки призивите на политиците за край на блокадата, съобщи катарската телевизия \"Ал Джазира\". Мярката бе приложена ден след зрелищна демонстрация на единство от страна на протестиращите, които успяха да формират жива верига, дълга 170 километра - от северната до южната част от страната, в знак, че са решени да не отстъпят нито крачка от своите искания. Демонстрантите призоваха за обща стачка, предаде ДПА. Парализирали страната, те настояват от 17 октомври за оттегляне на цялата политическа класа, която смятат за неспособна и корумпирана, отбелязва \"Франс прес\". Основните политически ръководители поискаха да бъдат вдигнати загражденията с оглед връщане към нормален живот, но вчера из социалните мрежи циркулираха множество призиви бариерите да бъдат подсилени. Тази сутрин редица отсечки от крайбрежната магистрала между Бейрут и Триполи бяха напълно затворени с коли, паркирани напречно на пътните платна.      Съобщено бе, че на места е блокирана и южната част от пътя, водещ от столицата до южните региони на страната. Днес е 12-ият ден от вълненията, но решение все още не се вижда на хоризонта. Войниците, разположени в някои зони, засега остават неутрални. Недоволството в Ливан избухна, след като властите обявиха, че облагат с нова такса съобщенията чрез приложението \"УотсАп\". Мярката бързо бе отменена, но протестите не само не спряха, но и обхванаха цялата страна, припомня АФП. Повече за протестите  четете тук . Според кореспондент на \"Ал Джазира\" блокадата е опит за изграждане на общностна солидарност с искането за оставка на правителството. Източник на ДПА междувременно съобщава, че кабинетът \"все още отказва да подаде оставка под натиск от улицата... за да избегне хаоса в страната\". Според същия източник обаче, ако пътищата се отворят и демонстрантите продължат единствено на големите площади (нещо, позволено от властите), правителството \"ще вземе решение\".      Банковите операции са сведени до минимум Банките в Ливан, разтърсван от масови протести, останат затворени и днес в очакване стабилността да бъде възстановена, посочи ливанската банкова асоциация, цитирана от \"Ройтерс\". В изявление, разпространено от държавната информационна агенция на Ливан, банковата асоциация посочва: \"Банковите операции ще бъдат сведени до осигуряване на заплати на клиенти и служители в края на текущия месец през банкомати.\" Ливанският президент Мишел Аун заяви в края на миналата седмица, че е готов за диалог с протестиращите, за да бъде намерено най-доброто решение за спасяване на страната от финансов срив, и добави, че е жизненоважно да се преразгледа съставът на правителството. Ливан вече втора седмица е сцена на безпрецедентен народен бунт срещу политическата класа, белязан от огромни масови прояви в страната. Вчера три хиляди ливанци и французи от ливански произход демонстрираха и по улиците на Париж в подкрепа на своите сънародници в Ливан. Те се събраха близо до Айфеловата кула. Демонстрантите скандираха \"Светска революция\" и \"Метла\" и разкритикуваха корумпираните според тях ливански ръководители. През последните години ливанската икономика сериозно се влоши, отбелязвайки растеж от едва 0.2 процента през 2018 година според оценките на Международния валутен фонд. Парламентът на Ливан прие през юли бюджет за 2019 година, предвиждащ строги икономии, за да намали бюджетния си дефицит. Бейрут се ангажира през 2018 година да направи важни реформи в замяна на обещания за заеми и грантове от 11.6 млрд. долара, които невинаги са били изплащани.", "date": "2019.10.28", "title": "Протестиращи блокираха основни пътища в Ливан, банките остават затворени"}
{"url": "https://www.dnevnik.bg/sport/2019/10/28/3982879_livurpul_e_v_shampionski_grafik_sled_izravniavane_na/", "text": "Ливърпул\" се движи уверено по шампионски път. Това показва статистиката след кръга във Висшата лига. Червените  направиха обрат за 2:1 срещу \"Тотнъм\"  и вече имат 28 точки от десет кръга, което е изравнен рекорд. И трите отбора, които са постигали подобен успех, след това са ставали шампиони. \"Ливърпул\" продължава да се бори за първата си титла в Англия от 1990 г. насам. Червените водят с шест точки пред шампиона \"Манчестър сити\", като вече са играли с \"Манчестър юнайтед\", \"Арсенал\", \"Тотнъм\" и \"Лестър\".      Мениджърът Юрген Клоп поздрави отбора за отговора след ранно получения гол срещу \"шпорите\". \"На почивката казах на момчетата, че единственият проблем в мача дотук е резултатът (0:1). Извън него бяхме добре. Много често във футбола резултатът е резултат на представянето и в този случай се получи. Представянето ни беше наистина супер - много, много добре. Много ми хареса\", каза германецът. Той изтъкна, че при 0:1 срещу \"Тотнъм\", който е много силен на контраатаки, е огромно изпитание. \"Затова момчетата заслужават огромно уважение.\" От последните десет домакински мача, в които първи е допуснал гол, \"Ливърпул\" спечели седем и завърши наравно в три.", "date": "2019.10.28", "title": "\"Ливърпул\" е в шампионски график след изравняване на рекорд"}
{"url": "https://www.dnevnik.bg/razvlechenie/2019/10/28/3982916_deivid_linch_poluchi_pocheten_oskar_vuv_vecher/", "text": "Американският режисьор Дейвид Линч получи почетен \"Оскар\" от Американската академия за киноизкуство и науки. Церемонията се състоя в \"Долби тиътър\" в Лос Анджелис на 27 октомври. Почетни награди получиха и актрисата Джина Дейвис, сценаристът и режисьор Лина Вертмюлер и актьорът от племето чероки Уес Стъди, съобщава \"Холивуд рипортър\". \"Имаш хубаво лице\", обърна се към статуетката 73-годишният режисьор, след като благодари на журито и на всички, които са му помогнали в неговата кариера. Линч е номиниран три пъти за \"Оскар\" в категорията за най-добър филм - за филмите \"Синьо кадифе\", \"Човекът слон\" и \"Мълхоланд драйв\", но така и не получава отличието. Той има и три номинации за \"Златен глобус\", както и награда \"Еми\", за която сериалът \"Туин Пийкс\" е номиниран 10 пъти през 1990 и 2017 г. Почетният \"Оскар\" е първото отличие, което Линч получава от академията. Лина Вертмюлер заяви в речта си, че иска да смени името на наградата \"Оскар\" с женско и ще я нарича Анна. \"Как бихме могли да поправим всичките години на доминирането на патриархата? Всичко започна с Лина Вертмюлер\", каза Джейн Кемпиън, която заедно с Грета Гъруик, актриса и режисьор, говори за историята на жените с номинации за \"Оскар\" за най-добра режисура.      \"Всъщност историята е много кратка. Тя е по-скоро като хайку\", изтъкна Кемпиън. Досега за отличието са номинирани 350 мъже и 5 жени. Първата от тях е именно Лина Вертмюлер - през 1976 г. за филма \"Седемте красавици\". Кемпиън и Гъруик, които също попадат сред петте жени, номинирани за \"Оскар\" за най-добра режисура, определиха Вертмюлер като \"кръстница\" на всички жени режисьори. 63-годишната Джина Дейвис (\"Телма и Луиз\", \"Бийтълджус\"), която е известна като защитник на половото равенство в медиите, взе наградата на името на Джийн Хършолт за \"изключителен принос към хуманитарни каузи\".  Актьорът Уес Стъди от племето чероки стана първият индианец, който получава \"Оскар\". В своята реч той засегна проблема за етническата неравнопоставеност в американското кино. \"Искам просто да кажа, че всичко това отнема време\", обясни той. Крисчън Бейл, който връчи наградата на Стъди, каза, че на актьорите от коренното население на САЩ е давана твърде малко възможност за изява. \"Намираме се в стая, пълна с хора, които могат да променят това\", завърши той.", "date": "2019.10.28", "title": "Дейвид Линч получи почетен \"Оскар\" във вечер, посветена на неравнопоставеността"}
{"url": "https://www.dnevnik.bg/na_put/2019/10/29/3982571_kak_edno_stulbishte_se_napulni_s_turisti/", "text": "Стълбище в нюйоркския квартал \"Бронкс\" се оказа масово посетено от туристи след като по него слезе героят на Хоакин Финикс в последния си филм \"Жокерът\", пише британският \"Телеграф\". Една от знаковите сцени на излезлия на екран преди няколко седмици филм, е танц на Жокера докато слиза по сиво-кафяви неугледни стълби. Жителите на западен \"Бронкс\" веднага разпознаха мястото. И буквално ден след премиерата там започнаха да се струпват тълпи от хора с идеята да си направят селфи. Мястото станало толкова популярно, че местните хора съветват да се идва тук рано сутрин. Стълбището е малка пряка, наречена \"Степ стрийт\", то има 132 стъпала и осигурява пешеходна връзка между \"Шекспир авеню\" и \"Андерсън авеню\". Днес обаче е прекръстено от хората на \"Стълбите на Жокера\".", "date": "2019.10.28", "title": "Как едно стълбище се напълни с туристи"}
{"url": "https://www.dnevnik.bg/politika/2019/10/28/3982993_samo_edin_raionen_kmet_na_plovdiv_e_izbran_na_purvi_tur/", "text": "Само един от шестте районни кмета на Пловдив е избран на първи тур. Това показват резултатите при 100% от обработените протоколи. В район \"Тракия\" кандидатът на ГЕРБ Костадин Димитров печели 58.49% от гласовете, с което си осигури трети пореден мандат на поста. В район \"Северен\" балотажът ще е между Стоян Алексиев от ГЕРБ и Атанас Баташки от БСП. За първия са гласували 36.81%, докато за представителя на левицата – 12.84 на сто. В район \"Западен\" данните са идентични. Кандидатът на ГЕРБ Димитър Колев е с 38.22%, а негов опонент в неделя ще бъде Десислава Йорданова от БСП, която печели 12.32% от гласовете. Вотът на 38.14% от гражданите на район \"Централен\" е отишъл за Георги Стаменов от ГЕРБ. Той ще се изправи на балотаж срещу Георги Титюков от Коалиция \"Кауза Пловдив\", за когото са гласували 15.7 на сто. В район \"Източен\" Иван Стоянов от ГЕРБ печели 26.32% от гласовете, с което си осигури място на втория тур. Негов съперник ще е Илия Матаков от Земеделски съюз \"Ал. Стамболийски\" с 11.6%. Костадин Язов от ГЕРБ е победител на първи тур в район \"Южен\" с 30.19%. Негов съперник ще е Борислав Инчев от коалицията между НФСБ и ВМРО, който печели 16.09%. Графика с резултатите от изборите в Пловдив вижте  тук. ", "date": "2019.10.28", "title": "Само един районен кмет на Пловдив е избран на първи тур"}
{"url": "https://www.dnevnik.bg/sport/2019/10/28/3982979_hristo_stoichkov_muglata_za_bulgarskiia_futbol_stana/", "text": "Мъглата за българския футбол стана непрогледна. Това е лошото.\" Това заяви бившият футболен национал Христо Стоичков. Според него промените в българския футбол са закъснели с повече от десетилетие. \"Тези реформи, за които сега говорят, трябваше да стартират още през 2006, когато ни отупаха като брашнян чувал. Още тогава се разбра, че сме дънна риба. Но тогава в БФС някои решиха да се правят на Батето (Иван Славков). Да щракат с пръсти, да викат \"Наздраве\" и да сменят треньор след треньор. Колко имена бяха похарчени ей така, с лека ръка\", каза Стоичков в интервю за \"Труд\". \"Твърде дълго се говореха глупости от рода на \"Ама и ние сме играли на лоши игрища, но станахме добри футболисти!\". Да, така е, но тогава и другите не играеха на много по-добри терени. А сега, като ходя да правя интервюта по водещите европейски клубове, все едно влизам в космически бази. Барокамери, ултамодерни апарати за възстановяване, медици, психолози, диетолози. Цели екипи за различните дейности. Голям замах, големи пари, голям футбол. Нещо, което е все по-далеко от България за съжаление\", заяви той. Стоичков каза, че се чувства предаден от вече бившия президент на БФС Борислав Михайлов. На въпрос дали българският футбол си заслужава съдбата бившият селекционер отговаря: \"Прекалено жестоко е. Прекалено. Колкото и да сме сгрешили. Но в едно съм убеден – прекалено силно дърпахме дявола за опашката. Крещяхме \"Господ е българин!\". И дърпахме. И белята стана. Помня аз, когато бях национален треньор. Разделение: червените – за, сините – не. Да се изгони Стоичков, пък след това и потоп. Имахме 23 или 25 точки в квалификациите. Сега имаме три.\" По темата за  модернизацията на стадион \"Българска армия\"  Стоичков, който е акционер в \"ЦСКА-София\", каза: \"Нека адвокатите на ЦСКА да внимават за подводни камъни и за юридически блъфове. Нека не забравят – в България обещание не значи завещание.\"", "date": "2019.10.28", "title": "Христо Стоичков: Мъглата за българския футбол стана непрогледна"}
{"url": "https://www.dnevnik.bg/politika/2019/10/28/3982971_do_kakuv_rezultat_dovede_obrazovanieto_na_glasuvalite/", "text": "През последните години София привлече голяма част от висшистите – по-млади, по-образовани хора, коментира Боряна Димитрова от \"Алфа рисърч\" пред Би Ти Ви. Най-много високообразовани гласоподавателите е привлякъл кандидатът за кмет на \"Демократична България\" Борислав Игнатов, а най-малко - кандидатът на ВМРО Ангел Джамбазки. Вижте в графиката какво е разпределението на вота в София според образователната степен на избирателите.", "date": "2019.10.28", "title": "До какъв резултат доведе образованието на гласувалите в София"}
{"url": "https://www.dnevnik.bg/evropa/2019/10/28/3982921_koe_shte_e_purvo_brekzit_ili_kraiat_na_smianata_na/", "text": "                         Времето лекува всички рани? Това за съжаление не важи за Европейския съюз. Точно обратното - колкото по-дълго се отлагат проблемите, толкова повече се усложняват. Това се отнася както за големите кризи като Брекзит, така и за \"дреболии\" като премахването на смяната на времето. Дреболии? Не е точно така.  Предложеното преди година от Европейската комисия  премахване на смяната на времето два пъти в годината има нужда от време и още време. Въпреки продължителните консултации държавите - членки на ЕС,  така и не успяха да се договорят  кой, кога и кое време ще отменя или ще запази. Някои от държавите искат да подготвят проучвания за приложението и да назначат координационни съвети. Европейската комисия отхвърли това. Тя бързаше, тъй като темата трябваше да бъде приключена в  мандата на Жан-Клод Юнкер . От това не излезе нищо. Пътуването във времето обратно към 1996, преди да бъде въведено лятното часово време в страните - членки на общността, би могло да се превърне в поредния безкраен спор на европейско равнище. В Брюксел вече се обзалагат кое ще се случи по-скоро - Брекзит или отмяната на лятното часово време. А защо не на зимното? В коя часова зона се живее по-добре? Някои държави искат да запазят лятното часово време, тъй като сутрин се съмва по-късно. Други пък предпочитат зимното, понеже се съмва по-рано. И обратното. Като нищо е възможно да се образува един цял пъстър килим от кръпки, съставен от разединените привърженици на едното или на другото време, които се намират в трите часови зони в рамките на ЕС. Испания междувременно обмисля да напусне средноевропейската часова зона и да въведе британското време, т.е. по Гринуич. Това би било много смислено от географска гледна точка. Би било по-добре и за Белгия, Люксембург, Нидерландия и Франция - от гледна точка на разположението на слънцето. Европейският парламент  принципно бе избрал 2021 година  за осъществяването на голямата реформа \"лятно/зимно време\". Но  държавите членки отказаха  - времето било твърде недостатъчно за сложната подготовка. Но за какво пък подготовка? Кандидатката за европейско членство Турция показа, че всичко става и без излишно протакане. През 2016 президентът Ердоган реши трайно да въведе лятното часово време и страната му се оказа в една часова зона, отдалечена на два часа от Берлин и на три - от Лондон. Пряката демокрация не върши работа Как можа да се стигне дотук? Погледът назад в историята помага за намирането на отговора. Лятното часово време е останка от Първата световна война, когато военните имали нужда от повече светлина за безсмислените си битки. По време на Втората световна война германците го въвеждат отново. За трети път стрелките са преместени при голямата нефтена криза през 1973 - за да се пести енергия. И през 1996 година вече е приет законът за смяната на времето в ЕС - завинаги, както са мислили тогава. През 2018 година проучване в рамките на общността стига до извода, че  повечето от анкетираните 4.6 милиона участници са \"за\"  прекратяването на смените на времето, тъй като било по-добре за здравето, ако вечер ставало по-рано светло или тъмно. Или сутрин? Целта на проучването, макар да не бе представително, бе да послужи като основа за взимането на решенията. В съответствие с изискванията на времето - пряка демокрация, отчитане на мнението на гражданите. Това, което се провали при референдума за Брекзит, може да се повтори в случая с европейското време. При определени обстоятелства народната воля не може да се приложи, или пък ще изисква твърде много време. Като и в двата случая не времето притиска - натискът е създаден изкуствено от политическите сили. И вероятно и в случая с лятното и зимното време ще се проведе втори референдум, за да може проблемът да се преоцени още веднъж. Свобода и слънце Според мен трябва просто пак да бъде въведено лятното часово време. Та нали географски на всяко място времето е друго - местно време, което зависи от положението на слънцето. Когато слънцето е най-високо, е 12 часът. Точка. Изкуствено въведените часови зони са анахронична измишльотина.", "date": "2019.10.28", "title": "Кое ще е първо: Брекзит или краят на смяната на времето"}
{"url": "https://www.dnevnik.bg/politika/2019/10/28/3982984_dani_kanazireva_obiavi_che_kupeni_glasove_sa_oburnali/", "text": "Многобройните престъпления срещу демокрацията снощи трябва да ни послужат за сигнал, че скоро ще е напълно верен циничният израз \"Не е важно кой гласува, важно е кой брои\". Това обяви в съобщение до медиите кандидатът за кмет на Пловдив на \"Съюз за Пловдив\" Дани Каназирева в съобщение до медиите. При оповестяването на данните от екзитполовете вчера излизаше, че тя отива на балотаж, но при паралелното преброяване и официалните данни резултатът й драматично спадна. \"Видяхме с очите си секции, в които бяха подписвани по два протокола - в единия има гласове за нас, в другия няма. Познайте кой беше изпратен в общинската избирателна комисия. По четири-пет задраскани гласа в секция бяха достатъчни, за да бъде заличена преднината ни и на балотаж да отиде друг\", пише Каназирева в съобщение до медиите. Тя посочва, че това е допуснато, защото членовете на секционни избирателни комисии са на пряко подчинение на парламентарните партии. \"Може би е време да помислим дали е добре да продължим с този модел\", посочва тя. Напомня, че по време на цялата кампания са били публикувани проучвания, които изобщо не забелязвали нея като кандидат. \"Помните как редица проучвания обявиха за фаворит този кандидат, когото снощи едвам добутаха до втори тур. Сега вече е ясно, че това беше груб опит за пропаганда и за създаване на фалшива картина преди вота\", коментира тя, имайки предвид бившия кмет на Пловдив Славчо Атанасов, който на тези избори се кандидатира от местната коалиция НФСБ/ВМРО. При данните на агенция \"Алфа Рисърч\" при 70% паралелно преброяване на гласовете в града вчера Атанасов получаваше 17.9 на сто от гласовете и рязко изпревари Дани Каназирева от коалицията \"Съюз за Пловдив\", която според прогнозните резултати към 19 ч. имаше 20.8% и изглеждаше, че влиза на балотаж. Още при обявяването на първите данни Атанасов обяви, че те ще се променят и трябва да се изчака паралелното броене. Повече четете  тук .  По случая е подадена жалба с искане за спиране на тези проучвания на територията на целия град, но не е била уважена. \"Нито един от уважаваните социолози не може да обясни къде отидоха тези гласове, които те измериха вчера през деня. Тези хора също са гласували, но после са дошли онези, които броят\", заключава кандидатът. Посочва, че ниската избирателна активност е направила още по-видимо пазаруването на гласове на едро. \"Вижте резултатите - има кандидати и листи, за които никой нищо не е чул в кампанията, но имат много гласове. Всички знаем как става това.\" Всички изредени дотук манипулации стават с пари и власт. Ние нямаме нито пари, нито власт. Направихме абсолютно сами кампанията си, ходихме от квартал на квартал, срещнахме се лично с десетки хиляди пловдивчани. Други имат пари и власт и накрая успяват да постигнат целите си, посочва тя. \"Искам да завърша с две лоши и една добра новина. Първата лоша новина е, че демокрацията ни има сериозен проблем, след като гласовете на хората могат просто да бъдат заличавани. Втората е, че Тотев (Иван Тотев - настоящият кмет на Пловдив - бел. ред.) отново ще има огромна власт в града ни, защото успя да използва парите и властта си за всичко, описано дотук. Добрата новина е, че има хиляди пловдивчани, които искат честно състезание и истинска промяна. На всички тях благодаря от сърце\", посочва Каназирева.", "date": "2019.10.28", "title": "Дани Каназирева обяви, че купени гласове са обърнали резултата в Пловдив"}
{"url": "https://www.dnevnik.bg/politika/2019/10/28/3983005_galup_bsp_ne_se_e_mobilizirala_za_manolova_fandukova/", "text": "БСП в София не е била достатъчно мобилизирана зад подкрепената от нея Мая Манолова на вчерашния първи тур от местните избори. Сегашният кмет Йорданка Фандъкова, издигната за трети мандат, също губи гласове. Това са наблюденията на социологическата агенция \"Галъп интернешънъл\" след като вече е известно, че двете отиват на балотаж при 36.7% за Фандъкова и 27.4% за Манолова. \"В партиен план БСП може би не успява да достигне резултата си от евроизборите наскоро в абсолютни гласове – тогава те събраха 85 хиляди гласа. В същото време, Йорданка Фандъкова явно взима поне 70 000 гласа по-малко в сравнение с кметските избори в София през 2011 и 2015 г. – тогава тя имаше около и над 240 хиляди гласа. Сега – по предварителни изчисления – гласовете ще се окажат около 170 хиляди, при около 130 хиляди за Манолова\", коментират социолозите. И при Фандъкова, и при Манолова личи осезаем дял на гласували пенсионери – между една пета и една четвърт от вота им, сочат социологическите данни. \"Явно, и \"сини\", и \"червени\" имат своето представителство в по-високите възрастови групи в София. Това е и отличителната черта на столицата, докато в останалата част от страната възрастният вот е преимуществено \"червен\", коментират социолозите. Най-активните в икономически план възрасти пък, очаквано, подкрепят кандидати от типа на Борис Бонев (Спаси София) и Борислав Игнатов (Демократична България). Вотът за Игнатов и донякъде за Бонев е – по традиция за това политическо пространство – в по-голяма степен представен сред най-образованите групи. \"Галъп\" подчертава, че и Фандъкова, и Манолова, и Игнатов, и Бонев имат подчертано \"женски\" вот. \"По-мъжки\" е той при кандидата на ВМРО Ангел Джамбазки и особено при лидера на \"Атака\" Волен Сидеров. Последното е логично при по-радикалните групи и е очаквано на фона и на възрастовото-половата структура на общността, коментират социолозите от \"Галъп\".", "date": "2019.10.28", "title": "\"Галъп\": БСП не се е мобилизирала за Манолова, Фандъкова губи гласове"}
{"url": "https://www.dnevnik.bg/sviat/2019/10/28/3983031_isliamska_durjava_e_izbrala_nov_lider_kremul_pohvali/", "text": "Абдуллах Кардаш, известен според някои издания като Професора, е новият ръководител на \"Ислямска държава\"  Абу Бакр ал Багдади , която се готви да продължи по пътя си след операцията, ликвидирала лидера ѝ. Новината се появи в няколко издания часове след като американският президент Доналд Тръмп  обяви, че Ал Багдади е загинал при операция  в село Бариша, провинция Идлиб, след като задействал жилетка с експлозиви. Според  сп. \"Нюзуик\" , което цитира собствени източници и свързваната с джихадистката групировка агенция \"Амак\", самият Ал Багдади е посочил Кардаш за свой приемник още през ноември. Тогава убитият (според Съединените щати) лидер според източници на изданието вече е имал едва символична роля в организацията, някога контролирала обширни територии от Ирак и Сирия. След информация, че Ал Багдади е ранен тежко при въздушен удар в Западен Ирак, \"Гардиън\"  писа , че назначаването на негов приемник е обсъждано още при въпросния инцидент през 2015 г. По-късно Си Ен Ен разказа за удар над бившата сирийска \"столица\" на ИД, Ракка, след който лидерът, провъзгласил \"халифата\", се е оттеглил от оперативното командване на групировката. Кардаш е бил номиниран през август за ръководител на \"ислямските въпроси\" на организацията. Предстои \"Ислямска държава\" да потвърди това. Случило ли се е наистина За убийството на Ал Багдади се говори от години - такава информация е идвала от руските власти, както и от близкоизточни разузнавателни източници. Сега някои експерти задават въпроси за новината, която съвпада с хаоса, завладял Северна Сирия след промяната в американската политика там. Сега руското министерство на отбраната,  някога съобщило за \"убийството\" на Ал Багдади , се усъмни във версията на Тръмп, отчасти заради факта, че ударът в Идлиб е в територия под контрола на от терористичната групировка \"Хайят Тахрир аш Шам\". Радикалните ислямисти са пряка конкуренция на \"Ислямска държава\", която едва ли би дала убежище на \"вражески\" лидер. Източници на \"Ройтерс\", свързани с разузнаването в района, потвърждават новината. Според агенцията, както и според в. \"Ню Йорк таймс\" помощници на Ал Багдади са допринесли за операцията, споделяйки местонахождението му. Такъв източник, изглежда, е бил Ислаил ал Етави - помощник на Ал Багдади, арестуван от турските власти и предаден на Ирак. Той според събеседник на \"Ройтерс\" е дал информация за навиците на лидера - например да води преговори с командирите в микробуси, превозващи плодове, или да се крие на определени места. Тръмп обаче е първият световен лидер, направил подобно съобщение. Освен това данните за намаляващата роля на Ал Багдади в опита на \"Ислямска държава\" за възроди \"халифата\" си се публикуват от международни издания от години и това често се случва независимо от публикациите за раняването или убийството му. \"Тръмп е допринесъл за борбата срещу тероризма\" Съмненията на руските военни не попречиха на Кремъл да поздрави американския президент. Ако Ал Багдади действително е убит, това означава, че Тръмп е допринесъл за борбата с тероризма, заяви руското президентство. Прессекретарят му Дмитрий Песков обаче добави: \"Ако наистина е така, нашите военни трябва да са видели в зоната американските самолети и дронове, които са провеждали операцията.\" Вчера кюрдският командир Мазлум Абди (известен с псевдонима Мазлум Кобане)  заяви , че операцията е резултат от петмесечна съвместна работа със САЩ, бившия коалиционен партньор срещу \"Ислямска държава\". С разузнавателна информация, изглежда, е помогнала и Турция - това потвърди днес в Анкара външният министър Мевлют Чавушоглу. Освен споделяне на данни са били \"разменени и мнения\" преди действията на американските сили, каза Чавушоглу, цитиран от Анадолската агенция. По-рано говорител на президента Реджеп Тайип Ердоган също приветства новината като \"сериозно постижение\", което прави страните още по-уверени в борбата срещу тероризма.", "date": "2019.10.28", "title": "\"Ислямска държава\" е избрала нов лидер, Кремъл похвали Тръмп за операцията"}
{"url": "https://www.dnevnik.bg/intervju/2019/10/28/3982989_daniel_smilov_skeptichen_sum_che_na_balotaja_e/", "text": "                         – ГЕРБ остава първа сила, но на места, а и в национален план подкрепата за нея ерозира. T.e. ГЕРБ не е толкова доминираща, както през 2015 г. Изборите в София ясно го показват: ще има балотаж и листата на ГЕРБ получава по-малко, отколкото преди четири години. За пробив на БСП обаче не може да се говори. Макар да се явява на балотажи в областни градове, БСП почти отсъства от най-големите четири града в страната и ще е в маргинална позиция в общинските им съвети. Дори и да спечели няколко областни града – Благоевград и Русе изглеждат възможни – БСП е далеч от ситуация, в която да е реален, равнопоставен конкурент на ГЕРБ за местната власт. Това се дължи на политиката на г-жа Корнелия Нинова, която води БСП далеч от политическия център. Радикализирането на БСП по антиевропейски теми като хомофобия, ксенофобия, путинизъм и соцносталгия прави БСП неприемлива за големите градове в страната. – \"Демократична България\" взема в София около 15%, което е близо до процента, взет от Реформаторския блок (16.5%) през 2015 г. Това показва, че избирателите, които се разделиха на парламентарните избори през 2017 г., сега отново са консолидирани. Преминаването на СДС към ГЕРБ и отсъствието на ДБГ почти не са се отразили на вота за \"Демократична България\". Това не е малко постижение, но не е и особено вдъхновяващо, защото \"Демократична България\" не успя да се възползва от очевидната ерозия на ГЕРБ в София. А и партията не достигна до 17%, които получи на европейските избори. От тази гледна точка кампанията безспорно е страдала от дефекти, от които трябва да се изведат поуки. Например, че един месец не е достатъчно време за налагане на кандидат, дори когато той има нужните качества за даден пост. По отношение на страната трудно е да се правят изводи преди окончателните данни за местата в общинските съвети и балотажите. В сравнение с Реформаторския блок \"Демократична България\", изглежда, има по-слабо присъствие в страната, което пък е възможност за бъдещ растеж. Така или иначе с тези резултати \"Демократична България\" ще е сигурен участник в един следващ национален парламент. Нещо повече, износването на \"патриотите\", демонстрирано от слабите резултати на Джамбазки и Сидеров, подсказва, че избирателите се обръщат към проевропейските партии. – Гласуването за Бонев е сходно на гласуването за \"Демократична България\": модерни, проевропейски, екологично настроени избиратели, които са развили нетърпимост към модела на управление на ГЕРБ . Това са хора, които се дразнят от окопаването във властта на ГЕРБ и ДПС, водещо до изкривявания и в съдебната система, и в медиите. Това са хора, за които \"патриотизацията\" на политиката в страната от последните години е отблъскваща със своята хомофобия и език на омразата. Това са хора, които намират за абсурдни страховете, че норвежците ще ни вземат децата, а европейците ще ги направят гейове. Тоест – като цяло – хора със здрав разум. Мнозинството от избирателите на Бонев обаче по една или друга причина са загубили доверие в \"Демократична България\" и търсят друг изразител на своите интереси. Също така – като по-млади - те по-малко се вълнуват от проблемите на прехода и комунистическото наследство. Което не значи обаче, че по много теми избирателите на \"Демократична България\" и Борис Бонев не могат да си сътрудничат – напротив. Всъщност за първи път на политическата сцена се появява актьор, който може да е – по идеи и ценности – партньор на \"Демократична България\". От тази гледна точка, ако съберем гласовете на \"Демократична България\" и Бонев, една четвърт от електората в София стои твърдо на проевропейски позиции и иска смяна на властта, която обаче да не е свързана с все по-ретроградната БСП. – Би имало реална интрига на балотажа, ако мнозинството от избирателите на \"Демократична България\" и Борис Бонев застанат зад Мая Манолова. В противен случай инерцията ще изведе Йорданка Фандъкова до пореден мандат. Аз съм скептичен, че подобно обединение зад Манолова е възможно да се случи, осoбено що се касае до \"Демократична България\". Една подкрепа би ги разцепила и би зачертала консолидацията на демократичната общност, която всe пак се случва от европейските избори насам. Избирателите на Бонев предполагам ще са по-отворени към Мая Манолова, но тя има своето наследство от 2013 г., когато с много от тях беше на различна страна на барикадата. А и да не забравяме, че основната сила, подкрепяща Манолова, е БСП с неговите \"патриотични\" забежки. Всичко това не е предпоставка за лесен път на Манолова към този тип избирател. А и ако Бонев бързо \"изтъргува\" подкрепата си, неговата харизма бързо ще се разсее. – Както и в други съвременни демокрации, доверието в партиите и у нас е много ниско, което води до спад в участието на избори и отлив на гласове към т.нар. граждански кандидати. Те са по-скоро симптом, отколкото решение обаче. Все пак възможно е от граждански кандидатури да се роди и сериозна политическа формация като движението на Макрон във Франция. Изборният резултат в София показва, че подобни процеси текат и у нас, но засега в по-ембрионална форма.", "date": "2019.10.28", "title": "Даниел Смилов: Скептичен съм, че на балотажа е възможно обединение зад Мая Манолова"}
{"url": "https://www.dnevnik.bg/sport/2019/10/28/3983085_prandi_povika_bliznacite_bratoevi_i_nikolai_nikolov/", "text": "Селекционерът на националния отбор по волейбол Силвано Пранди връща в състава опитните състезатели, които остави извън групата за европейското първенство. Италианецът е включил близнаците Валентин и Георги Братоеви, както и центъра Николай Николов в разширения списък за квалификацията за олимпийските игри. В състава са дори посрещачът Тодор Алексиев и диагоналът Боян Йорданов. Сега се очаква отговорът на състезателите дали биха се върнали в отбора. С този ход специалистът се съобразява с  поставеното му условие от президента на българската федерация Данчо Лазаров  в отбора за квалификацията в Берлин да са всички най-добри и опитни играчи. Турнирът в Германия от 5 до 10 януари 2020 г. се явява последна възможност за класиране за олимпийските игри в Токио. Пранди направи големи промени за европейското първенство, като остави Братоеви, Николов и Николай Учиков извън състава. Това не даде желания резултат и  България записа най-слабото си европейско от 2005 г. насам . Думи на разпределителя Георги Братоев след загубата от Словения в осминафиналите предизвикаха полемика. \"Много моля да има възрастова граница за хората, които ръководят отбори, в какъвто и да било спорт! Доказано! След 70 деменцията засяга доста голям процент от хората\", написа Братоев във \"Фейсбук\".      Пранди отговори, че Георги Братоев не е Кристиано Роналдо. \"Вижте, не мога да разбера защо всички питат за тези имена. Георги Братоев не е единственият волейболист на България, нали така?! Той не е Бруниньо Резенде все пак. Георги е добър състезател, но не е Кристиано Роналдо. Говорим за Братоев, който е на 32 години, добър волейболист, но трябва да подобри физическото си състояние. Това е истината\", заяви селекционерът, цитиран от \"Тема спорт\". Самият Пранди каза през лятото, че  Алексиев е отпаднал от отбора заради липса на мотивация . \"Имах последен разговор с Алексиев и установих, че не е достатъчно мотивиран за сезона с националния отбор. Затова го поздравих и му пожелах успех в бъдещите му планове\", заяви селекционерът на 22 май.  Георги Сеганов, Георги Братоев, Добромир Димитров, Владимир Станков  Цветан Соколов, Боян Йорданов, Николай Учиков, Венелин Кадънков, Радослав Парапунов  Тодор Скримов, Тодор Алексиев, Валентин Братоев, Николай Пенчев, Розалин Пенчев, Мартин Атанасов, Георги Петров, Аспарух Аспарухов  Виктор Йосифов, Николай Николов, Теодор Тодоров, Светослав Гоцев, Алекс Грозданов, Красимир Георгиев  Теодор Салпаров, Владислав Иванов, Петър Каракашев, Мартин Иванов, Ивайло Лалов", "date": "2019.10.28", "title": "Пранди повика близнаците Братоеви и Тодор Алексиев обратно в националния отбор"}
{"url": "https://www.dnevnik.bg/politika/2019/10/28/3983094_raionnite_kmetove_vuv_varna_ne_podkrepiam_nikogo_na/", "text": "                         В другите четири района се очертават балотажи между кандидатите на ГЕРБ и БСП. Впечатление прави високият процент на гласувалите с \"Не подкрепям никого\". Ето балотажите по места: Район  : Петя Проданова от ГЕРБ с 41.71% срещу Огнян Кънчев от БСП за България със 17.57%. Същевременно 13.91% от гласувалите за районен кмет на първия тур са посочили опцията \"Не подкрепям никого\". В район  : Балотажът е между Георги Недев (ГЕРБ) с 42.34% и Иван Иванов от БСП с 16.17 на сто от гласовете. Ако беше кандидат за районен кмет, \"Не подкрепям никого\" щеше да е на крачка от балотажа с 14.38% и трета позиция. Район  : На втори тур са Христо Христов от ГЕРБ с 47.04 на сто и кандидатът на БСП за България Мария Тодорова с 17.98. И тук процентът на \"Не подкрепям никого е висок\" - 11.01%. В район  : Кандидатът на ГЕРБ Ивайло Маринов е на крачка от балотажа с 48.28%, следван от Мартин Златев от БСП с 26.30%. \"Не подкрепям никого\" избират 7.47% от гласувалите. Данни от гласуването за кмет и общински съветници във Варна -  тук . Как протича деня след местния вот и първи резултати в страната -  тук .", "date": "2019.10.28", "title": "Районните кметове във Варна: \"Не подкрепям никого\" на крачка от балотажа (обновена)"}
{"url": "https://www.dnevnik.bg/politika/2019/10/28/3983095_demokratichna_bulgariia_pokani_spasi_sofiia_za_obshta/", "text": "Каним \"Спаси София\" да формираме обща група в Столичния общински съвет\", обяви Христо Иванов, съпредседател на обединение \"Демократична България\", на първата пресконференция след местните избори. Той призова да се затвори досегашната страница в отношенията между двете формации, която е довела до разделено гласуване на изборите за кмет на София. Подкрепа от \"Спаси София\" той очаква и на балотажите в София за районни кметове. \"За да не се делят хората повече\", мотивира се той и подчерта, че \"Демократична България\" има десет кандидати за районен кмет, които са на балотаж другата неделя. Иванов оценява представянето на обединението в столицата \"като утвърждаване на ролята му и дори има надграждане, има и известно разширяване на нашия резултат\". Той смята, че в  \"Ние не сме просто за персонална промяна на позицията кмет, а търсим дълбинна промяна в управлението - за кардинална смяна на корупционния модел в страната.\" Това са и причините, поради които не се е получил изборният съюз със  . Според него Борис Бонев е предпочел да се представи като независим кандидат на изборите въпреки предложенията за обща листа за общински съветници, в която е щяло да има 4 места за неговата гражданска организация. \"Още на много ранен етап ние оценихме техния потенциал и с уважение се отнасяме към всичко, което са правили като граждански активисти \"Спаси София\". И затова на много ранен етап търсехме възможности да избегнем разделеното явяване. Започнахме преди Нова година, точно защото не искахме да се стигне до отделно явяване и да намерим формулата за съвместна дейност. Бяхме готови да им дадем 4 избираеми места в листата за общинки съветници. Бяхме готови да обсъждаме предварителни избори за излъчване на кметска кандидатура. Имаше осем срещи, всичките бяха инициирани от нас с изключение на една. Ние положихме всички усилия да избегнем разделеното явяване\", обясни Христо Иванов. Той отхвърли обвиненията, че съюзът със \"Спаси София\" не е станал, заради прекалено голямото его на някои десни лидери. За него разминаването е в несъвместимите подходи с тази формация за явяването на тези избори.  за неангажираност с партии, поради което се оказа неприемливо за тях нашето предложение да обсъждаме възможността Борис Бонев да бъде кандидат кмет за София на \"Демократична България\". Ние бяхме готови да влезем в този разговор с предпоставката, че става дума за кандидат кмет на \"Демократична България\". За тях беше неприемливо техни представители да бъдат в нашата листа в резултат на общ процес от проведени предварители избори\", каза Иванов. Така той отговори на въпрос кого би подкрепил между Йорданка Фандъкова и Мая Манолова. Веднага след него Атанас Атанасов, съпредседател на \"Демократична България\", напомни, че очаква подкрепа от \"нашите избиратели към кандидатите ни за районни кметове, като се гласува следващата неделя на балотажа\". Владислав Панев, председател на \"Зелено движение\", обяви, че за първи път в Столичния общински съвет ще има двама съветници от зелените. Според него първата задача ще бъде да се предложи проект за по-голяма децентрализация на столичните райони. \"Между 10 и 20% от бюджета на Столичната община трябва да се раздаде като делегиран бюджет на районните кметове\", обясни целта на предложението той. На журналистически въпрос не са ли прекратили прекалено рано предизборната си кампания Атанас Атанасов, председател на ДСБ, обясни, че датата за избор на главен прокурор не е била случайно избрана да е само два дни преди местните избори. Той вижда в това  защото се е знаело, че обединението със сигурност ще се опълчи на предизвестения избор на новия държавен обвинител №1. \"Никой друг не ни подкрепи в протеста срещу избора на Гешев – нито ГЕРБ, нито БСП, затова те не са реални носители на промяната\", подчерта Атанасов. Затова, макар да е било ясно, че така ще ще загубят част от гласовете на избирателите, обединението се е принудило да спре предизборната си кампания и да се опълчи на Гешев. \"Просто нямаше кой друг да го направи\", подчерта Атанасов. Той отбеляза, че \"Демократична България\" има свои общински съветници в Пловдив, Стара Загора, Варна, Велико Търново и Русе.", "date": "2019.10.28", "title": "\"Демократична България\" покани \"Спаси София\" за обща група в Столичния общински съвет"}
{"url": "https://www.dnevnik.bg/bulgaria/2019/10/28/3983053_prokuraturata_otkri_shpionin_v_posolstvoto_na_rusiia_v/", "text": "В посолството на Русия в София като първи секретар работи руски гражданин със статут на дипломат, който събира с цел да издаде на чужда държава информация, представляваща държавна тайна. Това обяви в съобщение до медиите прокуратурата. Малко по-късно Министерството на външните работи уточни, че дипломатът вече е напуснал България. От съобщението на прокуратурата се разбира, че след получаване на съответен сигнал от ДАНС за това в Специализираната прокуратура е образувано досъдебно производство за престъпление срещу републиката. Шпионската дейност е развивана от септември 2018 г. В резултат на проведените бързи действия по разследването, фактите в сигнала са потвърдени изцяло, посочва прокуратурата. Установено е, че действително от септември 2018 г., в продължение на близо година, гражданин на Руската федерация е осъществявал разузнавателна дейност, като е провеждал регулярни конспиративни срещи с български граждани, включително и с ръководен служител, разполагащ с достъп до класифицирана информация на България, ЕС и НАТО. Целта на срещите е била придобиване с разузнавателна цел на такава информация, включително и чрез предложения за материални облаги. Заради това, че по Виенската конвенция \"дипломатическият агент се ползва с имунитет по отношение на наказателната юрисдикция на приемащата държава\" той не е привлечен като обвиняем и наказателното производство е спряно. Главният прокурор Сотир Цацаров е уведомил министъра на външните работи Екатерина Захариева. Ръководеното от нея ведомство допълни, че при тази ситуация същия ден е проведена среща с руския посланик, на която са обсъдени въпроси от двустранен интерес, включително и този. Срещата е преминала в конструктивна атмосфера. От българска страна е отправено искане руските институции да отзоват своя служител до края на деня днес - понеделник, и по информация на МВнР той вече е напуснал територията на България. Миналия месец с  обвинения за шпионаж  в полза на руски организации, но не и на руската държава, се сдоби председателят на движение \"Русофили\" Николай Малинов. Разследва се и влиянието на пенсионирания генерал от КГБ Леонид Решетников в политическия живот на страната. На 22 октомври в Москва Захариева (по информация на  руския \"Комерсант\" ) е обсъдила шпионския скандал с \"Русофили\" с колегата си Сергей Лавров като го е уверила, че правителството няма нищо общо с него. Не е известно дали новите разкрития на прокуратурата са свързани с този случай. През септември в телевизионно интервю бившият външен министър на България в кабинета на НДСВ Соломон Паси  беше изброил 68 руски шпиони  в посолството в София. България се въздържа да гони руски дипломати след случая \"Скрипал\", а наскоро \"Ню Йорк таймс\"  направи връзка  между този случай и отравянето на българския оръжеен бизнесмен Емилиян Гебрев. ", "date": "2019.10.28", "title": "Прокуратурата откри шпионин в посолството на Русия в София"}
{"url": "https://www.dnevnik.bg/bulgaria/2019/10/28/3983119_informaciia_ot_zasedaniiata_na_suveta_po/", "text": "Информация за записите от заседанията и архивите от дейността на Съвета по киберсигурност да не се предоставя в никакъв случай по Закона за достъп до обществената информация. Това предвижда правилникът за организацията и дейността на съвета, който е публикуван за обществено обсъждане в правителствения портал strategy.bg. Документът е подписан от председателя на съвета и вицепремиер Марияна Николова. Всяко заседание ще бъде записвано с аудиотехника, а при възможност и с видеотехника. Архивът пък ще се съхранява на електронен носител. Записите от заседанията и архивите ще се съхраняват в продължение на 5 години, след което ще се унищожават с протокол. В документа е записано още, че членове на Съвета по киберсигурност ще бъдат министрите на вътрешните работи, на отбраната, на външните работи, на финансите, на енергетиката, на здравеопазването, на околната среда и водите, както и на транспорта, информационните технологии и съобщенията. Такива ще са и началникът на отбраната, главният секретар на Министерството на вътрешните работи, председателят на Държавна агенция \"Национална сигурност\", председателят на Държавна агенция \"Разузнаване\", директорът на Служба \"Военна информация\", началникът на Националната служба за охрана, председателят на Държавна агенция \"Електронно управление\", секретарят на Съвета по киберсигурността, секретарят на Съвета по сигурността към Министерския съвет, както и представител на президента, който притежава достъп до класифицирана информация. Средствата, необходими за дейността на Съвета по киберсигурност, ще се осигуряват от бюджета на Министерския съвет. При необходимост председателят на институцията ще може да поиска допълнително финансиране. Предвижда се още в случаите на отсъствие на член на съвета той да се представлява от писмено упълномощен от него заместник от съответната администрация, който участва в работата на съвета без право на глас при вземането на решения. Упълномощеното лице трябва да има разрешение за достъп до класифицирана информация. Преди два месеца със заповед на министър-председателя Бойко Борисов вицепремиерът по икономическата и демографската политика Марияна Николова бе определена за  председател на Съвета по киберсигурността.  Николова е представител на \"Обединени патриоти\" в правителството. Тя пое поста от лидера на НФСБ Валери Симеонов след оставката му. Нейни ресори са здравеопазване, икономическа и демографска политика, околна среда, транспорт и информационни технологии, икономика и туризъм. Николова пое поста след хакерска атака срещу сървърите на Националната агенция за приходите, при която бяха свалени и получиха публичност лични данни на над 5 млн. българи. Собственикът на компанията \"ТАД груп\", както и негов служител са с обвинения по случая.", "date": "2019.10.28", "title": "Информация от заседанията на Съвета по киберсигурност няма да се предоставя в никакъв случай"}
{"url": "https://www.dnevnik.bg/politika/2019/10/28/3983032_kolko_bezapelacionna_e_pobedata_na_gerb/", "text": "ГЕРБ продължава да е водещата сила, но гласувалите за нея този път са по-малко. Няма обаче политическа формация, която успява да се възползва от ерозията в подкрепата за управляващата партия. Така могат да се резюмират първите коментари на наблюдатели след гласуването за местна власт в неделя. \"Безапелационна победа\" над основния си опонент от БСП отчете в изборната нощ  премиерът и лидер на ГЕРБ Бойко Борисов . Според него постигнатото говори за стабилността на управлението. Преглед на резултатите (при над 90 на сто, а някъде и при напълно обработени протоколи) показва, че управляващата партия на много места губи подкрепа и в проценти, и в абсолютни гласове. Макар да печели на първи тур кметско място или да стига до балотаж, сравнението в повечето областни градове с резултатите на изборите през 2015 г. говори за отлив. Най-сериозни загуби на подкрепа за момента се очертават в София, Варна, Благоевград, Добрич.  Осезаем е отливът в Русе , там засега кандидатът на левицата води пред този на ГЕРБ. И най-вече загубата в Ямбол, където претендентът на управляващите се класира едва трети и не достига до втори тур. \"Промяната в ГЕРБ\", която по думите на Борисов се е отразила ползотворно, се вижда в данните от Хасково, а във Видин и Враца кандидатите на ГЕРБ за нов мандат също бележат прогрес и в проценти, и в абсолютни гласове. София - на балотаж и хиляди загубени гласове Досегашният кмет Йорданка Фандъкова отива на балотаж. При под 50 на сто обработени протоколи тя взима 69 733 гласа, или 36.68% от гласовете. През 2015 г. тя спечели още на първи тур с 238 500 гласа и 60.17%. Прогнозите на наблюдатели и анализатори са, че отливът ще е над 100 000 гласа при всички преброени гласове в София. В Пловдив, Благоевград и Варна - трудности за втори тур и отлив В Пловдив ГЕРБ реши да не издигне досегашния си кмет Иван Тотев и заложи на областния управител Здравко Димитров. Засега Димитров печели 39 493 гласа, което е 36.15% от гласовете. На предишните избори през 2015 г. Тотев получи 47 752 гласа, или 39.55% подкрепа. Втори в Пловдив е кандидатът на ВМРО и НФСБ Славчо Атанасов с 21.12 на сто подкрепа. Кметът на Благоевград от ГЕРБ Атанас Камбитов също може да се похвали, че е пръв преди балотажа и води пред опонента си - независимия Румен Томов, подкрепен от БСП, който има 20.50% подкрепа. Но докато през 2015 г. той взима 19 591 гласа и печели още на първи тур с 58.03%, сега Камбитов има малко над 9 хиляди гласа и взима 25.65% подкрепа. Във Варна се очертава една от ней-сериозните интриги. Там до ранния предиобед в понеделник още не бяха обработени около 20 на сто от протоколите. При първите неокончателни данни кметът и кандидат на ГЕРБ за нов мандат Иван Портних получаваше над 50 на сто подкрепа, но при повече обработени данни, той падна под чертата от 50 на сто. При обработени 79.01% гласове той взимаше 39 255, или 49.44%. На предишните избори Портних стана кмет без балотаж със спечелени 76 258 гласа, или 62.67% подкрепа. За второто място в града до последно се борят Костадин Костадинов от \"Възраждане\" с 14.24% и Анелия Клисарова от БСП с 14.06%. Бургас, Стара Загора и Габрово - на първи тур Кметът на Бургас и претендент за нов мандат отново издигнат от ГЕРБ Димитър Николов печели още на първия тур. Този път той взима 47 830 гласа, или 65.82%, което е спад с около 20 на сто подкрепа в проценти и около 25 хиляди гласа. В Стара Загора кметът Живко Тодоров, издигнат пак от ГЕРБ, отново печели на първи тур, но сега с 38 658 гласа, или 68.63%, а през 2015 г. е получил над 10 хиляди гласа повече - 51 620 гласа, или 79.04% подкрепа. Подобно е положението и в Габрово, където кметът Таня Христова също печели с 11 292, или 58.63%, в сравнение с 2015 г., когато взима 68.38%. Видин, Враца и Хасково дърпат напред Във Видин кметът Огнян Ценков от ГЕРБ бележи напредък и по-сериозна подкрепа, като сега печели 6027 гласа, или 32.41%, а през 2015 г. е взел около 22%. Във Враца кандидатът за нов мандат на управляващите Калин Каменов отбелязва най-сериозния ръст и печели още на първи тур с 23 092 гласа, или 72.79%, при около 38 на сто подкрепа през 2015 г. Както отчете Борисов, промяната се е отразила позитивно на резултата в Хасково. След като се отказа от Добри Беливанов, който 2015 г. печели на първи тур 46.91%, сега издигнатият от управляващите Станислав Дечев печели без балотаж и се класира с 51.42%. Перник с интересен обрат Интересен обрат има в Перник. Досегашната кметица на ГЕРБ Вяра Церовска печели 39.89% на първия тур и остава втора. Пред нея е претендентът на БСП Станислав Владимиров с 40.52%. Двамата са на балотаж следващата неделя. През 2015 г. Церовска взе 41.08% от гласовете. В Русе загубата е от най-големите След като не номинира за нов мандат досегашния кмет Пламен Стоилов и така предизвика сериозни сътресения в местните си структури, сега централата на ГЕРБ в София ще трябва да се примири с второто място преди балотажа в неделя. Засега в Русе кандидатът на левицата води пред този на ГЕРБ. Диана Иванова от ГЕРБ печели 25.56%, а Пенчо Милков, издигнат от местна коалиция начело с БСП, взима 35.34% от гласовете. За общинския съвет в Русе ГЕРБ имат малко по-сериозна подкрепа в проценти, но не и в твърди гласове - 7343 гласа, или 26.81%. През 2015 г. Стоилов, издигнат от ГЕРБ, спечели още на първи тур и взе 52.94%. Отказът на централата да го подкрепи отново предизвика открито недоволство в местните структури. Смяната на Детелина Николова в Добрич, която 2015 г. взе с подкрепата на ГЕРБ 49.05%, сега изпраща управляващите също втори преди балотажа. Там претендентът им Надежда Петкова взима малко под 30 на сто и ще застане срещу Йордан Йорданов, издигнат от коалиция около бившата партия на Меглена Кунева с подкрепа от 41.22%. Във Велико Търново ГЕРБ не си позволи промяна След като дългогодишният \"втори\" и \"дясна ръка\" на Борисов в ГЕРБ – Цветан Цветанов, беше свален от всички партийни позиции, очакванията бяха за промени и в дългогодишния му избирателен район Велико Търново. Това обаче не стана. Общинската организация на ГЕРБ единодушно издигна кандидатурата на настоящия кмет Даниел Панов за трети мандат и за водач на листата за общински съветници, а централата я одобри безпроблемно. Така тук отливът е значително по-малък - Даниел Панов ще е отново кмет с 19 032 гласа, или 60.55%, а преди е бил подкрепен от над 65 на сто от гласувалите. В Ямбол ГЕРБ не стига до балотаж Местната власт в областния град Ямбол ще претърпи един от най-сериозните обрати на фона на ситуацията в останалите големи градове в страната. В града със сигурност ще има балотаж, но отсега се вижда, че досегашните управляващи града губят много позиции за сметка на претендентите от досега слабо известната и непредставена в нито една власт партия \"Пряка демокрация\". Досегашният кмет Георги Славов, който през 2015 г. спечели още на първи тур с подкрепата на ГЕРБ, сега като издигнат от инициативен комитет печели едва 13% от гласовете. Изненадващо първи е Валентин Ревански, който засега събира 40.18% като кандидат на партия \"Пряка демокрация\". Подобно е и положението при предварителните данни за общинския съвет, където кандидатите на формацията взимат малко под 30.40% от гласовете. Ревански досега не е участвал в политиката, той е местен бизнесмен, собственик на местното радио 999, което набра популярност и покрай протести в последните години около кризите с унищожаване на селскостопански животни заради болести. Тогава радиото излъчваше репортажи в подкрепа на собствениците на животни. По неофициална информация той има роднинска връзка с бивш депутат от ДПС, но макар местни медии да го свързват с партията, той се разграничава от нея. Засега данните показват, че на балотаж срещу него ще излезе Катя Георгиева, издигната от БСП, която печели 21.54%. Кандидатът на ГЕРБ и областен управител на града Димитър Иванов отпадна.", "date": "2019.10.28", "title": "Колко \"безапелационна\" е победата на ГЕРБ"}
{"url": "https://www.dnevnik.bg/politika/2019/10/28/3982963_bsp_ne_se_zavrushta_v_mestnata_vlast/", "text": "БСП се завръща в местната власт. Това е официалната теза на \"Позитано\" 20 след първия тур на местните избори в неделя. Неофициалната обаче - че партията и кандидатите й е можело да се представят и по-добре. След \"сериозното отстъпление\" през 2015 г., когато БСП загуби всички областни центрове, на \"Позитано\" 20 се надяваха да спечелят местната власт в поне пет-шест от тях. Макар и да се очертават доста балотажи, след първия тур възможностите на социалистите изглеждат сведени до Русе, Разград и евентуално Перник. В дунавския град червеният депутат Пенчо Милков води пред кандидата на ГЕРБ Диана Иванова с около 10%, но според някои коментари това се дължи главно на личните му качества и на отслабената след скандали местна структура на партията на Бойко Борисов. В другите два града кандидатите на БСП и ГЕРБ имат по около процент разлика - в Разград Денчо Бояджиев води пред Валентин Василев от ГЕРБ, а по междинни резултати в Перник настоящият кмет Вяра Церовска от ГЕРБ е с половин процент пред Станислав Владимиров. В Ловеч разликата е 2%, но в полза на ГЕРБ. Социалистите броят и за своя заслуга резултатите на кандидатите, които подкрепят в София и Благоевград - Мая Манолова и Румен Томов. И двамата отиват на балотаж срещу кметовете от ГЕРБ, които обаче ги водят - Йорданка Фандъкова е с преднина от 10%, а Атанас Камбитов - с 5%. Очакванията за добро представяне в Ямбол не се сбъднаха, а резултатите във Велико Търново може да се смятат за лоши за БСП. Алтернатива (ли) е БСП  На общинско ниво БСП със сигурност ще реализира по-добър резултат спрямо 2015 г., когато нейни кандидати вземат властта само в 31 общини, като още близо толкова независими кандидати стават кметове с подкрепата на социалистите. Междинните резултати на \"Позитано\" 20 сочат, че макар и при много скромна кампания заради орязаната субсидия представителството в местната власт трябва да бъде удвоено, но със сигурност ще се знае след балотажа. На първи тур БСП традиционно печели в Гоце Делчев, Кресна, Троян, Павликени, Болярово, Самоков и др., а подкрепеният от социалистите независим кандидат Иван Кадев е избран за кмет на Банско. Според анализатори обаче резултатите на социалистите не са задоволителни. Политологът Първан Симеонов казва, че има мобилизация, но само на партийния вот, а по междинни данни листата с кандидати за общински съветници на БСП в София събира по-малко гласове от резултата в общината на евроизборите. \"Гражданите показаха жълт картон за ГЕРБ, но не припознават БСП като алтернатива\", смята политологът Румяна Коларова, цитирана от \"Фокус\". Според нея това личи при разпределението на гласовете за общински съветници. През 2015 г. БСП има 910 съветници в цялата страна, а за тези избори към момента няма данни. Какво предстои  Засега Корнелия Нинова не е коментирала резултатите от изборите. От предизборния щаб на \"Позитано\" 20 казват, че БСП се завръща в местната власт. Според политолога Стойчо Стойчев най-големият губещ от изборите обаче е Корнелия Нинова, а БСП изглежда в тежко разделение и лидерска криза. \"Партията отсъстваше от тези избори и аз не смятам, че някой е доволен от резултата\", е мнението на Стойчев. Противоречията в БСП след тези избори вероятно ще се засилят не само заради резултатите от вота. От началото на годината трябва да започне пълен цикъл на отчетно-изборни събрания в партията, при който да се сменят първо ръководствата по места, а после и централното. След като се отказа от оставка заради загубата на европейските избори през май т.г., Корнелия Нинова обяви, че ще се бори за нов мандат като лидер на БСП по прокараната от нея нова процедура за пряк избор, правилата по която обаче още не са приети.", "date": "2019.10.28", "title": "БСП (не) се завръща в местната власт"}
{"url": "https://www.dnevnik.bg/analizi/2019/10/28/3983139_manolova_i_ignatov_da_se_otkajat_ot_balotaja_v_polza/", "text": "                         Тъй като твърдението ми, че София може да има НОВ кмет и той да не се казва Мая Манолова, предизвика интерес, нека уточня: Чл. 246, ал. 8 от Изборния кодекс (пардон - чл. 452, ал. 8 от новия Изборен кодекс, малко наизуст писах) дава възможност и г-жа Манолова, и г-н Игнатов да се откажат от участие в балотажа. В такъв случай срещу г-жа Фандъкова ще се изправи кандидат, който може с лекота да обедини целия опозиционен вот и да стане кмет. Това е безспорният победител от първия тур г-н Бонев. Така всички ще покажем, че наистина сме готови на жертви в името на промяната, че тя не е просто дума, платформа за партийно позициониране. И да, г-жа Манолова няма как да вземе София – на първи тур тя просто консолидира червения електорат. Взе гласове колкото Татяна Дончева или Георги Кадиев. Но тя все още има шанс да не бъде забравена като поредния червен кандидат, изгубил София. Може да докаже, че нейната кауза наистина е по-доброто управление на града. И за тази кауза е готова на жертви. Боже, какви страсти, какво чудо кипи във Фейсбук. Обвинения, страдание, радости, ГЕРБ видели телевизионен Костинброд по бТВ, симпатизанти на ДаБГ и Бонев са почти пред физически сблъсък, а Радан Кънев написа статус с идея, Мая Манолова и Борислав Игнатов да се оттеглят, за да иде на балотаж Бонев с Фандъкова. В тоя смисъл всички тези страсти могат да бъдат обединени: като бТВ (за да е пълен Костинбродът), заедно с демократичната общност направо призове Фандъкова да се оттегли в името на промямата, а балотажът да се проведе между други. Мисля, че Йорданка Фандъкова също трябва да се откаже от втория тур. Както и Борис Бонев. Бойко Борисов трябва да подаде оставка, също и Корнелия Нинова. Симеон е жив и здрав, да дойде, да назначи кмет, министър-председател и лидер на опозицията и да построи \"Хемус\" за 800 дни. Това е очевидното решение. Окей. Ицо Хазарта е частно лице и музикален изпълнител, а не представител на която и да е политическа сила, нито пък някоя политическа сила е инвестирала в това да го направи звезда. За него никой не е гласувал. Той може да подгрява каквито си иска събития, защото неговата легитимна цел е да развива кариерата си и да получава заплащане за работата си. Радан Кънев, от друга страна, е всичко онова, което Ицо Хазарта не е. В този смисъл, ако ми позволите да разширя метафората, не е без значение, като хване микрофона за кого пее. Вярно е, че у нас с приличие не се стига особено далеч, ама пък и цял бивол и едно кресло в Европейския парламент за мезе не бива. Призовавам 25-30 държави да разформироват националните си отбори и да се класираме на Европейско. Ако това с отказването сработи в тая прогресия, мисля, че и Тончо Токмакчиев не бива да губи напълно надежда за победа.", "date": "2019.10.28", "title": "Манолова и Игнатов да се откажат от балотажа в полза на Борис Бонев"}
{"url": "https://www.dnevnik.bg/sport/2019/10/28/3983133_bez_znamena_i_tupani_kak_zabrana_predizvika_vulneniia/", "text": "Ограничение, наложено от \"Левски\", предизвика вълнение сред привържениците на клуба. Сините обявиха, че от мача с \"Дунав\" в четвъртък ще има нови правила за влизане в сектор А на стадион \"Георги Аспарухов\". \"На официалната трибуна няма да бъдат допускани знамена, тъпани, мегафони, пиротехнически изделия и други предмети, предполагащи организирането на хореография\", пише в сайта на клуба. \"Очакваме ви с шалове в ръка и облечени в любимите си клубни артикули, за да подкрепим заедно сините. Само \"Левски\", се казва още в краткото съобщение. От пресслужбата на \"Левски\" заявиха лаконично пред \"Дневник\": \"Такова е решението на клуба.\" На въпрос защо е взето и има ли общо с  конфликта между фенски организации  отговорът беше: \"Не, в никакъв случай.\" В сектор А на \"Георги Аспарухов\" се събират по-крайни фенове, обединени зад знамето на \"Ултрас Левски\". Те са в конфликт с феновете от Националния клуб на привържениците (НКП) и влиятелната \"София Запад\", посещаващи традиционната фенска трибуна за сините - сектор Б. Разделението носи големи предизвикателства както за клуба, така и за отборите, на които \"Левски\" гостува, заради организацията на двубоите. Още през февруари - преди смяната на собствеността в клуба, беше въведен  правилник за вътрешния ред при домакинските мачове . Сред разпоредбите например по оградата не може да се закачват знамена. В правилника се посочва, че провинили се фенове могат да бъдат извеждани извън стадиона от охранителната фирма, а впоследствие с решение на изпълнителния директор на клуба могат да бъдат издавани забрани за посещаване на домакинските срещи.      Още при  домакинството с \"Арда\" (2:1)  направи впечатление, че на оградата на сектор А няма знамена. Преди дни от НКП прехвърлиха топката към клуба, като заявиха, че все още нямат отговор от ръководството на предложения, свързани с феновете. Говорителят на организацията Степан Хиндлиян заяви, че разделението на публиката на \"Левски\" е огромен проблем. \"А още по-голям проблем е, че това е целенасочен и добре управляван процес\", каза той, без да навлиза в детайли.", "date": "2019.10.28", "title": "Без знамена и тъпани: как забрана предизвика вълнения сред феновете на \"Левски\""}
{"url": "https://www.dnevnik.bg/biznes/2019/10/28/3983163_novi_aviokompanii_i_linii_populniha_zimnoto_razpisanie/", "text": "Две нови авиокомпании и девет нови линии допълват зимното разписание на летище \"София\", което е в сила от днес, съобщи пресслужбата на летището. Днес е посрещнат първият полет от Дюселдорф на новата за летище София авиокомпания \"Юроуингс\" (Eurowings). Компанията ще лети също и между София и Щутгарт. Маршрутът до Дюселдорф ще бъде обслужван три пъти седмично, а два пъти в седмицата ще се лети до Щутрагт. Полетите ще се осъществяват с Aribus А319, които превозва до 144 пътници\", поясни Зиед Геблауи, генерален мениджър \"Продажби\" на Луфтханза груп за България. Другата нова авиокомпания за летище София е \"Лаудамоушън\" (Laudamotion), която ще изпълнява полети до Виена всеки ден без сряда и неделя. Полети до градове в Германия, Англия, Франция, Италия, Австрия и Израел са част от зимното разписание. Нови редовни полети ще има и до Ийст Мидландс, Марсилия, Неапол, Виена, Париж, Нюрнберг и Тел Авив. Нови маршрути за авиокомпания Райънеър (Ryanair) са Париж (Бове) и Марсилия. Полетите до френската столица ще се изпълняват в понеделник, сряда и петък, а тези до Марсилия в сряда и неделя. Авиокомпанията ще продължи да лети и до Тел Авив в сряда и неделя, както и до Ийст Мидландс – всяка събота от 11 януари 2020 г. През зимните месеци авиокомпания Уизеър (Wizz Air) ще продължи да лети до Неапол и Нюнберг. Полетите и до двете дестинации са в понеделник и петък. Заедно с новите предложения, броят на дестинациите от летище София става 57, а опериращите авиокомпании – 22.", "date": "2019.10.28", "title": "Нови авиокомпании и линии попълниха зимното разписание на летище София"}
{"url": "https://www.dnevnik.bg/sport/2019/10/28/3983102_dariavane_zaplatite_za_blagotvoritelnost_izvinenieto/", "text": "Преди няколко дни \"Саутхемптън\" влезе в историята на английския футбол, след като  загуби с 0:9 от \"Лестър\" . \"Светците\" не само допуснаха най-тежкото поражение в цялата си история, но се превърнаха в единствения тим в 131-годишната история на играта, който получава девет попадения на своя стадион. Част от зрителите на \"Сейнт Мери\" напуснаха местата си още в 20-ата минута, когато тимът изоставаше с 0:3. От клуба намериха начин да се извинят за позорната загуба, като избраха да дарят своите заплати за благотворителност. Не става въпрос обаче за седмичните или месечните възнаграждения, а за сумата, която се полага на футболистите за деня петък, когато беше срещата. Сумата отново е висока, на база на заплатите, които получават играчите в Англия. \"Футболистите от първия тим и всички в треньорския щаб решиха да дарят своите възнаграждения, полагащи им се за петък, за благотворителност. Те отиват във фондацията на клуба\", уточниха от клуба. По неофициални данни \"светците\" са на 10-о място в таблицата по възнаграждения във Висшата лига, което е точно по средата. Клубът харчи близо 60 милиона паунда годишно за заплатите на своите футболисти. Освен това футболистите не са получили почивка след загубата, като са били натоварени с допълнителни тренировки през уикенда. В следващите си два мача \"светците\" ще срещнат шампиона \"Манчестър сити\" - първо в Купата на Лигата, а след това и във Висшата лига. И двата мача са в дома на \"гражданите\" - \"Етихад\".", "date": "2019.10.28", "title": "Даряване заплатите за благотворителност: извинението на \"Саутхемптън\" след загубата с 0:9"}
{"url": "https://www.dnevnik.bg/sviat/2019/10/28/3983169_kyoveshi_ochakva_rezultati_v_borbata_s_korupciiata/", "text": "Първите резултати от работата на Европейската прокуратура ще са налице след поне две-три години, а ръководителката ѝ  Лаура Кодруца Кьовеши  вече очаква натиск от бизнеса. Но не се притеснява. Това разказва тя в интервю за агенция \"Ройтерс\". Европейската прокуратура започва работа идния месец. \"Мисля, че ще има много големи очаквания, след като институцията започне действително да работи по дела. Но хората трябва да разберат, че достойните резултати ще дойдат след две-три години, когато съдилищата започнат да обявяват финални присъди\", казва тя. \"Определено ще има натиск – след като разследванията започнат – върху институцията и прокурорите. Да не забравяме, че хората, които ползват европейски фондове, са предимно бизнесмени, някои от които имат много власт. Но аз съм много добре подготвена за това и то изобщо не ме тревожи.\" В последните седмици ЕС обсъжда  бюджета си за 2020 г.,  които се състои от близо 160 млрд. евро. Блокът е загубил около 9 млрд. евро в периода 2002-2016 г. заради данъчни измами, гласи доклад на Европейската сметна палата. Европейската прокуратура, чийто офис ще бъде в Люксембург, ще разследва именно престъпления срещу бюджета на ЕС. Освен Кьовеши в нея ще работи по един прокурор от всяка участваща държава членка – засега 22 от 28. По разследванията националните власти ще трябва да изпращат и свои прокурори. До голяма степен успехът ѝ ще зависи от това дали Кьовеши ще ги убеди ѝ осигурят екипите и ресурсите, необходими за разследванията. Как ще работи прокуратурата Европейската прокуратура  ще бъде първият наднационален прокурорски орган с правомощия да провежда разследване и осъществява наказателно преследване на измами и други престъпления, които засягат финансовите интереси на съюза: - измами, свързани с приходи и разходи - измами, свързани с ДДС (доколкото са свързани с територията на две или повече държави членки и са на стойност поне 10 милиона евро) - пране на активи, получени от измами по отношение на бюджета на ЕС - активна и пасивна корупция или присвояване, които засягат финансовите интереси на ЕС - участие в престъпна организация, ако дейностите ѝ са съсредоточени към извършване на престъпления срещу бюджета на ЕС. Най-малко двама европейски делегирани прокурори ще работят в съдебната система на всяка държава членка в тясно сътрудничество с централата, разположена в Люксембург. Независимостта на Европейската прокуратура ще е от ключово значение за нейния успех: службата не е част от институциите на ЕС и не приема указания от тях или от национални власти. По правило делото се води от европейския делегиран прокурор от държавата - членка на ЕС, където се смята, че е извършено престъпление. Европейските делегирани прокурори работят под надзора на европейския прокурор от същата държава членка, от името на компетентната постоянна камара, която наблюдава и насочва разследването и наказателното преследване, провеждано от европейските делегирани прокурори. Европейската прокуратура внася обвинителни актове в националните съдилища. Членки на прокуратурата са 22 държави от ЕС, сред които и България. Унгария, Ирландия, Полша, Великобритания и Швеция отказаха да се включат, макар че могат да го направят по всяко време. Дания също е извън организацията, тъй като според договора ѝ за присъединяване не е длъжна да участва в организации, свързани с правосъдието.", "date": "2019.10.28", "title": "Кьовеши очаква резултати в борбата с корупцията след години, но натиск - веднага"}
{"url": "https://www.dnevnik.bg/sviat/2019/10/28/3982970_striimingut_moje_i_da_e_vreden_za_okolnata_sreda/", "text": "В наши дни доставчиците на видеосъдържание по поръчка предоставят безкрайни възможности за гледане на филми само с натискането на бутон. Експертите обаче предупреждават, че лесният достъп до стрийминг услугите върви ръка за ръка със сериозни последици за околната среда, отбелязва \"Франс прес\". Гледането на половин час от някой сериал има като резултат емисии на стойност 1.6 кг еквивалент на въглероден диоксид, каза Максим Ефуи-Ес от френския мозъчен тръст \"Шифт проджект\". Това е равно на 6.28 км шофиране. Миналата година онлайн видеостриймингът е произвел емисии, равни на емисиите на Испания, а това количество може да се удвои през следващите шест години според \"Шифт проджект\". Макар по-голяма част от онлайн трафика - 34 процента - да е свързана със стрийминг на видео по \"Нетфликс\" (Netflix), \"Амазон прайм\" (Amazon Prime) и \"Хулу\" (Hulu), следващият по големина дял на видеострийминг се пада на онлайн порното. Дигиталното видео се разпространява в много големи файлове, които стават още по-големи с всяко следващо поколение видео с по-висока резолюция, казва Гари Кук от \"Грийнпийс\", който следи обема енергия, използван в интернет технологиите. Повечето данни означават повече енергия, необходима за поддръжка на система, която готова да предава това видео до вашите устройства, посочва той пред АФП. По-голяма част от енергията, необходима за стрийминг услугите, се използва от или устройства, обяснява Кук. Тези центрове допринасят за около 0.3 процента от всички въглеродни емисии според статия в списание \"Нейчър\". Експертите не са на едно мнение за това колко ще нарасне този дял. За да остане без промяна, енергийното потребление през следващите пет до 10 години трябва да бъдат направени значителни подобрения в технологичното оборудване и енергийното потребление на центровете за данни. В противен случай трябва да спадне апетитът за дигитални услуги, казва Дейл Сартър от Центъра по експертиза за центрове за данни, свързан с американското министерство на енергетиката. Според Андерс Андрае от \"Хуауей\" (Huawei) центровете за данни ще консумират около 4.1 процента от световното електричество до 2030 г. Уеб базираният видеотрафик се очаква да се увеличи четири пъти от 2017 до 2022 г. и да представлява 80 процента от целия интернет трафик до 2022 г. според \"Сиско нетуърк\" (CISCO Network). \"Нетфликс\" продължава да расте в световен мащаб, компанията отчете увеличение с 53 процента на международните си приходи за стрийминг абонамент между 2017 и 2018 г.. \"Дисни\" (Disney) и \"Епъл\" (Apple) пускат собствени стрийминг услуги тази година. Същевременно оборудването за гледане на видео става все по-голямо - средният размер на екран се е увеличил от 22 инча през 1997 г. до очаквани 50 инча през 2021 година според асоциацията за потребителски технологии. Екраните с 4K резолюция използват 30 процента повече енергия от екраните с висока резолюция според Съвета за защита на природните ресурси. Миналата година на пазара излязоха 8K екраните. \"Шифт проджект\" предлага разширение на браузъра, което следи как се ползва интернет, представяйки количеството използвана енергия, въглеродния диоксид, който произвежда електроенергията, и колко би шофирал потребителят, за да отдели съответното количество вредни емисии. /БТА", "date": "2019.10.28", "title": "Стриймингът може и да е вреден за околната среда"}
{"url": "https://www.dnevnik.bg/sviat/2019/10/28/3983199_bagdad_otnovo_vuvede_policeiski_chas_sled_smurtta_na/", "text": "Иракските власти обявиха полицейски час в Багдад на фона на продължаващите антиправителствени протести, предаде \"Асошиейтед прес\". Полицейският час ще трае от полунощ до шест часа сутринта, предаде БТА. Вълната от протести продължава седмици след като дни на размирици и насилие завършиха с над 200 убити, много ранени и арестувани. Заради подновените демонстрации полицейският час от полунощ до сутринта ще е в сила за неопределено време, предава \"Ал Джазира\". Петима демонстранти бяха убити днес в Багдад, обяви иракската правителствена комисия по правата на човека, цитирана от \"Франс прес\". С това общият брой на убитите демонстранти от възобновяването на антиправителствените демонстрации в четвъртък достигна 82-ма души. Ранените са над 100, а в демонстрациите от днес участват и студенти и ученици в Багдад, избягали от занятия въпреки предупрежденията на властите, че ще понесат последствия. Според телевизията някои от тях са скандирали: \"Това е студентска революция, \"не\" на правителството, \"не\" на партиите!\"      Иракският шиитски лидер Муктада Садр призова днес премиера Адел Абдул Махди да свика предсрочни парламентарни избори под надзора на ООН, в които да не участват съществуващи политически партии, предаде \"Ройтерс\". Блокът на Садр, който спечели първото място на изборите миналата година и помогна за идването на власт на неустойчивото коалиционно правителство на Абдул Махди, заяви в събота, че преминава в опозиция, докато бъдат изпълнени исканията на демонстрантите. По оценка на Световната банка близо 60% от населението на страната (40 млн. души) живеят с под 6 долара на ден, милиони се оплакват от проблеми с водоснабдяването, електричеството, здравеопазването и образованието.", "date": "2019.10.28", "title": "Багдад отново въведе полицейски час след смъртта на петима демонстранти"}
{"url": "https://www.dnevnik.bg/politika/2019/10/28/3982716_balotajite_mejdu_predizvestenite_bitki_i/", "text": "Предизвестени битки на балотажите в столицата и третия по големина град -  , интрига в политически важните за управляващата партия  и   и оспорвано състезание заради близките резултати в  ,   и   - такава картина очертава излизането на официалните резултати за областните градове след състоялите се вчера избори за местна власт. Резултатите от обработените протоколи на секционните комисии потвърждават първото впечатление от изборната нощ - че макар да отстъпва част от позициите си отпреди четири години и да губи в брой абсолютни гласове, ГЕРБ не е получила достатъчно тежки удари, които да доведат до промени в централната власт. Обобщението на резултатите за големите градове до момента показва, че партията взима от раз поне седем града, като в нито един от тях няма ново лице, а досегашните кметове печелят пореден мандат. В 17 града формацията на премиера Бойко Борисов отива на балотаж, като в 12 от тях влиза с първи резултат, а в три - с втори. Това даде повод снощи  Борисов да обяви \"безапелационна победа\" над БСП . Социалистите имат по-сериозни шансове за един областен град, а в още три са на фотофиниш с ГЕРБ на първия тур и ще търсят възможности за успех на балотажа. Коалиционните партньори в управлението - ВМРО, НФСБ и \"Атака\", не могат да се похвалят със спечелено кметско място в най-големите градове. Най-добър резултат те регистрират в Пловдив, където кандидатът на местната коалиция НФСБ/ВМРО  Славчо Атанасов минава на втори тур , след като  изненадващо навакса преднината , която социолозите даваха в изборната нощ на Дани Каназирева. В областните градове ДПС запазва представянето си благодарение на петата поредна победа на Хасан Азис в  , а гордостта на Реформаторския блок през 2015 г. - Георг Спартански в  , отива на балотаж с първи резултат, но този път като независим кандидат. Кметове многомандатници  Според данните при 100% обработени протоколи почти в цялата страна ГЕРБ печели от първия тур 7 областни града. Това са  , като в последните два кандидатът се явява от името на широка коалиция, в която влизат управляващите. Все още не е сигурно дали към тях ще се присъедини и  , където Станислав Дечев (ГЕРБ) води с 51.42%, но при обработени 93.73% от протоколите и възможност за промяна на резултата. Характерното за тези градове е, че навсякъде в тях победител е досегашният кмет, който се явява на избори за пореден мандат и печели с респектираща преднина пред опонентите си. Най-видно това е при Калин Каменов във Враца, който при второто си участие в местен вот завърши със 72.79% и преднина пред втория от 58.66 процентни пункта. Почти аналогичен е резултатът на Златко Живков в  , издигнат от местната коалиция СДС (ГЕРБ, БНД, ВМРО-БНД и ЗНС), който спечели шестия си пореден мандат с резултат 71.75% от гласовете. Разликата между него и следващия в класирането е 57.91 процентни пункта. Димитър Николов взима четвърти мандат в  с 65.83 на сто от гласовете, а разликата му със следващия кандидат е 55.65 процентни пункта. В   Живко Тодоров става кмет за трети път с 68.63% и преднина от 54.16 процентни пункта, а Даниел Панов печели  също за трети път с 60.55%. На този фон в  Таня Христова регистрира почти скромен резултат - 58.63% при третия й избор. За няколко процента повече За първи път от 14 години кметския пост в  ще бъде решаван на балотаж. За последно това се случи през 2005 г, когато Бойко Борисов спечели за първи път кметския пост на частичните избори и оттам тръгна политическата му кариера. След три последователни убедителни победи сега Йорданка Фандъкова влиза в балотажа с преднина от близо 10 процентни пункта ( ) пред явяващата се като независим кандидат, с подкрепата на БСП, Мая Манолова. Ключово ще бъде поведението на привържениците на градската десница, но според социолозите изненади са малко вероятни, а на резултата ще се гледа като на потвърждение, че ГЕРБ продължава да е най-силната партия в страната. Във  първоначалните социологически прогнози, че Иван Портних ще вземе нов мандат от раз, започнаха да се променят при пристигането на протоколите на секционните комисии. В крайна сметка Портних получава 49.31% и ще трябва да се яви отново пред избирателите следващата неделя, тъй като не му достигат 500 гласа. На кантар е и решението кой ще е неговият опонент, тъй като разликата между втория и третия е пренебрежимо малка. Засега на втора позиция е Костадин Костадинов от \"Възраждане\" с 14.30%, следван от Анелия Клисарова (БСП) с 14.02% или 300 гласа по-малко. Разликата и с двамата е достатъчно комфортна, за да се очакват изненади и Портних да загуби, независимо от опонента си.      Ключови за управляващата партия ще са резултатите от балотажите в Пловдив и Русе, където Бойко Борисов лично отстрани досегашните кметове от участие в изборите заради близостта им с дългогодишния втори човек в партията Цветан Цветанов, който напусна партийните си постове след аферата с покупката на луксозни апартаменти на цени под пазарните. В  областният управител Здравко Димитров засега влиза във втория тур с близо двоен резултат спрямо съперника си Славчо Атанасов. В сходна ситуация на предишните избори обаче Атанасов навакса преднината на опонента си преди втория тур и в крайна сметка съдбата на кметския стол се реши от по-малко от 1000 гласа и след поредица от съдебни дела. В  положението на ГЕРБ се очертава трудно. Там на първа позиция е претендентът на БСП Пенчо Милков, който води с 10 процентни пункта през кандидата на ГЕРБ Диана Иванова. Иванова не е твърде познато име - директор на една от гимназиите в града и бивш местен водач на формацията на Христо Ковачки - ЛИДЕР. За успех на балотажа тя ще трябва да разчита на подкрепата на кандидата на ВМРО и областен управител Галин Григоров, който остана трети на първия тур с резултат 15.98% В  при 92.70% обработени протоколи резултатите са практически равни - кметът и претендент от ГЕРБ Вяра Церовска има 40.5%, а Станислав Владимиров от БСП - 40%. Аналогична е ситуацията в  , където Денчо Бояджиев от БСП води с около процент пред втория за балотажа - Валентин Василев от ГЕРБ. В  кандидатът на левицата изостава пък с около 2% от представителя на управляващите. В  ,  и  битката на втория тур се очертава оспорвана заради близките резултати на кандидатите след първото гласуване. Преди четири години Видин и Ловеч отново решаваха с две гласувания и отидоха при ГЕРБ. Най-трудна засега изглежда ситуацията в  , където при 92.70% от протоколите силите на номинираните от ГЕРБ и БСП са практически изравнени.  Там, където няма специално обозначение, данните са при 100% обработени протоколи на секционните комисии. Атанас Камбитов, ГЕРБ - 25.65% Румен Томов, подкрепен от БСП - 20.50% Димитър Николов, ГЕРБ - 65.86% Иван Портних - 49.31% Костадин Костадинов, \"Възраждане\" - 14.30% Даниел Панов, ГЕРБ - 60.55% Огнян Ценков, ГЕРБ - 32.12% Цветан Ценков, местна коалиция СДС - 30.41% -  Калин Каменов - 72.79% Таня Христова, ГЕРБ - 58.63% Йордан Йорданов, Местна коалиция ДБГ (ДБГ, НДСВ, ССД, ГН) - 41.22% Надежда Димитрова Петкова, ГЕРБ - 29.46% Хасан Азис, ДПС - 53.02% Петър Паунов, Местна коалиция ГЕРБ (ГЕРБ, СДС, ВМРО, ДБГ, ЗНС, ОБЕДИНЕНИ ЗЕМЕДЕЛЦИ) - 54.96% Корнелия Маринова, ГЕРБ - 28.82% Радина Банкова, БСП - 26.30% Златко Живков Местна коалиция СДС (ГЕРБ, БНД, ВМРО-БНД и ЗНС) - 71.75% Тодор Попов, Местна коалиция НОВОТО ВРЕМЕ - 44.72% Благо Солов, БСП - 18.90% - Вяра Церовска, ГЕРБ - 40.50% Станислав Владимиров, БСП - 40%  -  Георг Леонидов Спартански, независим - 37.00% Мирослав Петров, ГЕРБ - 30.12% Здравко Димитров, ГЕРБ - 36.15% Славчо Атанасов, НФСБ/ВМРО - 16.15% Денчо Бояджиев, БСП - 25.38% Валентин Василев, ГЕРБ - 24.36% Пенчо Милков, БСП - 35.16% Диана Иванова, ГЕРБ - 25.13% Юлиян Найденов, ГЕРБ - 48.51% Момчил Неков, БСП - 29.02% Стефан Радев, ГЕРБ - 48.47% Кольо Милев, БСП - 24.33% Николай Мелемов, ГЕРБ - 39.84% Стефан Сабрутев, БСП - 21.46% -  Йорданка Фандъкова - 36.48% Мая Манолова-Найденова - 27.54% Живко Тодоров, ГЕРБ - 68.63% Дарин Димитров, ГЕРБ - 48.43% Хамди Илиязов, ДПС - 37.36% -  Станислав Дечев, ГЕРБ - 51.42% Коста Стоев, БСП - 17.12% - Любомир Христов, ГЕРБ - 32.35% Венцислав Венков, БСП - 22.02% Валентин Ревански, Пряка демокрация - 40.18% Катя Георгиева, БСП - 21.54%     ", "date": "2019.10.28", "title": "Балотажите: между предизвестените битки и политическите интриги"}
{"url": "https://www.dnevnik.bg/politika/2019/10/28/3983192_prezidentut_osvobodi_borislav_cekov_ot_pravniia_si/", "text": "Държавният глава Румен Радев освободи с указ Борислав Цеков като член на Правния съвет към президента, се посочва в съобщение на сайта на президентството. От \"Дондуков\" 2 коментираха пред \"Дневник\", че това е станало по молба на Цеков и по решение на Радев. Последната медийна изява Борислав Цеков е свързана с избора на Иван Гешев за главен прокурор. В момента държавния глава има две възможности - или да подпише указ за назначаването му, или да върне процедурата във Висшия съдебен съвет. В неделя преди обяд Радев каза, че  ще вземе решение в обозрим срок. \"Сигурен съм, че президентът ще спази конституцията. Не е вярно, че няма срок за решението му. Когато няма фиксиран срок, то се дължи веднага. Конституционният съд се произнася, че става дума за разумен срок, което може да е няколко часа, може и няколко дни. Излишно протакане, такова, за каквото някои призоваваха, е недопустимо\", коментира Борислав Цеков по-късно пред \"Нова телевизия\". В началото на годината Софийският административен съд потвърди, че Борислав Цеков е злоупотребил с лични данни на граждани, които, без да дават съгласие, са се озовали в списъците за подкрепа на инициативен комитет  за референдума на Слави Трифонов.", "date": "2019.10.28", "title": "Президентът освободи Борислав Цеков от правния си съвет"}
{"url": "https://www.dnevnik.bg/sport/2019/10/28/3983164_snimka_na_denia_taigur_uuds_i_rekordnata_mu_82-a_titla/", "text": "Тайгър Уудс спечели турнира по голф Zozo в японския град Чиба. По този начин американецът се изравни с легендарния Сам Снийд, като двамата имат по 82 трофея.", "date": "2019.10.28", "title": "Снимка на деня: Тайгър Уудс и рекордната му 82-а титла"}
{"url": "https://www.dnevnik.bg/sviat/2019/10/28/3983209_strelba_krai_djamiia_vuv_franciia_ima_raneni/", "text": "Френската полиция обяви, че е арестувала мъж на възраст над 80 г., заподозрян, че е стрелял по джамия в югоизточната част на страната. Информацията, съобщена първо от местно радио в района на град Байон (където е инцидентът), е потвърдена от френските власти за \"Ройтерс\". Ранените са най-малко двама души, съобщава \"Евронюз\". Според местни медии те са възрастни мъже. Тази информация предстои да се потвърди. Инцидентът се е случил около 15 ч. местно време (16 ч. българско) днес. Според регионално радио 84-годишен мъж, бивш военен, е разпитан.", "date": "2019.10.28", "title": "Стрелба край джамия във Франция, има ранени"}
{"url": "https://www.dnevnik.bg/bulgaria/2019/10/28/3983207_prieti_sa_vsichki_protokoli_ot_sekcionnite_komisii_v/", "text": "Работата в зала \"Арена Армеец\" е приключила. Вече са приети протоколите на секционните избирателни комисии в София и членовете на комисиите са си тръгнали. \"Чакаме да се сканират протоколи, да се потвърдят разписките и когато резултатът е готов, ще го предадем на ЦИК и ще излезем с решение кой е избран и кой отива на балотаж\", обясни председателят на ОИК - София, Полина Витанова пред \"Дневник\". Тя посочи, че в протоколите е имало грешки, но според нея те няма да се отразят на изборния резултат. Приемането на протоколите продължи над 20 часа и бе забавено и затруднено заради допуснатите грешки. Още вчера Витанова обясни, че  почти всяка секция  има поне един сгрешен протокол. \"Дневник\"  проследи на живо  първите резултати и първите коментари на политическите играчи след вота. Най-важното от изборния ден -  тук .", "date": "2019.10.28", "title": "Приети са всички протоколи от секционните комисии в \"Арена Армеец\""}
{"url": "https://www.dnevnik.bg/sviat/2019/10/28/3983187_isliamska_durjava_shte_produlji_i_bez_al_bagdadi/", "text": "Смъртта на Абу Бакр ал Багдади, лидера на \"Ислямска държава\" (ИД), е знаково събитие. Той бе силно въздействаща фигура, по-страховит и може би дори по-зловещ от Осама бин Ладен. Ал Багдади бе ислямски учен, който твърдеше, че е потомък на пророка Мохамед. Той надгради върху апокалиптичната идеология и необичайната жестокост на своя ментор - Абу Мусаб аз Заркауи, лидера на \"Ал Каида\" в Ирак (групировка предшественик на ИД). Нещо важно, Ал Багдади успя да привлече бивши членове на иракската баасистка армия и силите за сигурност, с което значително увеличи бойните способности на ИД. Той се възползва от гражданската война в Сирия, за да създаде първата в историята на модерния тероризъм квазидържава, способна за завладява и контролира територии, да набира вероятно милиарди долари и да организира внушителни военни сили. Под ръководството на Ал Багдади ИД стана най-богатата и влиятелна терористична групировка в съвременната история. Той обеща на последователите си охолен джихад - безплатен подслон, коли и дори жени. Привържениците му се стичаха към неговия \"халифат\" от целия свят, което бе най-ефективната наборна кампания на джихадистка организация, каквато светът някога е виждал. Ал Багдади се специализира в невероятни жестокости, включително предаваните на живо обезглавявания на враговете си (повечето от които бяха мюсюлмани), обучаването на деца да убиват от близко разстояние (нещо, което е трудно от психологическа гледна точка) и продаването на жени, които бяха многократно изнасилвани. Дори \"Ал Кайда\" осъди страховитата му тактика. Смъртта на Ал Багдади показа на онези, които все още го подкрепят, че дори \"халифът\" е уязвим. Събитието обаче е много по-важно в политически и символичен план, отколкото във военен. Джихадистките лидери и дори групировки идват и си отиват. Те се разпадат на няколко фракции, и изграждат нови лоялности. ИД е може би най-добрият пример за тази тенденция. Двама лидери си съперничеха за онова, което остана от \"Ал Каида\" в Ирак, групировка за която се предполагаше, че е победена от кампанията на американския президент Джордж Буш-младши. Един от лидерите ѝ - Абу Мохамед ал Джулани, остана в лоното на \"Ал Кайда\". Другият - Ал Багдади скъса с \"Ал Кайда\" и накрая обяви създаването на своя \"халифат\", като привлече десетки хиляди последователи. Дали Ал Багдади е имал план кой да го наследи? Има силно правдоподобни слухове, че го е направил. Но дори да не е имало конкретен план за наследяването, ИД вече се е върнала към терористичните си корени със своята способност да вдъхновява атаки по целия свят. Даже след като загуби териториите, които контролираше, ИД продължи да привлича последователи. Но, нещо по-важно, трябва да помним, че светът не се бори с един-единствен човек или дори с една-единствена организация, а с движение. За съжаление много от рисковите фактори за възхода на ИД все още са в сила. Сред тях са слабите държави с лошо управление, безработната и работещата с непълна заетост младеж, надигащото се междуконфесионално напрежение или гражданската война. ИД се възползва от много от тези фактори, за да разпространи \"владенията\" си към други опустошени от конфликти държави, сред които Афганистан, Либия, Нигерия и Йемен. Много от \"владенията\" все още съществуват. Въпреки че изгуби последните остатъци от \"халифата\" си през март, ИД все още успя да предприеме няколко големи терористични атаки, включително в Шри Ланка, Афганистан и Ирак. Спрямо нас на Запад ИД последователи по света, с това което стана известно като \"публичен джихад\". За съжаление това е един от няколкото урока, които ще бъдат заимствани и от други терористични групи. Докато компаниите за социални мрежи не успеят да се справят с рисковете на киберанонимността, терористични групи и престъпни организации ще продължат да следват този пример. Вчера сутринта президентът Тръмп разкри до най-дребните подробности как е протекла мисията за неутрализиране на Ал Багдади. В близките седмици и месеци ще можем да научим как световните разузнавателни служби са успели да се внедрят в ИД и формите на международно сътрудничество, които доведоха до гибелта му. Едно нещо обаче вече е ясно: Това не е работа на един-единствен президент или на една-единствена държава, извършена само за седмица. Операцията включи смели граждани на \"дълбоката държава\", онези често безименни членове на разузнаването и на армията, дотолкова отдадени на живота на съгражданите си, че да рискуват своя собствен. Тя също по думите на Тръмп включи съдействие от Русия, Сирия, Ирак и Турция, както и разузнавателна помощ от същите тези кюрди, които американският президент изостави, когато изтегли американските войски от Северна Сирия. В този смисъл най-сериозната грешка на Ал Багдади вероятно е, че се е превърнал във враг на целия свят, като подтикна враговете си да се обединят срещу него. В крайна сметка ИД ще бъде победена. Борим се обаче срещу джихадистко движение, а не срещу само една джихадистка групировка. Джихадисткото движение е само едно проявление на фундаменталисткия импулс - желанието да се върне часовника назад към едни въображаеми по-прости времена. Все по-забързаното темпо на технологичния напредък ще продължи да пренася целия свят в нашите домове, като подтиква някои да се чувстват отчуждени и объркани. Климатичните промени ще продължат да допринасят за конфликти за ресурси и вълни на имиграция. Ще продължат да се появяват терористични групировки, които ще се стремят да ни върнат в \"Златния век\", когато нашите светове изглеждаха очевидно обособени, а доброто и злото - кристално ясни. /БТА", "date": "2019.10.28", "title": "\"Ислямска държава\" ще продължи и без Ал Багдади"}
{"url": "https://www.dnevnik.bg/zelen/2019/10/28/3983213_putnata_agenciia_obiavi_konkurs_za_stroitelstvo_na/", "text": "Агенция \"Пътна инфраструктура\" е обявила на 25 октомври на своята страница обществена поръчка за изпълнител на строителни работи за \"Обход на гр. Габрово от км 20+124,50 до км 30+673,48, включително тунел под връх Шипка\". Стойността на поръчката е 267 225 010 без ДДС, като цената няма да бъде покрита от европейско финансиране.      Строителството на тунел под Шипка се планира да премине през територията на национална защитена територия с вековни гори - Природен парк \"Българка\". Проектът  бе обжалван  от природозащитници както  в България , така и пред Европейската комисия, но безрезултатно. В  решението си за обявяване  на поръчката агенцията е отбелязала, че строителството на пътя и тунела през природния парк не съдържа изисквания за опазване на околната среда. Срокът за заявления е 5 декември, като финансирането е от националния бюджет. Така обявената поръчка идва на фона на очаквано връщане на пари към Европейската комисия за неизпълнени строителни работи  край Габрово . През последната седмица бе оповестен и отказ за по-нататъшно  еврофинансиране за автомагистрала \"Струма\"  заради опитите на правителството тя да премине през Кресненското дефиле, което е защитено от европейската мрежа \"Натура 2000\" (повече виж  тук ).", "date": "2019.10.28", "title": "Пътната агенция обяви конкурс за строителство на тунела под връх Шипка"}
{"url": "https://www.dnevnik.bg/sviat/2019/10/28/3983218_maikrosoft_june_polzi_ot_sporna_sdelka_s_pentagona/", "text": "Акциите на американския гигант \"Майкрософт\" отбелязаха рекордни стойности днес след успеха на компанията, получила поръчка за 10 млрд. долара от Пентагона. Немислимият дори преди година договор обаче вероятно ще има правни и вътрешнокорпоративни последици за компанията, пише \"БлумбърГ\". \"Майкрософт\" надви конкуренти като пазарния лидер \"Амазон\", за да доставя облачни услуги като част от проекта JEDI ( Joint Enterprise Defense Infrastructure ). Вероятно \"Амазон\" ще оспорва решението според източник, запознат с въпроса. Заради значително по-големия дял на компанията тя бе фаворит, а и вече е изпълнявала такива услуги за Централното разузнавателно управление на САЩ. Става дума за широк набор услуги - от съхраняване до обработка на информация, работа с изкуствен интелект и машинно самообучение, достъпни на облак - и ангажимент за 10 години. Пробивът е огромен на компания, която успя да се върне сред световните лидери с прехода си от софтуер и устройства към услуги. Какво ще кажат служителите Проблем за \"Майкрософт\" обаче може да е и протестът на служителите срещу договора. Част от тях вече публично заявяват, че компанията допринася за смъртоносната мощ на американското министерство на отбраната и само допринася за задълбочаването на конфликти. Компанията обаче настоява, че ще продължи да работи с правителството и с армията, а служители могат да поискат да работят за други проекти, макар в подобни случаи всеки да изисква усилията на десетки хиляди. Заради гнева на хиляди служители \"Гугъл\" преди време се отказа от проект, свързан с изкуствен интелект, който трябваше да осъществи за Пентагона. Въпрос на политика Акциите скочиха с 3.5% спрямо петък (140.73 долара) в началото на търговията. Според Даниел Айвс, анализатор за Wedbush Securities, случилото се \"променя парадигмата\", тъй като \"ще промени битката за облачните технологии за следващото десетилетие\". \"Шок е за \"Амазон\" и (Джеф) Безос да загубят\", но за \"Майкрософт\" е \"нова ера в ръста в облачния (бизнес),\" смята той. \"Амазон\" бе безспорният фаворит, а продажбите ѝ в облачните услуги са на стойност 32.5 млрд. долара за последните 12 месеца; очаква се пазарният ѝ дял да достигне 33.5%, а този на \"Майкрософт\" - 16.5 на сто на базата на отчета за приходите от миналата седмица. Надпреварата обаче придоби политически привкус, тъй като американският президент Доналд Тръмп е в конфликт с Безос. Наскоро бе публикувана и книга, според която Тръмп е поискал миналото лято от тогавашния шеф на Пентагона да \"прецака \"Амазон\" и да я остави извън играта. Матис критикува книгата. Президентът същевременно е заявявал, че наблюдава сделката след оплаквания както от \"Майкрософт\", така и от \"Амазон\". Пентагонът настоява, че изборът е извършен в съответствие с всички необходими закони и регулации.", "date": "2019.10.28", "title": "\"Майкрософт\" жъне ползи от спорна сделка с Пентагона (засега)"}
{"url": "https://www.dnevnik.bg/evropa/2019/10/28/3982930_zashto_izbrah_da_ostana_v_bulgariia_-_chetirima/", "text": "                         Историите за България, независимо дали са написани в западноевропейските вестници, или се разказват в източноевропейските кръчми, следват една и съща схема: страната е стара и бедна, няма какво да предложи на жителите си и затова населението ѝ намалява по-бързо, отколкото в която и да било друга държава - членка на ЕС. Тези, които умират, са повече от тези, които се раждат. А заминаващите да работят в други страни са стотици хиляди. Никоя друга държава в общността не предлага толкова ниска работна заплата - към 286 евро месечно. В опит да излезе от тази схема австрийският \"Дер Щандарт\" разказва историите на три жени, които са избрали да останат в България - библиотекарка, социоложка и детска учителка. А \"Ди Цайт\" представя инженер Борислав Петров, който е живял в Германия, но се връща в България и успява. Библиотекарката Елена Василева живее във врачанското село Крапец - родена е преди 50 години в това село, в което има само черква, малък супермаркет и две кафенета. Откакто хлебозаводът е затворен, няма много работа - повечето хора се издържат със земеделие. Въпреки това Крапец е едно от селата, в което нещата са поне донякъде наред - щом броят на населението остава постоянен, посочва Василева. Причината: селото има добри връзки с два съседни малки града. Но също и това, че в него има хора като Василева. Преди две години тя създава библиотека почти от нищото - в сградата имало само мишки и боклуци. А сега там се събират възрастните хора, децата идват заради интернет и Василева е на тяхно разположение по 40 часа седмично. Социоложката Петя Славова изследва в Софийския университет причините, поради които хората напускат селските райони на България. \"Обществената среда е тази, която не е наред\", посочвайки изпочупените плочки по тротоара. \"Почти цялата активност на правителството е концентрирана върху големите градове - никой не се грижи за селските райони\", казва тя. Естествено - стратегии има, но липсват финансовите механизми за тяхното изпълнение. И това също: \"Програмите, които се съфинансират от ЕС, често имат непредвидени негативни последствия, тъй като от тях печелят най-вече едрите земеделски стопани и монокултурното земеделие.\" Пред австрийското издание Славова споделя, че все пак наблюдава през последните години тенденцията високообразовани българи, напуснали родината си, да се завръщат. Според някои предположения това се отнася за около една трета от напусналите страната. Тя самата е една от тях. Следвала е в Белгия, а сега в София се бори по свой начин да направи живота по-привлекателен. Тъй като иска да прави независими проучвания, е зависима от европейските и международните насърчителни програми. А понеже състезанието със западните колеги е неравностойно, всяко проучване е предизвикателство. \"Оставени сме да се оправяме сами\", заявява Славова. Детската учителка Сред ромското население (около 10 процента от всички българи, по данни на Европейския съвет) на гурбет в чужбина заминават предимно мъжете. В ромския квартал до софийския Западен парк Петя Младенова ръководи център, в който се полагат грижи за децата, чиито родители не могат да се грижат за тях, тъй като поне единият родител е в чужбина. Центърът получава поддръжка от организацията \"Каритас\", в него има място за 40 деца. Младенова не мисли да напуска България - задържа я семейството ѝ. А също и нейният идеализъм: \"Можем да станем част от голямата промяна, от която имаме толкова остра нужда\", казва тя. Нейният принос се състои в това да учи ромските деца на български език и така да им даде шанс да си намерят впоследствие работа. Инженерът Борислав Петров е от тези, които са заминали да следват в чужбина, но след това се е върнал. Доскоро е живял в Германия, прекарал е и няколко години в Швейцария. През 2017 се връща обратно и основава в София фирмата RiLabs, която разработва идеи за интернет на нещата (IoT). Пред германското издание Петров казва, че времената за основаване на фирма сега са златни в България. Фирмата работи по проекти, като например ефективното напояване в селското стопанство. И макар да има само трима служители, Петров вярва в нейното бляскаво бъдеще. \"Засега България е дивият запад на Европа, но само след няколко години всичко ще е различно. Вече имаме добри поръчки и клиенти.\" Той е можел да расте в кариерата и по-нагоре от предишния си пост - ръководител на проекти в \"Сименс\" край Цюрих, и въпреки това е решил да напусне. \"Исках да се върна в родината и разбрах, че мога да ръководя хора и да взимам решения\", казва той.", "date": "2019.10.28", "title": "Защо избрах да остана в България - четирима българи разказват"}
{"url": "https://www.dnevnik.bg/bulgaria/2019/10/28/3983224_varna_v_poznat_scenarii_-_balotaj_za_izbor_na/", "text": "Кметът на Варна Иван Портних (ГЕРБ) и лидерът на малката ултранационалистическа партия \"Възраждане\" Костадин Костадинов ще се явят на балотаж на 3 ноември. Това показват данните, публикувани в сайта на Централната избирателна комисия, на база на обработени 93.5% от протоколите след първия тур на изборите за местна власт. Според тях за Портних са гласували 49.31%, а за Костадинов 14.3%. Така кандидатът на БСП проф. Анелия Клисарова остава трета с 14.06% от гласовете и отпада от втората част на състезанието. Балотажът за кметското място във Варна стана ясен още в 13 ч. До него обаче се стигна след от обработката на повече от 60% от изборните протоколи. Така в продължение на часове резултатът за Портних остана малко над 50%, което изключваше балотаж. В същото време според източници на \"Дневник\" истинската битка се е водила между Костадин Костадинов и Анелия Клисарова. Около 16 ч. днес Костадинов публикува в кандидат-кметската си страница във фейсбук информация, за която твърдеше, че е подадена от симпатизант на партията му. Според нея или изцяло подменяни с цел изборният резултат на Иван Портних да бъде изкуствено повишен. \"Очевидно е как управляващите в момента фалшифицират и нагласят изборните резултати буквално пред очите ни, написа в страницата си Костадинов. Целта им е една - да добутат резултата до \"служебна\" победа още на първи тур. Движение \"Възраждане\" обаче разполага с информация от паралелно броене и протоколи от всяка секция. Данните ни показват категоричен балотаж между кандидатите на ГЕРБ и \"Възраждане\". В друг пост Костадинов написа, че по негови данни във Варна са подадени което е повече от 10% от общия брой на гласувалите, и от тях 2/3 били подадени за него. Той заплаши също, че при разминаване между резултатите, които \"Възраждане\" е отчела на база на собствено паралелно преброяване, и официално обявените от ОИК ще се обърне към всички европейски институции, за да сигнализира за \"брутална подмяна и манипулация, която ГЕРБ извършва не само във Варна, но и навсякъде, където е възможно и има интерес\". Малко след това Общинската избирателна комисия публикува данните, според които което със сигурност го изпрати на балотаж. Тази изборна ситуация във Варна оставя впечатлението за дежа вю, защото повтаря почти дословно двата балотажа, но които  бившия варненски кмет Крил Йорданов спечели през 2007 и 2011 г. срещу \"вечния\" си опонент Веселин Марешки . При пълния срив на авторитета и рейтинга на Йорданов по време на третия му мандат тактиката, която избра, за да спечели четвърти, беше \"избор на по-малкото зло\". За тази цел той влезе в серия пошли и недостойни дебати с Марешки, в които двамата си разменяха обиди и Именно в такава дилема избирателите във Варна избраха Йорданов за четвърти мандат при рекордно ниска активност, високи резултати в циганските гета и подкрепа от страна на ГЕРБ. През зимата на 2013 г. партията на Борисов се освободи от Йорданов, като го принуди да подаде оставка с инсцениран натиск по време на т.нар. февруарски протести във Варна. който се самозапали пред сградата на общинската администрация. Провелите се през лятото на същата година частични избори за довършването на мандата на Йорданов бяха спечелени от Иван Портних, а през 2015 г. той влезе в пълен мандат,  като спечелил в 10 варненски секции, където гласуват основно или само роми . Там Портних получи между 70% и малко над 90% от действителните гласове. Сравняването на тези резултати с получените от Кирил Йорданов през 2011 г. показа, че той бе получил  решаващата подкрепа за победата си в същите тези секции, и то със също толкова разгромяващо мнозинство  от гласовете.", "date": "2019.10.28", "title": "Варна в познат сценарий - балотаж за избор на \"по-малкото зло\""}
{"url": "https://www.dnevnik.bg/politika/2019/10/28/3983221_cvetozar_tomov_celta_na_demokratichna_bulgariia/", "text": "                         - Те водиха някакви преговори, не се получи и се явиха по отделно. Ако бяха заедно, със сигурност щяха да бъдат убедително втора политическа сила пред БСП в общинския съвет. Това обаче са някакви разсъждения, които не са ценни. - Тя подобри своите резултати от изборите за европейски парламент и легитимират тази коалиция като основен избор на хората, които искат в България да има либерална демокрация от западноевропейски тип. - В голяма степен резултатите им са близки до тези на Реформаторския блок на местните избори преди 4 години. Само ще напомня, че Реформаторският блок беше 7-партийна коалиция и две от тези партии сега играят срещу \"Демократична България\" и в резултат на това загубиха електоралната си подкрепа. Тоест брандът на \"Демократична България\" беше наложен чрез относително успешно участие на двата избора през тази година. Сега не може да се каже дали този бранд е в състояние да се увеличи, да получи потенциал да се превърне в трета политическа сила, каквато би трябвало да бъде реалистичната цел на политиците от това обединение. - Не може да се каже, че това е постигнато, както и по начина, по който ссега е развива това обединение, че ще успее да го постигне на следващите парламентарни избори. Според мен това е задачата. През 2017 г. след рухването на Реформаторския блок отново тази група избиратели остана без политическо представителство на парламентарно равнище. Сега отново се образува обединение на хора, които са политически свързани с \"Демократична България\". Общият им резултат, не съм го изчислявал на тези избори, надхвърля 6%, които бяха взети на европейските избори през май. Като брой гласове резултатът им също би се оказал по-висок. Това го казвам малко интуитивно, без да съм гледал данните, но генерална разлика спрямо месец май няма. Вижте, в началото на годината все още стоеше въпросът дали този бранд може да бъде наложен в тази форма. Това вече е факт. Следващият тест за \"Демократична България е дали може да събере потенциал и да се яви на следващите парламентарни избори с претенцията да бъде трета политическа сила в страната. Това засега е рано да се каже. - Според мен те имат такъв потенциал, но това е мое лично мнение, свързано с моите политически пристрастия. Но при очевидния провал на всички националпопулистки формации на тези избори, те, \"Демократична България\", могат да претендират да са четвърта политическа сила. Сравнявам резултатати им с ВМРО и като цяло не са по-лоши, а спрямо \"Атака\" и НФСБ да не говорим. - Обстоятелството, че хората, които търсят подобно политическо представителство в България са достатъчно, за да се постигне този резултат. Въпросът е да припознаят тази формация като техен представител и тя да успее да се развие – това е цел, която може да бъде постигната. А дали това ще стане, ще видим на следващите парламентарни избори. - Мисля, че те загубиха част от подкрепата в София в резултат на този протест. Е, разбира се, и в резултат на начина, по който медиите го отразиха. Да не забравяме, че общо взето \"Демократична България\" дори и в този си вид е най-сериозният опонент на ГЕРБ за властта в София. Те имаха много по-голям потенциал в столицата, който не реализираха изцяло. Да не забравяме, че властта използва целия разрешен и не толкова разрешен от закона ресурс и въпреки това не успя да ги разгроми. Стана ясно, че ГЕРБ не е в състояние да наложи пълна доминация на дясното политическо пространство в България. Те вече със сигурност ще прескочат 4-процентната бариера на едни парламентарни избори. Засега биха стояли като четвърта политическа сила на такива избори, може би, наравно с ВМРО в момента. То е възможно поради очевидното рухване на \"Атака\", НФСБ и \"Воля\". Но да си четвърта или пета сила в парламента не повишава значимостта на този бранд. Истинският успех би бил, ако те успеят да се преборят с ДПС на следващите избори за Народно събрание. Далече са от такава възможност към момента. -", "date": "2019.10.28", "title": "Цветозар Томов: Целта на \"Демократична България\" трябва да е трето място на следващите парламентарни избори"}
{"url": "https://www.dnevnik.bg/sport/2019/10/28/3983212_visshata_liga_shte_prerazgleda_nachina_na_izpolzvane/", "text": "През ноември ръководството на Висшата лига ще се срещне, за да обсъди използването на системата за видеоповторения (VAR) от началото на сезона. Технологията дебютира в английския шампионат и до момента среща много критики. През уикенда имаше някои дискусионни решения, включително отменен победен гол на \"Арсенал\" в мача с \"Кристъл палас\". Общо от началото на сезона се изиграха 100 мача, в които 26 решения бяха променени от намесата на VAR. Въпреки това нито едно от тези решения не е взето от съдията на терена, след като в Англия не се прибягва до гледане на повторение от главния арбитър за разлика от останалите първенства, използващи технологията. Съдиите във Висшата лига бяха посъветвани да намалят забавянията на играта и да оставят разглеждането на ситуациите и взимането на решения на видеоарбитрите. Всичко това се прави, за да няма много прекъсвания на мачовете, но вече няколко клуба се оплакаха. На предстоящата среща ще бъдат изслушани мненията на съдиите, които ще дадат своите препоръки, след като вече имат опит с технологията. След първите четири кръга за сезона беше съобщено, че системата за видеоповторения е  довела до четири грешки .", "date": "2019.10.28", "title": "Висшата лига ще преразгледа начина на използване на видеоповторенията"}
{"url": "https://www.dnevnik.bg/sviat/2019/10/28/3983226_djonsun_prie_otlaganeto_na_brekzit_do_31_ianuari/", "text": "Британският премиер Борис Джонсън уведоми Европейския съюз, че приема предложената нова отсрочка на Брекзит с молбата лидерите от блока изрично да посочат, че следващо удължаване е \"невъзможно\". Това гласи писмо, изпратено от Джонсън, след като Европейският съюз  се съгласи да даде на Великобритания още една отсрочка  - най-късно до 31 януари 2020 г. Такава отсрочка бе поискана от Джонсън, тъй като наскоро приет закон го задължи да го направи, въпреки настояването му, че Обединеното кралство ще излезе от съюза най-късно този четвъртък. Той дава да се разбере в писмото си, че отсрочката е била наложена на правителството \"против волята\" му. Възможността за \"гъвкава\" отсрочка предвижда за напускане на първия ден от който и да било от следващите 3 месеца, след като споразумението, договорено между Лондон и Брюксел, бъде ратифицирано от британския и Европейския парламент. В писмото Джонсън изразява притеснение, че парламентът никога няма да ратифицира сделката, ако има още възможности за отсрочка. От европейска страна предстои формално одобряване на новата дата в следващите 24 часа. Решението бе взето часове преди вот в Камарата на общините, с който  да се даде възможност за предсрочни избори на 12 декември  и който се очаква по-късно тази вечер. Това би било трудно, тъй като изисква мнозинство от две трети от депутатите, а Джонсън не разполага с такова. Този следобед агенция \"Ройтерс\" съобщи, на базата на партиен документ, че лейбъристите би трябвало да се въздържат, но ако някой държи, би могъл да гласува \"против\". Причината е, според предишни изказвания на лидера Джеръми Корбин, че няма как партията му да е готова да подкрепи вота, ако преди това не получи гаранции, че ще бъде изключен напълно вариантът Великобритания да излезе без сделка. Либералдемократите и Шотландската национална партия заявиха, че са готови за избори, но при три условия: напълно да бъде изключена възможността за Брекзит без сделка, правителството да се съгласи да не ратифицира сделката, преди да се състоят изборите, и датата за вота да е записана в законопроекта. Засега предложената от Джонсън дата бе 12 декември и нямаше проемени в нея в часовете преди гласуването. Ако условията им бъдат изпълнени обаче, либералдемократите биха се съгласили да помогнат на Джонсън да се възползва от вратичка в закона и да прокара вот на 9 декември (понеделник), какъвто би могъл да се състои и с обикновено мнозинство. Според източници на \"Гардиън\" правителството е готово да разгледа такъв вариант.", "date": "2019.10.28", "title": "Джонсън прие отлагането на Брекзит до 31 януари"}
{"url": "https://www.dnevnik.bg/photos/2019/10/28/3983025_fotogaleriia_svetovnite_snimki_na_denia_-_28_oktomvri/", "text": "Една от залите в Лувъра в музей \"Абу Даби\" в Абу Даби, Обединените арабски емирства.", "date": "2019.10.28", "title": "Фотогалерия: Световните снимки на деня - 28 октомври 2019 г."}
{"url": "https://www.dnevnik.bg/sport/2019/10/28/3983074_bulgarskoto_futbolno_purvenstvo_e_v_dunoto_po/", "text": "Българското футболно първенство е в дъното по ефективно игрово време, показват данните на InStat цитирани в Международния център за спортни изследвания (CIES Football Observatory). Първа лига заема 30-о място сред проучването, което обхваща 35 лиги. Процентът, в който топката е в игра в България е 52.8%. Зад българското първенство остава австрийската Бундеслига, както и португалският шампионат. На първо място по този показател е шведското първенство, което е с 59.7%. Следват холандската Ередивизи (59.5), финландският шампионат (57.7) и датската Суперлига (57.4). От големите пет първенства на най-челно място е по ефективно игрово време заема Бундеслигата с 57.1, а най-малко е това в Ла Лига (53.3). На клубно ниво най-много се играе футбол в мачовете на шведския елитен клуб \"ГИФ Сундсвал\", който има резултат от 63.2 процента. Втори е \"АЗ Алкмаар\" с 62.9 процента, а трети е друг шведски отбор- \"Хелзинборг\" (62.8%). В първенствата от топ 5 най-предни позиции заемат \"Байерн\" (Мюнхен) с 62.0%, \"Олимпик Лион\" с 61.5% и друг френски - ПСЖ (60.7%). Сред българските клубове най-ефективно игрово време има в мачовете на \"Арда\". Новакът от Кърджали е с 55.5%, следван от \"Боотев\" (Пловдив), който е с 55.3 процента. Над 55 процента ефективно игрово време има и в мачовете на шампиона \"Лудогорец\" - 55.1. За разлика от \"Лудогорец\" другите два водещи тима \"Левски\" и ЦСКА са далеч назад. При червените процентът е 51.2, а при червените - 50.9. Единственият клуб с по-малко ефективно игрово време от ЦСКА е \"Черно море\" - 50.4%.", "date": "2019.10.28", "title": "Българското футболно първенство е в дъното по ефективно игрово време"}
{"url": "https://www.dnevnik.bg/sviat/2019/10/28/3983235_britanskite_deputati_za_treti_put_othvurliha_iskaneto/", "text": "Британските депутати отхвърлиха искането на премиера Борис Джонсън за предсрочни избори. Това стана с гласуване в Камарата на общините преди минути. Част от проблема бе във въздържанието на лейбъристите (от които само една десета гласуваха \"против\"), чийто лидер Джеръми Корбин даде сигнал, че бъдещ законопроект ще бъде подкрепен, ако изрично се посочва дата и ако има гаранции, че Брекзит без сделка ще се избегне. В отговор Джонсън обеща, че правителството скоро ще предложи нов проект за избори на 12 декември, за да се свърши с \"парализата\", а парламентът да спре да държи страната като \"заложник\". Според \"Гардиън\" нов законопроект се очаква още утре. С 299 гласа \"за\" и 70 - \"против\" текстът няма нужното мнозинство от две трети от депутатите, което в случая е 434 души. Това бе предизвестено, след като Шотландската национална партия (въздържала се) и либералдемократите (\"против\") поискаха гаранция, че Обединеното кралство няма да излезе от ЕС преди изборите, както и заради исканията на лейбъристите. Двете партии също така настояха сделката на Джонсън за Брекзит, която депутатите принципно одобриха (но която той замрази, след като парламентът отхвърли кратките му срокове за излизане), да бъде окончателно изтеглена от парламента. По-рано днес Европейският съюз  предложи , а Великобритания  прие , отсрочка на Брекзит най-късно до 31 януари. В противен случай Обединеното кралство трябваше да напуне ЕС в четвъртък. Гласуване днес или утре - каква е разликата Днешният вот бе опит за съобразяване със закона, който фиксира работата на парламента на пет години и насрочва следващата дата за избори. Той изискваше две трети мнозинство, каквото Джонсън (който няма и собствено мнозинство в парламента сега) бе известно, че няма. Има обаче и друг вариант. Възможно е да се внесе законопроект за избори на конкретна дата, заложена в текста. Той би заобиколил Закона за фиксиран мандат на парламента от 2011 г. и би изисквал просто мнозинство. Този начин за предсрочни избори ще бъде изпробван утре вечерта. Вариантът с конкретна дата може да получи подкрепа от Шотландската национална партия и либералдемократите. Джонсън, който предлагаше вотът да е на 12 декември, даде сигнал, че е готов да подкрепи и вариант с дата 9 декември, за каквато говореха двете партии. Един от аргументите им бе, че на 12 декември семестърът ще е приключил и много от младите ще са се отправили към родните си места, вместо да гласуват където са регистрирани.", "date": "2019.10.28", "title": "Британските депутати за трети път отхвърлиха искането на Джонсън за предсрочни избори"}
{"url": "https://www.dnevnik.bg/video/deniat_s_veselin_dremdjiev/2019/10/28/3983242_vania_nusheva_ot_prozrachnost_bez_granici_i_na_tezi/", "text": "И на тези избори явлението \"изборен туризъм\" съществуваше, казва в интервю за \"Денят с Веселин Дремджиев\" по TV+ и TV1 Ваня Нушева от \"Празрачност без граници\". Политическата класа отново и отново не иска да въведе машинно гласуване, цифровизиране и въвеждане на центрове за преброяване, обобщава тя.", "date": "2019.10.28", "title": "Ваня Нушева от \"Прозрачност без граници\": И на тези избори имаше изборен туризъм"}
{"url": "https://www.dnevnik.bg/sviat/2019/10/28/3983250_trump_obeshta_po-reshitelna_bitka_sreshtu_prestupnostta/", "text": "Американският президент Доналд Тръмп заяви днес на конференцията на Международната асоциация за полицейски началници в Чикаго, че ще води по-решителна борба с престъпността в САЩ, предаде \"Асошиейтед прес\", цитирана от БТА. Той изтъкна, че ще насочи усилията си в борбата с престъпните групировки и трафикантите на дрога в районите с висока престъпност. Мерки за засилване на борбата с престъпността ще бъдат оповестени от главния прокурор и министър на правосъдието Уилям Бар през следващите няколко седмици. \"Според Тръмп най-добрият начин за борба с насилието с огнестрелни оръжия е вкарването на престъпниците зад решетките. Белият дом съобщи по-рано днес, че на конференцията президентът Тръмп ще подпише указ, с който ще бъде създадена първата президентска комисия за правоприлагане от близо половин век. Комисията ще има за цел да изследва причините за престъпността в САЩ, сред които употребата на наркотици, оставането на хора без дом и психичните заболявания. Визитата на Тръмп в Чикаго разбуни духовете още преди самото пристигане на президента в града. Той е критикувал Чикаго, наричайки града пример за градско насилие и неефективна политика на демократите, припомня \"Асошиейтед прес\". Началникът на полицията на Чикаго Еди Джонсън, който бе определен за домакин на конференцията, заяви, че няма да присъства на събитието в израз на протест срещу имиграционната политика на правителството. Тръмп разкритикува Джонсън за решението му и каза, че полицейският началник поставя престъпниците и незаконно пребиваващите в САЩ по-високо от гражданите на Чикаго.", "date": "2019.10.28", "title": "Тръмп обеща по-решителна битка срещу престъпността"}
{"url": "https://www.dnevnik.bg/bulgaria/2019/10/28/3983300_hristo_ivanov_boia_se_che_saraite_v_boiana_e_edna_ot/", "text": "Боя се, че едната от двете сгради, за които  главния прокурор Сотир Цацаров каза , че е направен изборът на Иван Гешев за негов заместник са Сараите в Бояна (в който живее почетният председател на ДПС Ахмед Доган, б.а.), това каза днес по Би Ти Ви съпредседателят на \"Демократична България\" Христо Иванов. Той не пропусна да отбележи, че бележката на Цацаров напрактика признава, че Гешев е назначен с фалшифицирана процедура. При изслушването на Иван Гешев от Висшия съдебен съвет (ВСС) миналата седмица Цацаров, в опит да уязви председателят на ВКС Лозан Панов, описа как обичайно се избират тримата големи в съдебната система: По повод тези му думи, Христо Иванов посочи, че в България има скрити центрове на власт, които не съвпадат с формалните институции, които би трябвало да вземат решенията. \"ВСС, който има тази сложна процедура да вземе това решение, всъщност изпълнява тези танци като един севернокорейски ансамбъл, за да легитимира решение, взето в други едни две сгради\", допълни той. Иванов изтъкна, че по темата за процедурата за избора на Гешев българската политическа класа изпада в срамен ужас и мълчание. По думите на Иванов \"Демократична България\" са единствените, които реагират на \"това по-нататъшно завладяване на българската държава от тези скрити центрове на властта, от тази паралелна власт, която взема в други две сгради решения за разпределяне на толкова много власт за следващите 7 години\".", "date": "2019.10.28", "title": "Христо Иванов: Боя се, че Сараите е една от сградите, където е решен изборът на Гешев"}
