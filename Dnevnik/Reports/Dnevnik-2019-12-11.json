{"url": "https://www.dnevnik.bg/bulgaria/2019/12/11/4004420_boiko_borisov_padaha_samoleti_i_helikopteri_vsledstvie/", "text": "Въпреки че призна, че е гледал само първата минута от интервюто на президента Румен Радев за предаването \"Лице в лице\" по Би Ти Ви, премиерът Бойко Борисов отвърна на критиките му с редица обвинения. След отбелязването на 30-ата годишнина от учредяването на СДС министър-председателят се спря пред журналисти и в рамките на 10 минути говореше почти изцяло за изказването на държавния глава. Цялото интервю на президента гледайте  тук. Борисов заяви, че не е харесвал Радев, докато е ръководел Военновъздушните сили (ВВС). Така той обвърза критиките на президента за сделката със САЩ за придобиването на 8 нови изтребителя Ф-16, за които България плати накуп над 2 млрд. лева. По-рано през деня Радев, който на няколко пъти при воденето на преговорите за бойните машини беше изразил мнение, че шведските \"Грипен\" предлагат по-добро съотношение между цена и качество, обяви, че не би подкрепил сделка и за \"Грипен\", ако тя е сключена като тази за Ф-16. \"Цял свят ни хвали за покупката на Ф-16, а той продължава да дълбае защо не са \"Грипен\". Не го харесвах като шеф на ВВС. Как падаха самолети и хеликоптери следствие на неговата работа. Тогава дойде Аню Ангелов (бел.ред. министър на отбраната в първия кабинет на Борисов) да ме моли да не го санкционираме и не го направихме\", каза премиерът. Бърза справка на \"Дневник\" показва, че докато Радев е бил командир на ВВС (2014-2016 г.) няма инциденти с паднали самолети или хеликоптери на ВВС. Такива има в периода, в който Радев е зам.-командир на ВВС. Въпреки че призна, че не го е харесвал като началник на Военновъздушните сили, Борисов каза за Радев, че му е бил приятел преди време и заедно са водили учения. \"Не беше такъв човек, но явно властта не е за всеки. Явно дворците, палатите и скъпите дрехи променят хората\", каза още премиерът. Още в началото на изказването си Борисов уточни, че след като е гледал първата минута от интервюто на Радев и след това е отишъл да играе футбол. Това обаче не му попречи да обобщи, че за 40 минути президентът \"не каза една добра дума за държавата\". \"Злобата и омразата му до такава степен преливат, че не е нужно да коментирам опозиционен лидер, при това с най-много власт в държавата. 50% от хората не го харесват, ако гледаме последните изследвания. Той е двуличен човек. Един ден хората ще изберат колко двуличен човек са избрали за президент\", допълни Борисов. Той видя и завист в думите на Румен Радев. Причина за нея била президентът на САЩ Доналд Тръмп, с когото двамата се срещнаха поотделно в рамките на по-малко от месец. \"Много го е яд, защото няма демократичен президент, който  да е стоял до камината в Белия дом.  Като се обади се разбрахме да води той делегацията за срещата на НАТО, да седне и той до Тръмп и да се покаже. Мандатът му мина и сега си мисли, че аз ще се кандидатирам. Заклех се преди 15-20 години, че този пост не ме интересува\", уточни Борисов. Той подчерта, че лично е инициирал Венецианската комисия да съдейства на България за промените в системата на прокуроратурата и създаването на позицията на независим прокурор, който да следи за нарушения главния. \"Днес Борис Велчев (бел.ред. бивш главен прокурор и настоящ конституционен съдия) го поканих да говорим за Конституцията, да съобразим всичко с Венецианската комисия какво може и не може . И с Филип Димитров като зам.-председател на Венецианската комисия говорих да даде акъл, да го направим така че да се приема от Европа, да се приеме от народа, юридическите среди\", каза още Борисов. Според него заявките на президента да инициира конституционни промени няма да забавят създаването на позицията \"независим\" прокурор. По думите му \"всичко се движи в срок и сме в абсолютен диалог\".", "date": "2019.12.11", "title": "Бойко Борисов: Падаха самолети и хеликоптери вследствие работата на Румен Радев"}
{"url": "https://www.dnevnik.bg/sport/2019/12/11/4003116_kiril_domuschiev_i_patriotichnoto_budeshte_na/", "text": "Спомняте ли си как през август 2014 г. собственикът на \"Лудогорец\"  Кирил Домусчиев се ядоса на непатриотичен коментар  в мача на своя отбор срещу \"Партизан\"? Тогава той предупреди, че ще използва \"добрите си отношения с управата на \"Нова телевизия\", за да обсъди темата. Пет години по-късно Домусчиев, изглежда, не се е променил в чувствителността си към темите, свързани с \"Лудогорец\". Променено обаче е положението му, тъй като вече разполага с много по-голямо влияние върху българския футбол. Той продължава да е собственик на \"Лудогорец\" и член на изпълнителния комитет на БФС, но вече е и собственик на \"Нова броудкастинг\", излъчваща българското футболно първенство, както и на фирмата, държаща телевизионните права - \"Футбол про медиа\". И сега когато се ядоса, пътят до последствията изглежда съвсем кратък, заради богатия набор от средства, с които разполага. В последните дни имаше две събития, които дават притеснителен знак и говорят за това как преплитането на много роли и влияние може да доведе \"патриотично\" бъдеще за българския футбол. Бъдеще, в което обаче има място за удобните и благосклонно настроените. \"Нека футболът възтържествува!!!\" С този призив завършва кратко, но ясно послание на Домусчиев. Рано сутринта в неделя в една от редките си публикации във \"Фейсбук\"  той се оплака от съдийството на \"Кабаковците\"  и заяви, че ще настоява за  въвеждането на системата за видеоповторения (VAR) в България . В основата на недоволството му беше съдийството на един от водещите рефери Георги Кабаков в мача, в който  \"Лудогорец\" не успя да победи \"Черно море\" (1:1) у дома . , написа Домусчиев. Реакцията му може да се разчете като предупредителна. Може да се каже и че беше предизвестена, защото в събота вечерта - едва половин час след края на мача в Разград в притежавания от Домусчиев сайт \"Гонг\" се появи материал без автор със заглавие: \"Как го търпят в Европа? Катастрофален Кабаков опорочи \"Лудогорец\" - \"Черно море\". , гласи текстът. Той завършва с призиви към БФС \"да вземе крути мерки\".  В последната година Кабаков ръководи мачове на \"Реал\" (Мадрид) и \"Манчестър юнайтед\" в Шампионската лига, както и на германския национален отбор. Преглед в търсачката на \"Гонг\" показва, че сайтът е писал, че това са престижни наряди и признание за българското съдийство. Нещо повече - само три дни преди мача между \"Лудогорец\" и \"Черно море\" в Разград Кабаков е представен в сайта като \"най-добрия български съдия\".      След мача на \"Лудогорец\" в Разград обаче следват серия остри материали срещу Кабаков. А евентуалното му поставяне в ъгъла на българското съдийство вероятно е въпрос на потвърждение във времето. Засега съдията не е коментирал темата. Внимателно с действията, но и с приказките Атаката срещу Кабаков съвпадна по време с развитието около друга тема, привлякла вниманието в социалните мрежи. Екипът на \"Нова броудкастинг груп\" се раздели с един от основните си коментатори - Илиян Енев. Предполагаемият мотив за раздялата са твърдения, че това са думи на Енев в ефира на \"Диема спорт\", че срещу \"Лудогрец\" е трябвало да бъде отсъдена дузпа в полза на \"Локомотив\" (Пловдив). Коментаторът засега не говори по темата. Според твърдения на източници на \"Дневник\" от \"Нова телевизия\", както и такива, близки до Енев, той е трябвало да бъде в екипа за мача между ЦСКА и \"Лудогорец\", но е бил изваден заради думите си от двубоя на шампионите с \"Локомотив\". От \"Нова броудкастинг\" отричат и посочват в отговор до \"Дневник\", че \"към професионалните коментари на Илиян Енев на футболните срещи не е имало претенции\". \"Илиян Енев и екипът на \"Нова\" се разделиха с пожелание за бъдещи професионални успехи. Трудовите правоотношения с \"Нова броудкастинг груп\" са прекратени по взаимно съгласие. От самото начало за коментатор на футболната среща между ЦСКА и \"Лудогорец\" е вписан Любослав Лозанов. Работният график в спортния отдел се изготвя и комуникира предварително\", пишат от телевизията в отговора си. Случаят напомни за казуса с друг спортен журналист -  Николай Александров, който се раздели с \"Гонг\" през май , като беше последван от Томислав Русев и екипа на \"Спортно шоу Гонг\". Скоро след това  \"Нова броудкастинг\" прекрати договорите на разследващите журналисти Миролюба Бенатова и Генка Шикерова , а медиата нае за разследвания Васил Иванов според съобщението - поканен лично от Домусчиев. От тогава и спортният екип на телевизията остана без някои от основните си коментатори и журналисти. И докато управлението на \"Лудогорец\" и \"Нова броудкастинг\" са пряко свързани с възгледите на Домусчиев като техен собственик, притеснителни са знаците, които той продължава да дава за влиянието и въздействието си върху футбола. Сега е интересно дали и какво ще последва за Кабаков и дали ще води отново мачове на \"Лудогорец\". Но показната и добре съчетана атака срещу него е сигнал и за всички останали. И не само в съдийството.", "date": "2019.12.11", "title": "Кирил Домусчиев и \"патриотичното\" бъдеще на българския футбол"}
{"url": "https://www.dnevnik.bg/photos/2019/12/11/4003989_fotogaleriia_svetovnite_snimki_na_denia_-_11_dekemvri/", "text": "Седми пореден ден на протести на служите в транспортната мрежа в Париж, Франция.", "date": "2019.12.11", "title": "Фотогалерия: Световните снимки на деня - 11 декември"}
{"url": "https://www.dnevnik.bg/sport/2019/12/11/4004433_voden_ot_strastta_si_kum_risuvaneto_berbatov_suzdade/", "text": "Най-резултатният футболист в историята на българския национален отбор по футбол Димитър Бербатов се отдаде на страстта си към рисуването и създаде своя марка дрехи. Брандът \"DB9\" ще произвежда артикули в силно ограничено количество. \"Преди редовно ме питахте: \"Берба, мога ли да имам тениската ти, моля\". Сега вече отговорът е: \"Да, можете\", пише Бербатов в профила си във \"Фейсбук\". Във видеообръщение на английски той представя проекта си. В  онлайн магазина в сайта му  има налични тениски с различен дизайн, суитшърт, шапки и гривни на фондацията му. Бербатов добавя, че със съдействието на King Football е осигурил изненади - чрез мобилно приложение всеки клиент получава лично послание. Технологичният ход гарантира и че продуктът е оригинален.", "date": "2019.12.11", "title": "Воден от страстта си към рисуването, Бербатов създаде своя марка дрехи"}
{"url": "https://www.dnevnik.bg/biznes/companii/2019/12/11/4004436_jilishten_kompleks_s_kestenova_gora_do_samiia_centur/", "text": "Комплекс Verde  се намира на границата на кварталите \"Оборище\" и \"Хаджи Димитър\" и на пешеходно разстояние от идеалния център на София, парк \"Заимов\", ИСУЛ и Драматичен театър \"София\". 45% от апартаментите са продадени преди получаване на разрешение за строеж, като основен мотив за покупката е локацията – последната свободна такава в широкия център на столицата. Анализите на пазара на недвижими имоти прогнозират устойчивост в търсенето на имоти в уредени инфраструктурно квартали. Комплекс Verde е именно такъв - намира се на около 5 мин. пешеходно разстояние от новата метростанция \"Владимир Вазов\" и спирките на тролейбуси №2 и 4, в тих, зелен и спокоен район с малки жилищни и бизнес сгради. В близост има достатъчно училища и детски градини, медицински заведения, денонощни магазини, пазар, Lidl, Billa, Fantastico, банки. Допълнително очарование на квартала придава уличното изкуство - тук са изрисувани много от най-известните творби в този стил в София.      Verde  печели клиенти и с едно от най-добрите съотношения цена/качество на столичния пазар. Имоти с кестенова гора в сграда с модерна визия са достъпни и предпочитани от настоящия купувач в София. Продават се без дължима комисиона от страна на купувача, което допълнително прави офертата още по-добра. Жилищният комплекс се изгражда на голяма отворена площ с много добър изглед към планината Витоша. Инвеститорът е с безупречна репутация и 30 години опит в строителството на ваканционни и жилищни комплекси в страната. Повече информация за комплекс Verde - на  y.donkovska@stonehard.bg", "date": "2019.12.11", "title": "Жилищен комплекс с кестенова гора, до самия център на София"}
{"url": "https://www.dnevnik.bg/video/boiko_borisov/2019/12/11/4004435_borisov_napadna_radev_dvulichen_chovek_tolkova_zloba_i/", "text": "Премиерът Бойко Борисов нападна остро президента Румен Радев в коментар пред медиите след тържеството за 30 години СДС. Поводът беше интервюто на Радев по-рано в сряда вечер в предаването \"Лице в лице\" по БиТиВи (вижте интервюто -  тук ). В него  президентът критикува  идеите за контрол над главния прокурор на управляващите, говори за \"паралелната власт\" и други проблеми в държавата и управлението, и обяви, че ще внесе промени в Конституцията. Той каза, още, че Борисов е в залеза на управлението си. Примиерът не скри раздразнението си от интервюто, макар да заяви, че е слушал само една минута от него и отишъл да играе футбол. Той  отвърна на критиките  на Радев, като го обяви за двуличен, повтори много пъти, че в интервюто имало злоба и омраза, че призидентът му завижда за срещата с Тръмп и обяви, че не го харесвал още като ръководител на Военновъздушните сили. Вижте повече във видеото.", "date": "2019.12.11", "title": ""}
{"url": "https://www.dnevnik.bg/sport/2019/12/11/4004440_za_pruv_put_v_eliminaciite_na_shampionskata_liga_shte/", "text": "За пръв път в историята на Шампионската лига във фазата на елиминациите ще има отбори от само пет държави. В осминафиналите ще играят четири английски, четири испански, три германски, три италиански и два френски отбора. В основата на това \"постижение\" стана гръмка победа на \"Аталанта\" с 3:0 срещу \"Шахтьор\" (Донецк). Украинците се нуждаеха от победа или равенство у дома, за да продължат в надпреварата. \"Аталанта\", който започна в групите с три поредни загуби, спечели двубоя с голове след 66-ата минута. Тимоти Кастание откри резултата, а след това се разписаха още Марио Пашалич и Робин Госенс.    Ден по-рано отпадна възможността и Холандия да има свой представител в осминафиналите. Тогава  \"Валенсия\" победи с 1:0 \"Аякс\" като гост  в пряк спор за място в следващата фаза. Испания запази пълния си брой отбори, след като \"Атлетико\" (Мадрид) се наложи с 2:0 срещу \"Локомотив\" (Москва) и завърши втори след класиралия се вече \"Ювентус\". \"Байерн\" стана първият отбор от четири години насам, който печели всичките си шест мача в групите. Баварците се наложиха с 3:1 срещу \"Тотнъм\". За последно с шест победи от групата си излезе \"Реал\" през 2014-15. Жребият за осминафиналите е в понеделник, а мачовете ще са между 18 февруари и 18 март 2020 г.  ", "date": "2019.12.11", "title": "За пръв път в елиминациите на Шампионската лига ще има отбори от само пет държави"}
{"url": "https://www.dnevnik.bg/biznes/2019/12/11/4004119_vse_poveche_bulgari_nad_50_g_vzimat_zaem_za_remont/", "text": "В периода юни-ноември средният размер на заявленията за потребителски кредити за първи път надвишава 7 хил. лв. и достига 7160 лева, което е ръст от 8% в сравнение с периода ноември 2018 г. - май 2019 г. Кредитите с най-висока средна сума са за обединяване на задължения – 9524 лева, което е ръст от 9,8% в сравнение с предходното полугодие. Нова тенденция е, че подобно на много европейци в по-богатите държави българите на възраст над 50 години кандидатстват за кредити за ремонт на дома, покупка на нов автомобил или ваканции.  Тези три тенденции показват, че българите имат положителна нагласа за бъдещето си. Повишеният апетит за по-големи потребителски кредити също така е знак, че хората не очакват сериозна икономическа криза и затова са готови да харчат повече. До такива изводи стига екипът на \"БНП Париба Лични Финанси\" на базата на традиционния си обзор \"Потребителският кредит на българина\". Той се издава два пъти годишно – през пролетта и есента. Неговата цел е да представи информация за потребителското кредитиране в България, базирана на представителна извадка от заявленията за кредит, получени в дружеството. Делът на тези заеми е 35.6%, което е ръст от 8% в сравнение с периода ноември 2018 г.-май 2019 г. Търсенето на този финансов продукт е повлияно и от летния сезон, когато хората традиционно правят ремонти. На втора позиция са кредитите за обединяване на задължения с 28.8% от заявленията. След тях се нареждат заемите за покупка на употребяван автомобил с 13.6% от молбите. Делът на тези заеми също показва лек ръст през лятото. Делът на топ 3 проектите е 79% от всички заявления за заеми, което според компанията е ясен знак, че за българите най-важно е да имат уютен дом, да управляват разумно бюджета си и да карат по-хубава кола. Сред топ 10 на целите за теглене на кредит са и пари в брой, покупка на мебели, лечение, автомобилни ремонти, семейни тържества и образование.  В периода май-ноември най-високата средна сума на заявленията за потребителски кредити е за обединяване на задължения – 9524 лева. Това е ръст от 9.8% в сравнение с предходното полугодие. Ръстът на средната сума на тези кредити доказва, че финансовата култура на хората се повишава и те познават и са готови да ползват финансови решения, които им пестят време и пари, анализират от компанията.  Те наблюдават промяна в ползването на кредити за обединяване на задължения. Днес хората не само консолидират плащанията си към различни финансови институции, но също така финансират и по-големи допълнителни проекти. Според експертите на компанията за кредити за обединяване на задължения кандидатстват не толкова хора с финансови затруднения, колкото клиенти с високи доходи, които безпроблемно обслужват кредитите си. Те се възползват от фиксираните и прозрачни условия, максималния размер от 80 хил. лева и периода на изплащане от 96 месеца. Новото издание на обзора \"Потребителският кредит на българина\" показа, че средният размер на заявленията за потребителски кредити нараства с 8% и достига 7160 лева. Това е най-високата средна сума от началото на специализираните кредити за финансиране на големи проекти като ремонт на дома и покупка на кола. В периода ноември 2018 г.-май 2019 г. средната сума на заявленията е 6633 лева. Средната сума на молбите за топ 5 проектите нараства със 7.9%. Това са ремонт на дома, обединяване на задължения, покупка на употребяван автомобил, пари в брой и лечение. Според експертите на компанията ръстът на средния размер на заявленията е знак, че потреблението расте.  Заявленията за кредит с най-голяма средна сума, 8417 лева, са подадени през разглеждания период от хора на възраст 50-59 години. В тази възрастовата група са кандидати за най-големи кредити за покупка на употребяван автомобил – 8262 лева, и ваканции – 3442 лева. Също така тези клиенти са заявили и кредити за ремонт със средна сума 8262 лева и за покупка на нова кола за средно 16 279 лева. Двете стойности са над средните за категориите от съответно 7075 лева и 15 561 лева. Експертите на дружеството обясняват тази тенденция с ръста на заетостта и по-големите възможности за професионално развитие, при които много хора се доближават до нивото на средната европейска класа. Те желаят, а и могат да си позволят по-висок клас автомобил или да пътуват повече. В същото време тези хора все още са в активна възраст и могат да реализират важните планове в живота си с потребителски кредити, които могат да обслужват коректно, се посочва в анализа. Новото издание на обзора \"Потребителският кредит на българина\" показва, че има два пика в търсенето на кредити за образование. Първият е на 20-29 години, когато много хора финансират образованието си в България или чужбина. Хората от тази група са подали 28.7% от заявленията за тези кредити. Вторият пик е на 40-49 години, когато родителите финансират образованието на децата си. Тези хора са подали 26.2% от заявленията. Наблюдава се постоянно висок интерес към алтернативните канали за кандидатстване. В периода юни-ноември 2019 година 37% от заявленията за потребителски кредит са подадени онлайн. Интересна тенденция е, че 76% от тези заявки са попълнени през мобилни телефони. Средната сума на онлайн заявленията е 6742 лева.", "date": "2019.12.11", "title": "Все повече българи над 50 г. взимат заем за ремонт, ваканция или автомобил"}
{"url": "https://www.dnevnik.bg/zelen/2019/12/11/4004090_izselvanite_ot_selata_krai_mini_marica-iztok/", "text": "Жителите на предвидените за изселване Бели бряг и Трояново построиха символична къща от кашони пред Министерския съвет. В първите дни от новата 2020 г. се очаква да започне процедурата по принудително отчуждаване на имоти в село Бели бряг, което трябва да бъде заличено до 2023 г. заради разширението на рудниците за въглища на \"Мини Марица-изток\". Казусът възниква през 2005 г., когато държавната мина получи 30-годишна концесия, която предвижда разширение на площта на въгледобив. По силата на подновената концесия мините следва до 2020 г. да обхванат две села в община Раднево – Бели бряг и Трояново – и да обезщетят жителите им. Екологичното сдружение \"За Земята\", което е съорганизатор на протеста, подчертава, че до момента собствениците получават оценка на имотите си около нивото за пазарната в региона, но продажбата на земя е по цени от 2007 г., а средствата за трайни насаждения не са актуализирани от 2003 г. насам. \"По всичко изглежда, че те сами трябва да платят икономическата, социална и психическа цена за разширяването на рудника,\" смятат от \"За Земята. Според оценките на екологичното сдружение, за да бъдат обезщетени справедливо семействата в село Бели бряг, са необходим около 3-4 млн. лв. - пренебрежимо малка сума на фона на милиардите, които бюджетът отделя за българската енергетика.  Повече за казуса можете да видите  тук .", "date": "2019.12.11", "title": "Изсeлваните от селата край \"Мини Марица-изток\" протестираха с дом от кашони"}
{"url": "https://www.dnevnik.bg/evropa/2019/12/11/4004093_frenskiiat_premier_obiavi_plana_za_pensionna_reforma/", "text": "Новата универсална пенсионна система на френското правителство ще сложи край на специалните пенсионни режими, съществуващи досега, обяви премиерът Едуар Филип, докато представяше подробности за проекта за реформа, предизвикал  масови протести и стачки  в страната, предаде \"Ройтерс\". В момента във Франция съществува система от над 42 отделни планове, финансирани от държавата. Новата система ще гарантира пенсия от минимум   за придобилите пълен трудов стаж, заяви Филип. \"Прилагането на новата универсална система ще значи край на специалните режими\", посочи той, като добави, че жените ще са най-големите победители от нея. Премиерът обясни, че реформата ще се прилага изцяло за Ще се запази  , но правителството ще насърчава хората да работят по-дълго време, като използва система на отстъпки и бонуси. Филип очаква до пет години средностатистическият работник да се пенсионира на 64 години. Премиерът обаче показа известна   на синдикатите за графика на въвеждане на плана, като уточни, че всеки, на когото предстои да се пенсионира през идните 17 години, ще бъде изключен. Пенсионната реформа на френското правителство цели да осигури справедливост, защото ще бъде еднаква за всички, подчерта Филип. \"Настъпи моментът да изградим универсална пенсионна система. Предлагаме нов междупоколенчески пакт. (Основаната на точки) система ще бъде еднаква за всички\", заяви Филип по време на пресконференция, като подчерта, че \"няма скрит дневен ред. Искаме да защитим покупателната способност на работниците и пенсионерите днес и утре\".  ще могат да се пенсионират по-рано. \"Искам да потвърдя пред нашите сили за вътрешна сигурност, че хората, които са изложени на опасна работа, ще запазят възможността си за ранно пенсиониране\", подчерта Филип. Като мярка за  , изкарващите над 120 000 евро годишно ще трябва да плащат допълнителна вноска, а пенсиите на учителите ще останат непокътнати, пише електронното издание на в. \"Фигаро\", цитирано от БТА. Родените през 2004 година ще бъдат предмет на новата система от началото на кариерата си, докато при останалите тя ще важи за доходите от 2025 година нататък, допълва ДПА. В парламента ще започне дебат по законопроекта в края на февруари. \"Твърдо съм решен да доведа докрай тази реформа, защото вярвам, че тя е справедлива\", каза още премиерът. Междувременно вече седми ден продължават стачките срещу реформите, а синдикатите призоваха за още протести на 12 и 17 декември след двете масови демонстрации вчера и в четвъртък миналата седмица. Ръководителят на твърдолинейния синдикат CGT Филип Мартинес заяви: \"Изобщо не сме доволни от обявеното от правителството. Това е шега и по-конкретно подигравка с тези, които днес се борят\". Лидерът на умерения синдикат CFDT коментира, че плановете на правителството са пресекли \"червена линия\" с предложението да се мотивират хората да отложат пенсионирането си.", "date": "2019.12.11", "title": "Френският премиер обяви плана за пенсионна реформа, опълчвайки се на синдикатите"}
{"url": "https://www.dnevnik.bg/analizi/2019/12/11/4004165_koi_si_ti_be_gospodincho/", "text": "                         Предизвестеният избор на Сотир Цацаров за председател на антикорупционната комисия (КПКОНПИ) предизвика дебати в парламента. Но вместо да се фокусират върху качествата на двамата номинирани, някои от управляващите неочаквано атакуваха председателя на Върховния касационен съд (ВКС) Лозан Панов. Народният представител от ГЕРБ Георги Марков описа с няколко думи личността на Сотир Цацаров, уточнявайки изрично, че не е имал намерение да се изказва. След като заяви, че главният прокурор \"е успешен\", което е гарант, че ще ръководи добре КПКОНПИ, Марков изненадващо намеси председателя на ВКС Марков започна с коментар за призива на председателя на ВКС Лозан Панов да се разследват думите на премиера Бойко Борисов и главния прокурор Сотир Цацаров за данни за търговия с влияние върху членове на ВСС. \"ВКС става политическа партия като обслужва интересите на \"Да, България\", за която не е сигурно, че работи за интересите на България. Как така ще си позволява председателят на ВКС да казва, че ще разследва премиер – днес е Борисов, утре може да е Нинова. Ще разследва главен прокурор\", каза Марков. След това продължи с обръщение към Панов: Тези думи към представител на независимата съдебна власт останаха без санкция от страна на председателя на Народното събрание. Тогава Марков продължи: \"Това, което става, е недопустимо и от тази трибуна трябва да се каже: \"Ела на себе си, г-н председател на Върховен съд. Ако не - ние да си ходим, той да дойде да ни управлява\". Веднага след това депутатът се прехвърли върху организацията БХК, за която обяви, че е \"на Сорос\". Марков каза, че не разбира как е възможно БХК да награждава съдии, а \"те да взимат служебна бележка или да освобождават затворници\", визирайки предсрочното освобождаване на Джок Полфрийман. После Марков даде и \"препоръка\": Изказването му завърши с думите: \"Бог да пази България, ако така ще я караме\". Нито един народен представител от залата не реагира на изказването на Георги Марков. Но за сметка на това пък по темата се изяви и Павел Шопов (независим депутат от \"Атака\", подкрепящ правителството): \"Председателят на ВКС се опитва да политизира и да създаде друго впечатление за съда. Някои хора са хванати в мрежа на неправителствени организации\", каза той.", "date": "2019.12.11", "title": "\"Кой си ти бе, господинчо?\""}
{"url": "https://www.dnevnik.bg/sviat/2019/12/11/4004194_fotogaleriia_koi_iska_da_si_kupi_glavata_na_dart_veidur/", "text": "От стари плакати до играчки – колекционерски артефакти от \"Междузвездни войни\" се продават в онлайн търг дни преди излизането на последната част от третата трилогия.", "date": "2019.12.11", "title": "Фотогалерия: Кой иска да си купи главата на Дарт Вейдър"}
{"url": "https://www.dnevnik.bg/zelen/2019/12/11/4004183_drastichniiat_skok_na_cenata_na_deponiraneto_shte_bude/", "text": "Драстичният скок на цената на депонирането на отпадъците, който се предвиждаше догодина, ще бъде заменен с плавното й увеличение до 2023 г. Това се разбра от изказване на министъра на околната среда Нено Димов пред кметовете, които се събраха днес на форум в София, за да отбележат началото на мандата си и да обсъдят проблемите на местната власт. Казусът със скока на цената за депониране на тон отпадъци е болезнен за кметовете, защото повечето от тях трябваше да вдигнат таксата смет, за да могат да покрият увеличените си разходи. \"Ще вдигна с 10% такса смет, но не и другите данъци. Принуден съм, защото се вдига почти двойно цената за 1 тон депонирани отпадъци - от 57 лв. на 95 лв. Това е предложение на министъра на околната среда Нено Димов\", заяви кметът на Дряново Трифон Панчев. 31-годишният Панчев е най-младият кмет на община в България. Той добави, че ако не се смекчи този скок, Дряново ще е с 60 хил. лв. недостиг заради по-големите задължения към Предприятието за управление на дейностите по опазване на околната среда. На форума присъства и министър Димов, който успокои, че вече е имал среща с депутати от групата \"Обединени патриоти\", издигнала го за министър, за да решат по какъв начин ще се събират таксите през следващите години. \"Скокът който се очакваше да стане в началото на 2020 г., ще го разпределим на три равни части. Така през 2020 г. цената ще се вдигне от 57 лв на 69 лв. на тон, през 2021 г. ще нарасне с 13 лв. и с още толкова през 2022 г. Димов припомни, че причина за увеличението на цената за тон депониран отпадък е изискване на европейското законодателство, чиято цел е да стимулира властите да увеличат разделното събиране и рециклирането. Нови критерии за данъчните оценки се очакват към март До март догодина Националното сдружение на общините и Министерството на финансите ще са готови с нови критерии, по които да се определя данъчната оценка на имотите. това съобщи зам.-председателят на сдружението и кмет на Велико Търново Даниел Панов (ГЕРБ). Той припомни, че критериите, по които това се прави сега, са приети още през 1999 г. и са много остарели. Даде пример с един от тях, който е наличие на телефон в жилището. С колко ще се вдигнат данъчните оценки по бъдещите правила все още не можело да се каже, но основен показател се предвижда да остане районирането на имотите, както е и сега. Новите критерии за формиране на данъчната оценка на даден имот ще бъдат разработени през 2020 г. и ще влязат в сила през 2021 г., прогнозира Панов.", "date": "2019.12.11", "title": "Драстичният скок на цената на депонирането ще бъде заменен с плавно поскъпване"}
{"url": "https://www.dnevnik.bg/sport/2019/12/11/4004179_fenovete_na_ferencvarosh_shte_putuvat_s_vlak_do/", "text": "Феновете на \"Ференцварош\" ще пътуват с влак до Разград за мача с \"Лудогорец\" в Лига Европа. Унгарският тим е последният съперник на българския шампион в груповата фаза на турнира. Срещата в Разград е и пряк дуел между двата тима за класиране на 1/16-финалите. Двубоят е в четвъртък от 22 часа. Запалянковците от Будапеща тръгват с композиция от 12 вагона. Очаква се над 700 фенове от Унгария да пътуват с влак до мача. Той е специално композиран, за да пътува до Разград, като ще премине през Румъния, до Русе и след това ще пристигне в Разград в чевъртък привечер. Унгарският клуб се е постарал да организира и превоз за своите фенове от жп гарата до стадион \"Лудогорец арена\". След мача запалянковците ще бъдат откарани обратно до гарата, преди влакът да отпътува за Будапеща. Общият брой на унгарски фенове, които се очакват е 1200 души. Преди последния мач водач в група Н е \"Еспаньол\" с 11 точки, а \"Лудогорец\" има седем точки. \"Ференцварош\" е трети с шест, като само победа устройва унгарците. В първия мач в Будапеща  \"Лудогорец\" спечели с 3:0 . \"Състоянието и точковия актив на отборите предполага, че \"Ференцварош\" ги устройва единствено победа. А как ще се опитат да я постигнат - дали ще чакат своя шанс в последните минути, дали ще тръгнат от първата минута в атаки, това ще си бъде тяхната стратегия. Ние сме готови и за едното, и за другото\", каза помощник-треньорът на \"Лудогорец\" Алекси Желязков. Въпреки че и равенството устройва българския тим, Желязков вярва, че \"Лудогорец\" ще играе за победа. Моят опит като треньор показва, че никога даден отбор с някаква цел, и да го устройват два знака като краен изход, ще се откаже от победата. Аз не мога да си представя как даден треньор може да направи така, че отборът му да играе за равенство. Ние ще играем за победа, нас ни устройва единствено победата\", добави Желязков.", "date": "2019.12.11", "title": "Феновете на \"Ференцварош\" ще пътуват с влак до Разград за мача с \"Лудогорец\""}
{"url": "https://www.dnevnik.bg/biznes/2019/12/11/4004178_prez_2020_g_mars_shte_nablegne_na_produktite_za/", "text": "Компанията \"Марс\" ще продължи и през 2020 г. да пуска по няколко нови продукта на българския пазар, сред които такива за домашни любимци. Потребителите вече могат да купят \"Баунти дарк\", а през следващите месеци ще се появят \"Сникърс крисп\" - с оризов елемент, дъвките \"Джуси фрут\" и продукт от марката за хигиенни средства за котки Catsan, каза пред журналисти Мартин Димитров, бранд мениджър в компанията. За отиващата си година компанията отчита 3% ръст в приходите от продажби при 4% година по-рано. За сравнение, другите страни в групата Mars BBA, в която влизат общо 12 адриатически, балкански и балтийски страни, отчитат ръст от средно 4.5%. Предраг Милинчич, директор на \"Марс\" за България, обаче посочи, че това са осреднени данни и например в развиващи се пазари като албанския растежът е 12%. Данните за България той определи като устойчив растеж. Милинчич посочи, че през идната година компанията ще обърне особено внимание на продуктите за домашни любимци.  На българския пазар компанията има най-висок дял в стойност при продажбите на дъвки от 89% (тя е дистрибутор на \"Орбит\", \"Хуба буба и др.), при храните за домашни любимци има 50% дял, а при шоколадите - 4.8%. Пазарът на шоколад в България се оценява на около 210 млн. евро и годишен ръст от 10-15 млн. евро. През годината най-много расте категорията на храната за котки и кучета - с 15%, но в същото време нейният дял в продажбите е нисък, посочва компанията.", "date": "2019.12.11", "title": "През 2020 г. \"Марс\" ще наблегне на продуктите за домашни любимци"}
{"url": "https://www.dnevnik.bg/analizi/2019/12/11/4003808_nezavisimiiat_prokuror_niama_da_garantira_efektivno/", "text": "                         Правителството предлага нова фигура на \"независим прокурор\" със 7-годишен мандат, който оглавява отдел \"Инспекторат\" във Върховната касационна прокуратура (ВКП) и има ексклузивни правомощия да разследва главния прокурор, без да му докладва. Създава ли този вариант работещи гаранции срещу фактическата недосегаемост на обвинител №1, както вече 10 години настояват Европейският съд по правата на човека (ЕСПЧ), Комитетът на министрите и Венецианската комисия към Съвета на Европа, а и Европейската комисия? Според мнението на редица известни юристи в България, тази промяна не само няма да даде възможност за ефективно разследване на главния прокурор, но е противоконституционна и при сезиране на Конституционния съд (КС) би трябвало да бъде отменена. Причината е че представените в събота промени на Наказателно-процесуалния кодекс (НПК) и Закона за съдебната власт (ЗСВ) са в противоречие на член 126 от основния закон, според който \"структурата на прокуратурата е в съответствие с тази на съдилищата\" и \"главният прокурор осъществява надзор за законност и методическо ръководство върху дейността на всички прокурори\". Звено с подобни правомощия в системата на съдилищата не съществува. Освен това според действащата конституция няма обвинител, който да не е пряко подчинен на главния прокурор и актовете му да не могат да бъдат отменяни от него. \"Досега, ако има сигнал или е заподозрян главният прокурор, негов подчинен го разследва и накрая му докладва. С изменението, което правим днес, създаваме ново звено – абсолютно независим прокурор, който разследва и не докладва на главния прокурор до внасянето на обвинението \", обяви премиерът Бойко Борисов по време на извънредното правителствено заседание, посветено на последното становище на Венецианската комисия по темата. \"Гаранциите за неговата независимост са в това, че той се избира отделно – от прокурорската колегия на Висшия съдебен съвет (ВСС) с квалифицирано мнозинство от две трети и с мандат от 7 години. Освен това по отношение на него не може главният прокурор да упражнява пълномощия по надзор за законност – на неговите актове\", добави правосъдният министър Данаил Кирилов, подчертвайки, че \"тези предложени промени са изцяло в конституционната рамка\". От тези изявления се разбра, че новият \"независим прокурор\" ще е със статут, подобен на този на главния. Такава възможност в конституцията обаче не съществува, а Законът за нормативните актове е категоричен, че \"нормативният акт трябва да съответства на конституцията и на другите нормативни актове от по-висока степен\". Не стана ясно и как членовете на прокурорската колегия, чието кариерно развитие след края на мандата им във ВСС е в пряка зависимост от волята на главния прокурор, ще успеят да изберат на този пост човек, който би бил \"абсолютно независим\". Актуален пример в това отношение беше изборът на Иван Гешев за главен прокурор, който предварително бе подкрепен от действащия му ръководител Сотир Цацаров, номиниран от цялата прокурорска колегия и избран с мнозинство от 20 на 4 гласа в Пленума на съвета. Именно заради влиянието на главния прокурор във ВСС, Венецианската комисия препоръча комплект от мерки, които засега управляващите не са коментирали в цялост. Сред тях беше възможността членове на съдийската колегия на съвета също да предложат отстраняване и разследване на главния прокурор. Както и мнозинството в Пленума, необходимо за одобряване на такова предложение, да бъде по-малко от 17 гласа. Освен това Борисов и Кирилов премълчаха острата резолюция на Комитета на министрите, приета по отношение на България, успоредно с препоръките на Венецианската комисия. В нея органът на Съвета на Европа подчертава \"значимостта конституцията да бъде тълкувана по начин, който да позволява решаване на проблеми, свързани с върховенството на правото\". \"Подобни тълкувания биха могли да включват, между другото, предоставяне на възможност магистрати извън прокуратурата да упражняват някои правомощия, упражнявани обикновено от прокурорите, възможност за съдебен контрол на по-широк кръг от прокурорски постановления, както и за изключения от правомощията на главния прокурор да се намесва в решенията на подчинени прокурори. В случай, че се установят непреодолими конституционни пречки, Комитетът би могъл да насърчи властите да предложат необходимите изменения на конституцията, които да бъдат приети от обикновено Народно събрание.\" Управляващите обаче очевидно искат да избегнат този вариант. И вместо да обсъждат промени в основния закон, предлагат овластяване на старо звено, известно с това, че никога не е било независимо от главния прокурор в работата си. \"Създаваме нов субект, нова правна фигура във връзка с реализирането на отговорността на главния прокурор и на неговите заместници. Обособяваме и даваме статут на прокурор, завеждащ отдел \"Инспекторат\" във ВКП\", обяви правосъдният министър в събота, но пропусна да спомене, че това звено действаше от 2006 до 2013 г. и ръководителят му бе изцяло подчинен на главния прокурор. То бе създадено от предшественика на Цацаров – Борис Велчев, а идеята му беше да проверява сигнали за злоупотреби на прокурори. Какво стана с инспектората на ВКП след началото на 2013 г., когато настоящият главен прокурор го разформирова, не е публично известно. Известно е обаче, че отстраняването на ръководителката му Малена Филипова бе сред първите приоритети на Цацаров, след като встъпи в длъжност на 10 януари 2013 г. \"Аз не желая такъв инспекторат. Сигурно 80% от прокурорите също не желаят\", обяви три седмици по-късно настоящият главен прокурор, след като по негово разпореждане част от стаите на прокурорските инспектори бяха запечатани и претърсени. Три месеца по-късно Цацаров информира медиите, че проверката е установила множество нарушения на Филипова, сред които незаконни действия спрямо съдии, неспазване на принципа за случайно разпределение на преписките, неоснователно възлагане на действия по проверки на ГДБОП и ДАНС, както и проверяване на въпроси, нямащи общо с дейността на магистрати. Година по-късно вече бившата ръководителка на инспектората бе понижена, но така и не получи официални обвинения. Междувременно единствената проверка на това звено на ВКП, която бе обявена публично, бе тази на тайния запис от разговора между Бойко Борисов и тогавашния градски прокурор на София Николай Кокинов в Банкя, в който обвинителят произнесе емблематичната реплика по отношение на Цацаров: \"Не ми се подсмихвай, ти си го избира...\" Не е тайна, че въпросната проверка не доведе до последствия за никого от замесените.", "date": "2019.12.11", "title": "\"Независимият прокурор\" няма да гарантира ефективно разследване на обвинител №1"}
{"url": "https://www.dnevnik.bg/sport/2019/12/11/4003867_snimka_na_denia_tiineidjurut_ot_barselona_koito_napisa/", "text": "На 17 години и 40 дни Ансуман Фати стана най-младият голмайстор в Шампионската лига, след като се разписа за \"Барселона\" при  . Роденият през 2002 г. играч подобрява досегашното върхово постижение от 1997 г. дело на Питър Офори-Куей (17 години и 195 дни).", "date": "2019.12.11", "title": "Снимка на деня: Тийнейджърът от \"Барселона\", който написа история в Шампионската лига"}
{"url": "https://www.dnevnik.bg/analizi/2019/12/11/4003872_venecianskata_komisiia_razsledvashtiiat_glavniia/", "text": "                         Други решения, обсъждани в София, бяха свързани най-вече с идеята за \"независим прокурор\", неподчинен на главния прокурор. По-специално бяха направени следните предложения: • Възлагане на такива разследвания на главния инспектор • Възлагане на такива разследвания на директора на Националната следствена служба (НСлС) • Възлагане на разследването на специален ad hoc прокурор. Има добри аргументи в полза на идеята за \"независим прокурор\". В становището от 2017 г., когато се обсъжда механизмът за отстраняване от длъжност на главния прокурор съгласно член 129, параграф 3, стр. 5 от Конституцията, Венецианската комисия подчерта, че зависи от българския законодател да разработви подходящи процедури, които да гарантират отчетността на главния прокурор. Като каза това, Венецианската комисия все пак очерта някои основни характеристики на такава процедура. Тя препоръча всяко разследване, насочено към главния прокурор, да се провежда от лице или орган, независим от главния прокурор; това лице или орган трябва да има свой собствен капацитет за установяване на факти и прокурорските членове на ВСС не трябва да имат блокиращата сила в процеса на такова разследване. Според мнението на Венецианската комисия притесненията на Европейския съд за правата на човека (ЕСПЧ) в решението по делото \"Колеви\" ще бъдат разгледани, ако делата, свързани с главния прокурор, се оттеглят от юрисдикцията на обикновените следователи и прокурори, подчинени на главния прокурор, и ако са поверени на орган или длъжностно лице, което не получава указания от главния прокурор, което не дължи назначаването си на главния прокурор и чиято по-нататъшна кариера не зависи дори в дългосрочен план от главния прокурор (като края на кариерата или дори пенсионираните прокурори или съдии). Цялото това обсъждане обаче ще бъде безполезно, ако фигурата на \"независим следовател\", неподчинена на главния прокурор, е конституционно невъзможна, поне съгласно действащата Конституция. Член 127 от Конституцията изброява правомощията на прокуратурата: ръководи разследванията, повдига обвинения срещу извършители на престъпления, поддържа обвинения в съдилища и др. Член 126, параграф 2 от Конституцията гласи, че главният прокурор \"упражнява надзор по отношение на законността\" от работата на всички прокурори. Може да се направи изводът, че прокурорите имат монопол върху всички наказателни разследвания и че всички прокурори трябва да бъдат подчинени на главния прокурор, който наблюдава законността на техните действия. Ако Конституцията се тълкува по този начин, Въпреки това е възможен и по-гъвкав подход към тълкуването на \"прокурорския монопол\". На първо място, НПК предвижда съдебен контрол за законосъобразност на някои действия на прокуратурата, което на пръв поглед не нарушава \"монопола\" и не повдига никакъв конституционен въпрос. Второ и по-важното е, че Конституцията трябва да се тълкува в светлината на общоприети принципи, един от тях е nemo judex in causa sua - никой не може да бъде съдия по своя собствен случай. Трудно е да си представим, че българският конституционен ред по някакъв начин не отговаря на този принцип, дори и да не е формулиран в Конституцията. Казвайки, че главният прокурор има изключителното право да провежда наказателно преследване срещу всички в страната, включително себе си, или да контролира такова преследване, фактически означава, че този служител не може да бъде подведен под отговорност за своите престъпни деяния. Всъщност някои конституционни органи (като парламент, Конституционен съд или монархията в някои страни) често са обект на политическа отчетност, а не на юридическа отчетност. Спорно е обаче дали главният прокурор в България принадлежи към тази специална категория длъжностни лица и във всеки случай решението по делото \"Колеви\" говори за правната отчетност на главния прокурор. Няма съмнение, че конституционният мандат на главния прокурор и на прокуратурата трябва да се спазва. Трябва да е невъзможно да се създаде паралелна институция, която да поеме важна част от прокурорските функции, които сега принадлежат на прокуратурата, ръководена от главния прокурор. Подобна реформа със сигурност ще се нуждае от изменение на Конституцията – дори евентуално изменение от Великото народно събрание. Въпреки това според мнението на Венецианската комисия Конституцията може да се тълкува като оставяне на пространство за някакъв ad hoc механизъм, приложим в тези редки и маргинални случаи, когато ще има нужда за привличане на главния прокурор или някой, тясно свързан с главния прокурор, под наказателна отговорност. Оттеглянето на тази категория дела от юрисдикцията на главния прокурор не нарушава същността на неговия конституционен мандат. Накратко, идеята за независим прокурор може да бъде приложена на практика ръководена от главния прокурор, върху публичните обвинения не е абсолютен и могат да се направят някои изключения от това общо правило за предотвратяване на конфликт на интереси, без да се налагат изменения в Конституцията. В този случай независимият прокурор може да бъде избран чрез съществуващите конституционни структури и процедури. Конституционността на тези решения може да бъде изпитана чрез процедура на тълкуване на Конституцията. Както беше отбелязано по-горе, две съществуващи длъжностни лица бяха посочени като кандидати за ролята на \"независим прокурор\" в такива случаи - главният инспектор и директорът на НСлС. Що се отнася до главния инспектор (ГИ), той/тя получава мандат от Народното събрание и по този начин е независим от главния прокурор (вж. член 132а от Конституцията). Функциите на ГИ обаче са определени от Конституцията и не включват наказателни разследвания, а по-скоро се отнасят до дисциплинарната област. Предоставянето на ГИ правомощията за разследване спрямо главния прокурор може да изисква промяна на Конституцията. По същия начин ГИ ще трябва да получи всички функции на прокурор, което също може да изисква изменение на Конституцията. Директорът на Националната следствена служба (НСлС) се избира с 8 гласа на членовете на прокурорската колегия при номинация, която може да дойде от главния прокурор (вж. член 174, параграф 1 от ЗСВ). Осовобождаването на директора също се решава от Висшия съдебен съвет (вж. Член 175, параграф 6). Разбира се, че макар директорът да е заместник главен прокурор служебно, неговият мандат е по-силен от този на други заместници. Въпреки това директорът остава институционално свързан с главния прокурор чрез прокурорската колегия, където главният прокурор играе решаваща роля. Освен това, както е обяснено на докладчиците в София, като следовател Превръщането на директора в истински независима фигура ще изисква изменения в метода на неговото назначаване, отчетност и най-важното, като му предоставя прокурорски функции и оттегля решенията си от всякакъв процесуален надзор от \"обикновени\" прокурори. Трябва да е възможно да се промени начинът на назначаване на директора, за да стане той по-независим от главния прокурор, без да се променя Конституцията. На докладчиците беше обяснено, че преди 2009 г. следствената служба се радваше на по-висока степен на административна независимост от прокуратурата, докато конституционната рамка остава същата. По този начин теоретично трябва да бъде възможна и реверсивна реформа, която да даде на директора по-независим статут. Що се отнася до предоставянето на прокурорски функции stricto sensu на директора, това може да изисква изменение на Конституцията, ако концепцията на прокурорския монопол се тълкува стриктно. Последният модел, обсъждан на заседанията в София, се състоеше в създаването на длъжност на ad hoc специален прокурор - или дори резервен списък на ad hoc прокурори – който би могъл да встъпи в длъжност и да поеме прокурорски функции в случаите, когато главният прокурор може да бъде замесен. Списъкът на такива ad hoc прокурори може да бъде одобрен от ВСС от пенсионирани (или в края на кариерата си) прокурори, следователи и съдии и след това да бъде съставен чрез жребий, когато дойде време и ВСС получи информация относно случая с участието на главния прокурор. Възможни са и други модели за номиниране на ad hoc прокурори, но е важно да се гарантира, че членовете на ВСС от прокуратурата не играят решаваща роля при тяхното назначаване. Комисията повтаря в тази връзка предишната си препоръка относно настоящия състав на Прокуроската колегия на ВСС. В допълнение ще бъде важно да се гарантира, че след прекратяването на мандата им такива ad hoc прокурори няма нужда да се връщат към системата на прокуратурата и да станат подчинени на главния прокурор. Отново въвеждането на този модел на законодателно ниво би изисквало по-гъвкаво тълкуване на монопола на \"прокурорите\". По отношение на съдържанието на предложението обаче съществува голям риск предложеният механизъм да не успее да постигне посочените цели поради позицията на главния прокурор в прокуратурата и неговото/нейното важно влияние в рамките на ВСС. По този начин, за да вземе решение за отстраняването на главния прокурор, Пленумът на ВСС ще трябва да разчита по същество на информацията, получена от следователите и прокурорите, които са подчинени на главния прокурор. Предвид състава на прокурорската колегия ще бъде трудно да се намерят трима членове, които желаят да внесат предложение за отстраняване, и седемнайсет членове да гласуват за него. По този начин, въпреки че отстраняването на главния прокурор изглежда разумно решение на теория, то може да не работи на практика. Освен това механизмът за отстраняване е разширен към председателите на двете върховни съдилища. Това не се изисква от ЕСПЧ и е опасно за съдебната независимост. Отстраняването на висши съдии от пленума, където съдиите са в нетно малцинство, противоречи на европейските стандарти и не се изисква от текста или логиката на българската Конституция. Венецианската комисия призовава българските власти тази част от предложението да отпадне. Що се отнася до отстраняването на главния прокурор, има няколко начина този механизъм да се направи донякъде по-ефективен. Например законодателството може да предвиди задължение на разследващите/прокурорите да докладват случаи, които засягат главния прокурор, пред ВСС, да задължат главния прокурор да се въздържа от даване на инструкции в такива случаи, при условие че и да се понижи прагът на мнозинството, необходимо за вземане на решение за отстраняване на главния прокурор. Въпреки това дори при тези изменения механизмът за отстраняване рискува да бъде недостатъчен, за да гарантира независимостта на разследването, насочено към главния прокурор. И така трябва да се проучат други решения. Тези решения могат да включват въвеждане на възможност за съдебен контрол върху отказите за образуване наказателно разследване или възлагане на наказателни преписки на някакъв \"независим прокурор\". Някои от тези реформи може да изискват изменения в Конституцията, освен ако Конституционният съд не даде по-гъвкаво тълкуване на понятието прокурорски монопол. И накрая, предишните препоръки на Венецианската комисия остават валидни. По-специално \"съдиите, избрани от техните колеги, трябва да представляват най-малко половината от членовете на съдийската колегия на [ВСС]\". \"Съдийската колегия може да получи част от правомощията на пленума по отношение на съдиите (по-специално властта да назначи/отстрани председателите на двете върховни съдилища); като алтернатива тези решения могат да бъдат взети с \"двойно мнозинство\" от членовете, избраните от съдии, и всички членове на ВСС]\" (вж. параграф 112 от Становището от 2017 г.) Що се отнася до прокурорската колегия, важно е да се гарантира неговият плуралистичен състав състав: а трябва да представляват други професии и в закона трябва да се направи промяна в този смисъл. Изпълнението на тези препоръки ще намали влиянието на главния прокурор в рамките на българската магистратура и може да подобри ситуацията при независими разследвания. Без тези по-общи промени изменения в процедурата по разследване като тези, описани по-горе, рискуват да имат само ограничен ефект. По-общо Венецианската комисия подчертава, че проблемът, идентифициран в \"Колеви\", не може да бъде решен с едно единствено изменение, а по-скоро ще изисква комбинация от институционални промени, нови процедурни и материални правила и еволюция на професионалния етос и политическата култура.", "date": "2019.12.11", "title": "Венецианската комисия: Разследващият главния прокурор не трябва да е избран от прокурори"}
{"url": "https://www.dnevnik.bg/bulgaria/2019/12/11/4003647_parlamentut_dnes_izbira_shef_na_antikorupcionnata/", "text": "Парламентът днес ще избира между настоящия главния прокурор Сотир Цацаров, предложен от мнозинството, и номинирания от \"Воля\" Симеон Найденов за председател на антикорупционната комисия КПКОНПИ. Номинираните за поста кандидати  представиха декларация за имущество и конфликт на интереси, както и  концепция за работата  си начело на комисията, ако я оглавят. Цацаров и Найденов бяха изслушани на 3 декември в парламентарната комисията за борба с корупцията, конфликт на интереси и парламентарна етика. Днес депутатите от ресорната комисия ще представят в пленарната зала доклад от  изслушването на двамата кандидати . Изборът е с обикновено мнозинство - с поне половината от гласовете на присъстващите депутати. За избран се смята кандидатът, който събере най-много гласове. Няма законов срок за встъпване в длъжност, но до месец новоизбраният кандидат трябва да освободи стария пост. На практика този срок ще съвпадне с изтичането на мандата на Цацаров, ако той бъде избран. Новоизбраният председател на антикорупционното звено ще довърши мандата на  доскорошния председател Пламен Георгиев  и съответно няма да има пълния 6-годишен мандат, а се очаква да оглавява комисията в следващите около 4 години. Георгиев беше избран на поста през пролетта на 2018 г., но покрай продължителните скандали с имотите на властта и разкритието за  незаконните навеси върху терасата  му той подаде оставка през юли тази година, а с решение на правителството бе  изпратен за консул във Валенсия .", "date": "2019.12.11", "title": "Парламентът днес избира шеф на антикорупционната комисия"}
{"url": "https://www.dnevnik.bg/bulgaria/2019/12/11/4003582_uspehut_na_rod_v_respektiraneto_na_vlastite_za/", "text": "Ние с вас сме отново заедно, тук пред камерите на удивена Европа, пред очите на респектираната власт\". \"Ние вече знаем, че сме чути! Затова един министър беше сменен!\". \"Ние повече нямаме възможност да възпираме родителското недоволство, да канализираме гнева, да управляваме емоциите на огромни родителски маси\". Цитатите са от  протеста \"в защита на семейните ценности\" на 7 декември  в София, обявен не само за национален, но и за международен от организаторите му. По техни данни няколко хиляди са протестирали отново заради новите правила за защита на децата от насилие в семейството. Макар управляващите да обещаха  отлагане на целия Закон за социалните услуги  и 6-месечен срок за консултации и дебати, протестите не спряха. В групите в социалните мрежи се обещават нови протести, появяват се нови искания. \"Дневник\" представя основните действащи лица в събитията, довели до правителственото решение да се отложи законът, приет след дълги преговори, протести на родители на деца с увреждания  и подкрепян от множество неправителствени организации. От неформална група до адвокатско сдружение за натиск Протестите \"в защита на семейните ценности\" започнаха още в началото на тази годината. Недоволството тръгна от група във \"Фейсбук\" срещу Националната стратегия за детето, а след като многократно беше разяснено, че такава стратегия всъщност няма, групата се преименува вече срещу Закона за социалните услуги. И против намеренията деца да бъдат отнемани от родителите им. Всичко започна с усилията на шепа хора, администратори на групата, правихме нещата основно сами, привличахме съмишленици от нашите среди, разказа пред \"Дневник\" един от първите администратори на групата. С растящата популярност в социалните мрежи се появила и нуждата от по-сериозна организация. И през лятото се обърнали към юристи, за да им помагат с правни съвети. Решението кои да потърсят било общо. Тогава възниква и идеята да се създаде сдружение, което да представлява групата пред институции и да общува с властите. Тази есен се учредява сдружението РОД (\"Родители обединени за децата\"). Адресът в София съвпада с адрес на адвокатска кантора. Адвокатите, подготвили учредяването, оглавяват сдружението – в управителния съвет влизат адв. Владимир Шейтанов (известен като защитник на българските медици от либийския процес, в момента член на стратегическия съвет при президента Румен Радев), а заедно с него адв. Петър Николов (водещ дела в защита на родители срещу социалните служби) и адв. Илияна Мавродиева. Оттогава Шейтанов започва все по-често да говори пред медии от името на сдружението като представител на \"Фейсбук\" групата и на около 200 000 нейни членове. Малко по-късно - в началото на октомври, някои от първите организатори са изгонени от групата без обяснения. На национална среща на групата те получават съобщения в телефоните си, че са изключени. Дни по-късно се появява обяснение - те не одобряват записаното в устава на РОД, че \"сдружението представлява интересите на националната група и оттук нататък то определя и осъществява политиките на движението, свързани с каузата\". Беше шок, после забелязахме, че изключените се бяхме обявявали против това каузата да бъде превръщана в нещо повече от гражданска инициатива, срещу това да заприлича на партия, да е политически активна, коментира пред \"Дневник\" един от вече бившите администратори. Друго общо било, че изключените не са последователи на евангелски църкви, каквито са немалка част от останалите в групата и подкрепящи сдружението. Шейтанов на сцената И на 7 декември от трибуната Владимир Шейтанов обявява: \"До днес ние очаквахме някой да поеме протегнатата ни ръка. До днес обикаляхме институциите, регистрирахме в деловодствата молби, становища и обръщения. До днес канехме на диалог, говорехме, убеждавахме, предлагахме, предупреждавахме. И бяхме посрещнати с политическо високомерие. Но тази страница вече е обърната\". Той е човекът, който говори за \"респектираната власт\", за отприщване на родителското недоволство, макар и да призовава за протести в рамките на позволените от законите и конституцията норми. Шейтанов набелязва и бъдещите цели – не просто отлагане, а \"пълна, категорична и окончателна отмяна на Закона за социалните услуги и замяната му с нов закон за социалната помощ, съответстващ на същността на социалната държава\". \"Българският народ е древен, мъдър и решителен. Не си играйте с него, защото ще загубите... ВСЕКИ ДИАЛОГ Е ПО-ДОБЪР ОТ ВСЯКА ВОЙНА. ОСОБЕНО СЪС СОБСТВЕНИЯ СИ НАРОД\", говори Шейтанов, обръщайки се към властите. Владимир Шейтанов отклони поканата на \"Дневник\" за разговор около бъдещите намерения на сдружението с аргумента, че е много зает. От около два месеца \"Дневник\" очаква и отговори от президентската институция за това кой е предложил адвоката в стратегическия съвет на държавния глава, доколко позициите на Шейтанов се споделят от Румен Радев и дали ще бъдат предприети някакви действия за разграничаване от поведението и думите на юриста.Отговори не са получени, а Шейтанов все още е в съвета. Шейтанов и водещи фигури от РОД все по-често могат да бъдат видени в парламента в компанията на депутати. \"След местните избори проведохме втори кръг срещи ... : \"Възраждане\", ВМРО, \"АТАКА\", БСП и НФСБ. Срещите бяха много полезни. Постигнахме своите цели – беше положено началото на полезни и прагматични отношения с повечето политически партии както в парламента, така и извън него на основата на взаимното уважение и прагматизъм\", пишат в изявление от 4 декември от управителния съвет на сдружението във \"Фейсбук\" страницата си. След срещите от \"Атака\" внесоха искане за отмяна на Закона за социалните услуги, а Кристиян Вигенин от левицата, който е и зам.-председател на парламента, написа в профила си в социалната мрежа, че е нужно законът да бъде отложен. \"В следващите дни предстоят партийни инициативи, за които допринесоха активната позиция и дейността на РОД, пишат от сдружението на 4 октомври и посочват \"внасяне в следващите дни на предложение за отлагане на Закона за социалните услуги с цел осъществяване на широко обществено обсъждане на законодателството за социалната помощ\". Часове по-късно \"Обединени патриоти\" (ВМРО и НФСБ) внасят такова предложение със същите мотиви. То беше подкрепено и от новия социален министър Деница Сачева. Следващата стъпка, анонсирана от РОД - \"започване на процедура за внасяне в Конституционния съд на запитване за съответствие на Закона за социалните услуги на Конституцията\", още не е направена. Дългосрочни планове От сдружението говорят за \"поставяне началото на дългосрочно сътрудничество на РОД с политическите партии за провеждане на силни просемейни политики и борба срещу прокарването на ранно сексуално образование и джендър идеология в обществото\". От ръководството се хвалят, че са установили добри контакти с  български вероизповедания . Подготвя се и \"международна неправителствена организация в подкрепа на семейството и традиционните семейни ценности\". \"РОД успя да увеличи чувствително своята членска маса и кръга на симпатизанти, да разшири своята социална база. Върви процес на укрепване на сдружението и превръщането му във влиятелен фактор в обществения живот, в центъра и по места\", се казва в един от отчетите и в обръщение на ръководството. \" От около три седмици сдружението има и нов канал за комуникация, размяна на мнения, позиции, видеа в известния като руския \"Фейсбук\" сайт \"ВКонтакте\". Алтернативната група е направена заради рестрикциите на \"Фейсбук\", твърдят организаторите и призовават последователите си да ги последват в руската социална мрежа. \"Във \"ВКонтакте\" има доста по-голяма свобода на словото, няма да бъдем ограничавани и ще могат свободно да се обсъждат всички теми които ни засягат, като например ЛГБТИ и джендър идеологиите, без риск групата да бъде изтрита\", обясняват от сдружението. Около 200 души в момента са в тази група в руския сайт. Сдружението поддържа и сайт, в който се воюва с \"опитите на норвежката служба за децата да отнема български деца\" и т.н. Финанси Кой организира и финансира протестите – според участници преди създаването на РОД това се е правело с доброволни дарения. Бивши администратори отричат да са получавали пари от другаде. Те коментират, че големият протест в средата на септември в София и придружаващата го международна конференция с участие на немалко гост-лектори от чужбина в рамките на два дни са стрували към 100 000 лв. Те били събрани от членове на \"Фейсбук\" групата. Сега сдружението е пуснало покана до всички съмишленици да станат асоциирани членове на организацията, всеки да внесе по сметка на сдружението 10 лева встъпителна вноска и 10 лева годишен членски внос. Евангелистка и международна нишка Според бивши участници в организирането на протестите международните контакти и връзките с чуждестранни лектори се поддържат главно от Венета Мерк. Това личи и от видеоматериали и снимки на сайта на сдружението и във \"Фейсбук\" групите. На конференцията в края на септември например тя осигурила международното участие. Поканила същите лектори, които преди това участвали и в подобни форуми из Европа, в прибалтийските страни, където Мерк също присъствала. Мерк може да бъде видяна и в компанията на Владимир Шейтанов при срещите му с политици и представители на институциите. Венета Мерк от години се занимава с лекции и дейности за \"просемейните ценности\", може да се види от активността й в интернет. Тя живее в Пазарджик и е майка на 4 деца. Женена е за швейцареца Гордън Мерк, който е мисионер на FCTchurch, Швейцария. Двамата имат и фондация \"Сърце за България\". В социалните мрежи пък могат да се намерят и клипове на семейство Мерк с проповеди из различни евангелски църкви и общности. Според информацията за FCTchurch, Швейцария, целта й е хората да \"преоткрият Исус\". Според предоставяната от църквата информация тя е създадена 1933 г. и има 5 представителства. Някои позабравени активисти С излизането под прожекторите на РОД други активисти - напр. срещу Истанбулската конвенция, се отдръпнаха. Директорът за \"Връзки с обществеността\" на Министерството на отбраната  Александър Урумов  вече не е така деен срещу конвенцията и срещу стратегията за детето. През октомври  вицепремиерът Томислав Дончев  заяви, че \"зад масовата паника с отнемането на деца в Сливенско през последните дни стои коалиционен партньор на левицата в няколко формации за местните избори\", а по-късно уточни, че  това е човек от пресцентъра на Министерството на отбраната . Проверките не показаха връзка на Урумов. Междувременно Урумов изтри някои от своите постове из \"Фейсбук\", установи анализ на блогъра Боян Юруков,  който илюстрира и случаите, в които Урумов е имал общо  с разпростаняването на фалшиви новини по темата. Освен Урумов сякаш по-слаба активност се забелязва и при  Гражданско сдружение \"Асоциация Общество и Ценности\" (АОЦ) , които също бяха  особено активни през миналата година  и в началото на тази.", "date": "2019.12.11", "title": "Успехът на РОД в респектирането на властите за защита на \"семейните ценности\""}
{"url": "https://www.dnevnik.bg/sviat/2019/12/11/4002723_nato_otkriva_dnes_specialnata_si_aviacionna_programa_v/", "text": "Тренировъчен център на Многонационалната програма за подготовка на авиацията за специални операции на НАТО (MSAP) ще бъде открит днес край гр. Задар на хърватското Адриатическо крайбрежие. Центърът е предназначен за обучение и тренировка на екипи за транспортирането на специални части в подкрепа на военни операции. Откриването на центъра в Задар беше договорено през октомври 2018 от четири държави членки на НАТО – България, Словения, Унгария и Хърватия. Многонационална програма за подготовка на авиацията за специални операции има за цел да оптимизира разходите за обучение на авиационните екипажи на четирите държави и да унифицира подготовката им съгласно стандартите на НАТО. Военновъздушните сили на България ще участват в състава на центъра в Задар с един военнослужещ, а авиационни екипажи ще провеждат периодично специализираната си подготовка там. Четирите държави, участвали в създаването на центъра, имат намерение да включат по-нататък в програмите му за подготовка, както летци от други страни, членки на НАТО, така и от държави, партньори на алианса.", "date": "2019.12.11", "title": "НАТО открива тренировъчен център за авиационни спецоперации в хърватския Задар"}
{"url": "https://www.dnevnik.bg/evropa/2019/12/11/4003637_podkrepiashtiiat_brekzit_uels_-_barometur_za/", "text": "Уелският град Рексъм, бастион на Лейбъристката партия от 1935 г., на парламентарните избори в четвъртък може да избере консерваторка за свой представител. Това е признак, че Брекзит е променил политическия пейзаж в Уелс. Ако торите победят в този стар миньорски град на границата с Англия, това ще е добро предзнаменование за премиера Борис Джонсън. Миналия месец социологическите проучвания показваха, че Рексъм и още три избирателни района в северната част на Уелс ще се преориентират от Лейбъристката към Консервативната партия.  \"Ако консерваторите спечелят мнозинство (в британския парламент), това отчасти ще стане благодарение на Уелс\", подчертава Роджър Оуън-Скъли, преподавател по политически науки в Кардифския университет. Рексъм \"се нуждае от малък брой гласове, за да си смени цвета\", смята той. Освен това сегашният депутат лейбърист от този избирателен район няма да се яви на тези избори. Това много усложнява задачата на основната опозиционна партия в Обединеното кралство. \"С оглед на силната подкрепа тук за излизането от ЕС, която пролича и на европейските избори през май, нещата за лейбъристите стават още по-трудни\", добавя Оуън-Скъли.  На референдума през 2016 година в Уелс 52.5 процента от избирателите гласуваха за Брекзит. Рексъм гласува още по-категорично за излизане - 59 на сто. Загуба на влияние?  Именно в такива региони, в които населението подкрепя Брекзит, се цели Джонсън, който  фокусира цялата си кампания  върху обещанието си за излизане от Европейския съюз в края на януари след три години и половина безкраен процес.  Прогнозите са толкова благоприятни, че кандидатката от Консервативната партия Сара Атъртън дори си позволи да не участва в дебат, организиран от местен новинарски сайт, а предпочете да се срещне с министъра на здравеопазването Мат Ханкок, който бе в района по работа.  \"Мисля, че това е проява на неуважение към жителите на Рексъм\", реагира кандидатката на Лейбъристката партия Мери Уимбъри, възпитаничка на Оксфордския университет, която работи в здравния сектор.      Въпреки че лейбъристите продължават да са водеща политическа сила в Уелс, те започнаха да губят превъзходството си след създаването на уелски парламент през 1999 година. А на изборите в четвъртък тяхната нерешителност по темата Брекзит може да им струва скъпо в Уелс.  Партията на Брекзит на Найджъл Фараж възнамерява просто да се възползва от тази колебливост с риск да раздели гласовете в лагера на застъпниците на Брекзит. \"Хората, които наистина вярват в излизането от ЕС, ще гласуват за нас\", опитва се да внуши нейният кандидат в Рексъм Иън Бъркли-Хърст. Брекзит, който насажда разделения \"Заради разделенията е ясно, че гласуващите традиционно за Лейбъристката партия ще ни подкрепят\", смята 59-годишният адвокат. Той е седнал в кафене, от чиито прозорци се виждат улици и сгради с надписи на уелски и на английски. Обещава да върне блясъка на Рексъм - пример за град, пострадал от затваряне на търговски обекти в центъра и засегнат от проблеми с бездомниците. Много избиратели са готови да минат в другия лагер, но някои все пак остават предани. Като 32-годишната Лора, студентка по психология в местния университет и ревностен привърженик на лейбъристите. \"Сама съм с четири деца. Пак започнах да уча и ми е трудно\", казва младата жена, на която са й омръзнали всички отлагания на Брекзит. \"Не съм голяма почитателка на Джереми Корбин (лейбъристкия лидер), но не виждам как може да стане по-зле (ако той стане премиер) за хора като мен, които живеят на социални помощи\", допълва тя. Срещу кандидатите консерватори, лейбъристи и тези от Партията на Брекзит се изправя лагерът на застъпниците за оставане в ЕС. В него влизат уелските националисти \"Плайд камри\", партията \"Либерални демократи\" и Зелената партия на Англия и Уелс. В Уелс този съюз ще се бори за повече от една четвърт от местата - повече, отколкото има на национално ниво - но не се очаква да окаже влияние, включително в Рексъм, смята Оуън-Скъли. Според него \"основният проблем е, че в него не влиза Лейбъристката партия\". /БТА", "date": "2019.12.11", "title": "Подкрепящият Брекзит Уелс - барометър за британските избори"}
{"url": "https://www.dnevnik.bg/zelen/2019/12/11/3997308_fotogaleriia_malkiiat_kormoran_i_golemiiat_ribolov/", "text": "Сдружение \"Зелени Балкани\" избира декември за \"месец на малкия корморан\" заради началото на сезона на презимуване на този защитен вид. Малкият корморан е един от целевите видове по проекта \" \". Избран е, защото е защитен от природозащитната мрежа \"Натура 2000\", но страда от незаслужен черен имидж и преследване от риболовци и рибовъдци. Затова за опазването на вида е важно хората да узнаят повече за него.", "date": "2019.12.11", "title": "Фотогалерия: Малкият корморан и големият риболов"}
{"url": "https://www.dnevnik.bg/evropa/2019/12/11/4003912_desetki_hiliadi_chehi_protestiraha_sreshtu_premiera/", "text": "Десетки хиляди хора излязоха снощи по улиците на чешката столица и се включиха в протест срещу премиера Андрей Бабиш, предаде ДПА.  Според протестната група \"Милион момента за демокрация\" в центъра на града са се събрали между 60 000 и 80 000 души, докато полицията оцени броя на демонстрантите на 50 000.  Главният прокурор на Чехия реши миналата седмица, че разследване срещу Бабиш по подозрения в измама и злоупотреба с европейски фондове  е било незаконно прекратено . Аферата, наречена \" Щъркелово гнездо \", е за близо 2 млн. евро от европейски субсидии, свързани с едноименния спа курорт.  Протестиращите призовават Бабиш изцяло да се дистанцира от бизнес интересите си или да подаде оставка до края на годината.  В началото на демонстрацията бе запазена минута мълчание за  шестте жертви на стрелбата  в  болница в град Острава  вчера сутринта.  Бабиш е под натиск от няколко страни. Според медии  Европейската комисия може да поиска да бъдат възстановени субсидии  за милиони евро, които са били насочени към свързания с него холдинг \"Агроферт\".  Според мнозина има конфликт на интереси между политическия живот на премиера и бизнес дейността му.  В средата на ноември предишната демонстрация  събра четвърт милион души . Следващият протест е планиран за след седмица. /БТА", "date": "2019.12.11", "title": "Десетки хиляди чехи протестираха срещу премиера Андрей Бабиш"}
{"url": "https://www.dnevnik.bg/sport/2019/12/11/4003915_napoli_uvolni_ancheloti_sled_pobeda_s_40/", "text": "Карло Анчелоти вече не е треньор на \"Наполи\", съобщиха от клуба. Италианският специалист беше освободен само часове след като  неаполитанците победиха \"Генк\" с 4:0  и се класираха в осминафиналната фаза на Шампионската лига. Анчелоти беше назначен преди началото на сезон 2018-19. В първата година той изведе тима до второ място в Серия А, но сега \"Наполи\" се намира на седмата позиция, като среща проблеми в шампионата. \"Наполи\" е и единственият тим, който победи \"Ливърпул\" през този сезон. През миналия месец собственикът на клуба Аурелио де Лаурентис  глоби футболистите за неподчинение , наалагайки обща санкция от 2.5 милиона евро. В кариерата си Анчелоти е водил \"Парма\", \"Ювентус\", \"Милан\", \"Челси\", ПСЖ, \"Реал\" (Мадрид) и \"Байерн\". Италианецът има три купи в Шампионската лига като треньор. В момента Анчелоти е свързван с мениджърския пост в \"Арсенал\". Фаворит за наследник на Анчелоти в \"Наполи\" е Дженаро Гатузо.", "date": "2019.12.11", "title": "\"Наполи\" уволни Анчелоти след победа с 4:0"}
{"url": "https://www.dnevnik.bg/bulgaria/2019/12/11/4003907_fandukova_koito_ne_moje_da_polzva_chista_kola_da_se/", "text": "Кметът на София Йорданка Фандъкова призова хората да променят своите навици, защото за запазването на въздуха чист може да допринесе всеки. \"Да постигнем съгласие в цялото общество замърсяващите автомобили да плащат повече\", каза Фандъкова в интервю за Нова телевизия по повод  наднорменото замърсяване на въздуха  в града в последните дни и  намерението на общината да вдигне данъците  на по-замърсяващите автомобили. В отговор на коментар на водещите, че не всеки има възможност да си купи по-скъп автомобил, тя добави: \"Като не мога да използвам по-чиста кола, ще ползвам градския транспорт\" и припомни, че чрез метрото замърсяването е намаляло с 90 хил. тона. \"Критикуват ме, че не правим по-смели стъпки, а като направим малка стъпка, казват: \"Не не сега, не е справедливо,\" каза Фандъкова и напомни, че \"градът се задъхва от автомобили\". Снощи е имало проверка във всичките 900 жилища на т. нар. виетнамски общежития, съставени са 8 акта за горене на дограми и стари мебели, съобщи кметът. Тя уточни, че общината среща трудности да преубеди хората, които се отопляват по този начин, да преминат на качествено гориво. Затова експертите обикаляли от семейство на семейство, за да разясняват необходимостта от включване в програмата. За да се разсеят опасенията, че качественото отопление ще е по-скъпо, преходът ще бъде обвързан с достъпа до социални помощи, увери Фандъкова. Тя изрази благодарност към депутатите от ГЕРБ, внесли законодателна промяна, с която горенето на боклуци се приравнява на престъпление. Идеята за нея била на инициативния комитет за чист въздух в \"Красна поляна\". \"Непопулярна мярка е, а всички политически сили бягат от тях\", каза Фандъкова и изрази надежда, че промяната ще предизвика по-сериозен респект.", "date": "2019.12.11", "title": "Фандъкова: Който не може да ползва чиста кола, да се прекачи на градски транспорт"}
{"url": "https://www.dnevnik.bg/evropa/2019/12/11/4003916_orban_zatiaga_kontrola_vurhu_ungarskata_opoziciia/", "text": "Парламентарното мнозинство на унгарския премиер националист Виктор Орбан прие вчера нови закони, които според опозицията имат за цел да укрепят властта му върху местните общности, парламентарния живот и съдебната система, предаде \"Франс прес\", цитирана от БТА. Според критиците един от тези закони позволява на председателя на парламента да направи удръжки от заплатата или дори да забрани допускане в парламента на депутати, които демонстрират в сградата. Достъпът на опозиционни депутати до други държавни ведомства също е ограничен. Преди година по време на протести срещу Виктор Орбан опозицията беше окупирала държавната телевизия, която е обвинена, че не отразява опозиционни гледни точки, и демонстрира в парламента, където според нея тя няма никакви правомощия. Законово изменение пък прави по-трудно за депутатите да образуват парламентарни съюзи, след като тази есен опозицията успя да спечели кметството на Будапеща от партията на Виктор Орбан, като се обедини зад един кандидат. Законът, който е приет без консултации или оценка на въздействие, ограничава и автономията на общинските власти в управлението на данъчните приходи и дава на правителството нови начини за контрол на съдебната власт. Освен това парламентарната група на партията на Орбан \"Фидес\" избра за девет години четирима членове на съвета за медийна регулация. Правителството оправдава новите мерки с редовни нарушения на реда от опозицията или с волята да се опростят администрацията и съдебната система.", "date": "2019.12.11", "title": "Орбан затяга контрола върху унгарската опозиция"}
{"url": "https://www.dnevnik.bg/evropa/2019/12/11/4003919_berlin_obiavi_klimatichno_izvunredno_polojenie/", "text": "Сенатът на Берлин обяви вчера \"климатично извънредно положение\" в германската столица, предаде ДПА, цитирана от БТА. \"Записахме в протокола, че искаме да надхвърлим сегашната цел за намаляване на емисиите на въглероден диоксид с 85 процента в сравнение с нивата от 1990 г.\", заяви след заседанието на сената кметът на Берлин Михаел Мюлер. В решението на сената обаче не е посочен конкретен процент, отбелязва ДПА. Сенаторът Регине Гюнтер, която е началник на отдела на сената за околната среда и автор на приетото решение, е искала да включи в текста на документа, че емисиите ще бъдат намалени с поне 95 процента преди 2050 година. В сената обаче не се е събрала достатъчно подкрепа за това предложение. С приетото решение Берлин става поредният град, който обявява климатично извънредно положение. Такава мярка вече приеха властите на  много градове по света , сред които около 50 германски градове. Миналия месец Европейският парламент  одобри \"извънредно положение\"  за климата. Европейската комисия предложи цел от нулево замърсяване до 2050 година, но Европейският съвет още не е дал одобрение заради съпротивата на Полша, Унгария и Чехия.", "date": "2019.12.11", "title": "Берлин обяви \"климатично извънредно положение\""}
{"url": "https://www.dnevnik.bg/na_put/2019/12/11/4003399_fotogaleriia_po_boca_do_risko_-_putekata_krai_okeana/", "text": "                         Първият град, в който останахме два дни беше Машико. Огромни платани в шпалир от двете страни на централната улица. Идеално павирани улици и пешеходни алеи с типичните заострени и едновременно обли камъчета. Красиви къщи. Макар и малък, градът има своя исторически музей. Безукорна чистота.", "date": "2019.12.11", "title": "Фотогалерия: По Boca do Risko - пътеката край океана"}
{"url": "https://www.dnevnik.bg/evropa/2019/12/11/4003921_ungarski_predstavitel_vuzmuti_kolegite_si_kato_narushi/", "text": "Унгарски представител е допуснал умишлено вчера ярко нарушение на правилата в закритата част на заседанието на Съвета на ЕС по общи въпроси. Това потвърдиха след края на заседанието от финландското председателство на Съвета, предаде БТА. Унгарският държавен секретар Золтан Ковач е правил коментари в \"Туитър\", докато европейските министри изслушват при закрити врата доводите на унгарското правителство в процедурата по чл. 7 срещу Будапеща за постоянна заплаха за върховенството на закона. Финландският министър Тути Тупурайнен, председателствала заседанието, съобщи пред журналисти, че е поискала писмени обяснения. По нейните думи обсъжданият въпрос е бил достатъчно чувствителен, а правилата предвиждат изслушването да премине в закрито заседание. Вместо да се съобрази с изискванията, Ковач е поместил в \"Туитър\" коментари, възприемани като антисемитски заради обвързването от него на проблемите на Унгария с връзките на финансиста Джордж Сорос. За да подкрепи мисълта си, Ковач е поместил и снимки на Сорос с Вера Йоурова, еврокомисар, отговарящ за ценностите и прозрачността с коментар \"Така работи оркестър \"Сорос\", ако някой е склонен да се съмнява\". Ковач освен това определи въпросите на държавите членки като \"нелепи\". \"Обвинявайки Унгария в нарушение на принципа на правовата държава, те повдигнаха проблеми, които вече са решени и пристъпиха към грубо нарушаване на всички правила на процедурата\",  допълни Ковач ., който обвинява \"Оркестъра \"Сорос\", че въвлича Общността в \"тяхната идеологически водена политическа борба\". Управляващата партия на \"Фидес\" отдавна обвинява Сорос, че се опитва да се намеси във вътрешната политика и принуждава страната да отвори границите си за мигранти. Външният министър на Люксембург Жан Аселборн е заплашил да напусне изслушването, ако Ковач не спре да публикува туитове от срещата, отбелязват двама дипломати, цитирани от \"Политико\". Някои от колегите бяха потресени, всички сме много разочаровани, посочи Тупурайнен. По нейните думи изслушването на Унгария за втори път от септември насам не е съд или преследване, а възможност Будапеща да обясни своите действия. Стараем се да водим градивен разговор, при взаимно уважение, но много решително и призовавам следващото хърватско председателство да продължи в същия дух, добави тя. Общите ценности не са въпрос на морални схващания, а факти - залегнали са в договора за ЕС, посочи Тупурайнен. По нейните думи вчерашният разговор с Унгария е бил много честен. Тупурайнен отбеляза, че финландското председателство е предвидило възможността занапред върховенството на закона да бъде обвързано с осигуряването на средствата от бюджета на ЕС, както предложи Европейската комисия. Предстои по-късно тази седмица Европейският съвет да вземе отношение по тази възможност, но за да бъде въведен такъв подход, ще се изисква единодушието на държавните и правителствените ръководители. Миналата година Европейският парламент  задейства  наказателна процедура  срещу Унгария, която може да лиши страната от правото й на глас в ЕС. Процедурата по чл. 7 (повече за нея четете  тук ) се използва изключително рядко: тя беше задействана за пръв път в края на декември 2017 г.  срещу Полша  по инициатива на Европейската комисия. За да се стигне до тежката санкция обаче е необходимо единодушие на държавите членки, а Полша и Унгария  си обещаха  взаимно да се защитават. \"Политико\" отбелязва, че по време на заседанието Унгария е отхвърлила опасенията на държавите членки на ЕС за върховенството на закона в страната, а министри от ЕС са повдигнали въпроси за академичната свобода, концентрирането на 400 медии в ръцете на проправителествен орган и спорните съдебни реформи. По време на изслушването Унгария беше представена от трима служители, сред които правосъдният министър Юдит Варга, която иска да се сложи край на процедурата по чл. 7. По думите ѝ тя единствено всява недоверие сред държавите членки.", "date": "2019.12.11", "title": "\"Оркестър Сорос\": Унгарец наруши правилата на среща на ЕС и ядоса колегите си"}
{"url": "https://www.dnevnik.bg/evropa/2019/12/11/4003926_djonsun_e_na_put_da_specheli_izborite_s_malka_prednina/", "text": "Британският премиер Борис Джонсън е на път да спечели мнозинство от 28 депутатски места при парламентарните избори утре. Това сочи прогноза на социологическата агенция \"ЮГав\", цитирана от \"Ройтерс\".  Това е силно понижение на прогнозата спрямо миналия месец, когато се очакваше консерваторите да поведат с 68 места.  Консервативната партия на Джонсън може да спечели 339 места в 650-местния парламент спрямо получените 317 в изборите от 2017 година. Опозиционната Лейбъристка партия може да си осигури 231 места, което е понижение спрямо 262 места през 2017 година. Ноемврийската прогноза за лейбъристките депутати обаче бе 211.  Според \"ЮГав\" около модела има такава несигурност, че е възможно никоя партия да не успее да получи мнозинство.  След обявяването на прогнозата британската лира поевтиня спрямо долара. Финансовите пазари се опасяват, че при парламент без мнозинство ще се проточи несигурността дали и кога Великобритания ще напусне ЕС, което в момента се планира да стане на 31 януари.  В допитването са участвали 105 600 души.  Вчера по-малка социологическа агенция, \"Фоукълпойнт\", прогнозира мнозинство от 24 места за Джонсън спрямо предишните очаквания за предимство от 82 места. Консерваторите подцениха недоволството на младите Консерваторите подцениха недоволството на  младите гласоподаватели . Това може да им струва скъпо, подчертава британският в. \"Гардиън\". Това е странен пропуск, предвид че влиянието на младите гласоподаватели беше усетено само преди две години. Как стана така, че Консервативната партия е в момента партията на британските работници, пита британският в. \"Сън\". Очаква се те да подкрепят Борис Джонсън на утрешните избори, подчертава изданието, отбелязвайки, че отдавнашни поддръжници на Лейбъристката партия обръщат гръб на нейния лидер Джереми Корбин. Подкрепяната от него  радикална политика  доведе до спад в подкрепата за партията сред работниците. В същото време кампанията на консерваторите привлича тези гласоподаватели, като се фокусира върху здравеопазването, данъчните облекчения за нископлатените работници и Брекзит.      От поколения насам работниците, живеещи в изпитващи затруднения промишлени градове, почти винаги гласуваха за Лейбъристката партия, отбелязва в. \"Вашингтон пост\". Точно към тях се насочи Борис Джонсън в последните дни от кампанията, опитвайки се да разбие бастиона на политическите си опоненти. Прогнозите преди едни от най-важните избори от десетилетия насам показват, че Джонсън и Консервативната партия ще получат мнозинство, въпреки че Лейбъристката партия съкращава дистанцията. Въпросът е дали сегашният премиер може да спечели обикновено подкрепящите лейбъристите гласоподаватели, които искат Великобритания да напусне ЕС. /БТА", "date": "2019.12.11", "title": "Джонсън е на път да спечели изборите с малка преднина"}
{"url": "https://www.dnevnik.bg/zelen/2019/12/11/4003936_kmetut_na_pernik_poiska_sofiiskata_voda/", "text": "Перник да бъде присъединен към мрежата на \"Софийска вода\" и да се снабдява от язовир \"Искър\", предлага кметът на Перник Станислав Владимиров. Вчера стана известно, че градът ще премине на по-болезнен воден режим и ще се снабдява едва за 6 часа дневно заради недостиг на вода в местния язовир \"Студена\", от който се снабдява. В интервю за Би Ти Ви новоизбраният кмет, който е представител на БСП, обвини ръководството на Министерството на регионалното развитие в бездействие и липса на реални предложения за разрешаване на казуса. \"Всеки час ни е важен, а от един месец търсим варианти\", възмути се той. Свързването на града със софийския водоизточник е един от вариантите, обсъдени вчера на среща на работната група, която трябва да намери решение на проблема, се разбра от думите му. \"Казано е, че \"Софийска вода\" не може да се включи. Но това може да реши проблема на перничани в дългосрочен план\", каза кметът. На въпрос има ли начин водата да пристигне от София, добави: \"Всичко е възможно, когато има воля от държавата и институциите. \"Обемът на язовир \"Искър\" е 25 пъти по-голям от \"Студена\" – капка в морето ще бъде присъединяване на град с мащабите на Перник\", коментира Владимиров. Кметът каза, че до срещата се е стигнало, след като е отправил публично критики, че работната група не заседава, въпреки заповедта на премиера Бойко Борисов от преди близо месец. \"За един месец не се изпълнява нищо от това, което МРРБ пое като ангажименти – не бяха направени аварийни групи, които да спрат безбройните течове; няма нови водохващания, нови водоизточници и варианти за допълнителна вода към язовир \"Студена\", посочи той. По думите на кмета единственото предложение за справяне с водната криза в града от страна на МРРБ е било по-строгият режим. \"Единствената воля за решаване на проблема е от страна на премиера и от никой друг надолу по веригата\", добави той. Кметът подчерта, че градът е на скрит воден режим от около година заради лошо управление и че като депутат е задавал този въпрос още през септември, за да не бъде обвинен, че го прави с политическа цел по време на предизборната кампания. Вчера той не е получил отговор какъв е реалният обем на язовир \"Студена\" и какъв е мъртвият обем, при достигането на който водата вече няма да е годна за пиене. Владимиров изрази надежда, че прокуратурата ще открие кой е отговорен за ситуацията.", "date": "2019.12.11", "title": "Кметът на Перник поиска софийската вода"}
{"url": "https://www.dnevnik.bg/bulgaria/2019/12/11/4003935_parlamentut_izbira_nov_predsedatel_na/", "text": "                         \"За\" гласуваха 165 депутати от всички парламентарни групи, включително и две трети от представителите на БСП, макар че Корнелия Нинова и Крум Зарков няколко пъти обявиха от трибуната, че социалистите няма да подкрепят нито една от двете кандидатури. Зад номинацията очаксвано бяха групите на ГЕРБ и \"Обединените патриоти\", които предложиха Цацаров, както и ДПС. Новият шеф на антикорупционната комисия получи гласовете и на 10 от 12-те депутати на \"Воля\", макар че партията бе предложила свой кандидат - Симеон Найденов, който спечели едва 12 гласа \"за\".  \"Дневник\" проследи на живо обсъждането и гласуването в парламента. Вижте хронологията на дебатите в парламента и гласуването. За реакциите в БСП след избора -  тук . Минути след като бе избран за нов председател на антикорупционната комисия Сотир Цацаров заяви в кулоарите на парламента пред журналисти, че още днес ще подаде оставка като главен прокурор. Той посочи, че това е правилното решение и за двете институции, тъй като вече има избран главен прокурор - Иван Гешев, за когото президентът е подписал и указ. По думите на Цацаров, няма смисъл да се чака 10 януари 2020 г., когато официално изтича мандата му, а указът на президента няма дата. Цацаров обясни, че Гешев може да встъпи в длъжност в момента, в който той самият бъде освободен. Процедурата предвижда Цацаров да подаде оставка пред Висшия съдебен съвет, който трябва да я разгледа на пленум и да гласува. След това се изпраща предложение до президента Румен Радев, който трябва да подпише указ за освобождаване на Цацаров от длъжност.  Със 165 гласа \"за\", 30 против и трима \"въздържали се\" депутатите избраха Сотир Цацаров за нов председател на антикорупционната комисия. За Цацаров гласуваха всички депутати от ГЕРБ, ДПС, \"Обединени патриоти\", \"Воля\", както и 27 от БСП, въпреки че Нинова многократно декларира, че парламентарната група няма да подкрепи Цацаров. Останалите 30 социалисти бяха против, а трима се въздържаха.  \"За\" Симеон Найденов гласуваха 12 депутати, \"против\" 42, 136 \"въздържал се\". Таско Ерменков каза, че е очаквал да чуе защита на кандидатурата на Симеон Найденов, а не призив да се гласува за когото и да било. Георги Свиленски препоръча на \"Воля\" да не се фиксира върху дейността на БСП, а да защитава собствените си предложения и идеи. Тя посочи, че който и да оглави антикорупционната комисия, ще бъде добър избор. . Кръстина Таскова от \"Воля\" се обърна към БСП, като посочи, че опозицията само наблюдава парламентарния живот, но в същото време парламентарната група на БСП не е намерила сили да предложи кандидат, а истинската опозиция била \"Воля\".  Вежди Рашидов заяви, че по времето на Цацаров е имало изключително добро взаимодействие с прокуратурата и добра работа по разкриването на престъпления, свързани с културно-исторически ценности. \"Докато той беше главен прокурор, работи изключително добре и показа, че е надпартиен\", заяви Рашидов и призова депутатите да подкрепят Цацаров. Явор Нотев върна дебата на темата за избора на председател. \"Процедурата, по която се движим, е приета със закон. Подписали сме се като вносители за предложението за г-н Цацаров и днешния дебат ме убеди в правилността на тази кандидатура\", коментира Нотев. Той призова да се избере един от най-вещите и опитни юристи. \"В концепцията на Цацаров са заложени намерения да бъдат разгледани поправки за подобрения на закони, за да се отстранят всичките ни съмнения в закона и критиките\", добави Нотев.  \"В момента в арестите на България има крупни олигарси и предстоят дела. Как така стана, че на всички тези олигарси произходът е от БСП. Партията ви е зависима от тях\", коментира Спас Гърневски. Славчо Атанасов призова Цацаров да се захване с родния си град Пловдив, където се строили много нови квартали и имало какво да се проверява. \"Орелът не лови мухи\", заяви Атанасов и препоръча Цацаров да започне проверки срещу \"едрите риби\".  \"За мръсния въздух, аз един час седях на светофарите. И сега ще накажем тези, които са бедни и горят каквото има. Ние дори и да го глобим, няма какво да му вземем. Но няма да накажем тези, които организират движението, а в задръстванията се замърсява въздухът\", прехвърли темата Веселин Марешки.  \"Вярно е, че президентът е подкрепен от БСП, но в следващия мандат може да го видим и като кандидат на ГЕРБ - това го наблюдаваме в много общини\", коментира Марешки.  Корнелия Нинова отново декларира, че БСП няма да подкрепи Цацаров. Тя припомни, че комисията е била създадена преди 2 години, а повечето хора я свързват с незаконно придобитата тераса на Пламен Георгиев. По думите й тази комисия не е заспала, а е мъртвородена. \"Тя е такава, защото няма разследващи функции. За противодействие на корупцията е само заглавие. Същността на работата й е, че няма борба с корупцията. \"БСП за България\" предлагаме председателят да се избере от президента. Но по-важно е, че ние предлагаме други функции и други правомощия, а не формално подаване на декларации за публичност на имущество. Темата \"корупция\" не може да се мисли в мандати\", заяви Нинова и обясни, че предлагат принципно решение на въпроса - разделение на властите и взаимен контрол. \"Щеше да е върховно политическо лицемерие да се изправя пред вас и да кажа, че не признаваме този закон, смятаме тази комисия за мъртвородена и в същото време да предложим председател\", заяви Нинова. Симеон Симеонов защити кандидатурата на главния прокурор Сотир Цацаров, като заяви, че той би бил най-полезен за председател на КПКОНПИ. Веселин Марешки заяви, че нямал усещането, че президента е президент на всички граждани, а бил президент само на БСП. \"Може би председател на антикорупционната комисия трябва да се избира с по-голямо мнозинство, но по-доброто решение е да се избира от парламента\", каза Марешки. Той призова депутатите да гласуват и да подкрепят все пак кандидатите. Според Марков никакви големи инвеститори няма да дойдат в България, защото членовете на ВСС са се \"разделили по грозен начин и са се самозабравили\". Според него инвеститорите се интересували не от становища на Венецианската комисия, а от това как работи съдебната система.  Председателят на ВКС се опитва да политизира и да създаде друго впечатление за съда. Някои хора са хванати в мрежа на НПО-та, заяви Павел Шопов от \"Атака\". \"Няма съдия номер 1 в България. Не трябва да се противопоставят съд и прокуратура\", смята Шопов.  Георги Марков обяви, че ще гласува за Цацаров, но по думите му, темите, които Зарков отваря, не са персонални. \"Нашата правосъдна система ври от проблеми\", заяви Марков. По думите му някои комисии дублират дейността на институции. \"Големият проблем днес са невероятните скандали на върха на тази правосъдна система. Ужасяващо е, че ще дойде време - 30 г. от демокрацията, за да докараме дотук - заседание на Висшия съдебен съвет да се предава по телевизията - настървени, мразещи се съдии и прокурори да говорят един срещу друг\", коментира Марков. Той призова в парламента да се направи дебат за независимостта на съдебната власт. \"Ние сме парламентарна република, а не съдебна. Ела на себе си, г-н председател на Върховния касационен съд! Ако не - ние да си ходим, той да дойде да ни управлява. А Българският хелзинкски комитет да гледа чистотата на тоалетните, да гледа има ли хлебарки и да не се занимава с това кой е добър и кой е лош\", заяви Марков като каза, че има политика и в съдебната власт.  По думите на Крум Зарков в Народното събрание се мисли, разсъждава и действа според групата. \"Това не е правилно, защото България е парламентарна република. Но тази комисия и начина, по който функционира, я поставя в изпълнителната власт. Търсил се е непрекъснат баланс различни власти да имат влияние там\", коментира Зарков. По думите му сега причината е \"да се разтовари изпълнителната власт от тази отговорност\". \"Ние ще продължаваме да настояваме, че има средно сечение. И тази конституционна фигура е президентът\", посочи Зарков.  Христиан Митев каза, че България не е президентска република, а парламентарна и по тази причина е по-логично председателят на КПКОНПИ да бъде избиран от парламента. Веселин Марешки посочи, че управляващото мнозинство без \"Атака\" на практика няма мнозинство от 121 народни представители. \"Няма мнозинство, което да превъзхожда останалата част от народните представители\", заяви още той. Крум Зарков от БСП коментира, че резултатите от трескавата активност в борбата с корупцията се изразява основно в скандали. Според него обаче нищо няма да се промени. Заради това Зарков заяви, че парламентарната група на БСП няма да подкрепи нито една от двете кандидатури. \"Проверяваните си избират проверяващ\", обобщи Зарков. По думите му процедурата е с предизвестен край, след като мнозинството в парламента номинира Цацаров. \"Това не е процедура, а встъпване в длъжност\", смята депутатът. По думите му във всеки един момент премиерът Борисов може да обясни как е посочил Цацаров и направи аналогия с председателите на върховни съдилища. Зарков припомни, че по тази причина предложението им е председателят на антикорупционната комисия да бъде избиран от президента. Емил Димитров представи кандидатурата на Сотир Цацаров като посочи отново, че \"той е това, което всички останали не са\". По думите му Цацаров е професионалист с дълъг стаж в съдебната система и освен това е самокритичен. Пламен Христов представи кандидатурата на депутата от \"Воля\" Симеон Найденов. \"За нас от \"Воля\" борбата с корупцията е също толкова важна, колкото и войната с картелите, което е наша визитна картичка. Имаме самочувствието, че можем да представим достоен кандидат, какъвто е Симеон Найденов\", каза Христов. Спас Гърневски представи доклад от изслушването на Сотир Цацаров и Симеон Найденов в парламентарната комисията за борба с корупцията, конфликт на интереси и парламентарна етика и обобщи накратко какво предвижда концепцията за управление на двамата кандидати, ако оглавят комисията.", "date": "2019.12.11", "title": "Цацаров оглави антикорупционната комисия с гласовете на всички парламентарни групи"}
{"url": "https://www.dnevnik.bg/zelen/2019/12/11/4003957_fandukova_se_zaema_i_boklucite_okolo_kofite/", "text": "Една от мерките срещу замърсяването на въздуха в София от изгарянето на отпадъци е спирането на изхвърлянето им до кофите за боклук, каза днес пред журналисти кметът на София Йорданка Фандъкова. Тя беше гост на форум за качеството на въздуха. Фандъкова допълни, че в София има 60 депа за изхвърляне на гуми, но въпреки това такива могат да се намерят и до контейнерите за смет. Според съществуващите правила едрогабаритните отпадъци, изнесени до кофите, се събират от Столичния инспекторат по график, обявен на  сайта му.   Не всички граждани, които изхвърлят спарите си мебели или дограма обаче го спазват, и така боклуците се прибират от хора, които се отопляват с тях. Вчера проверка на общината и полицията в т. нар. виетнамски общежития е установила горене на разглобени стари дивани и дограми, съставени са 8 акта. Кметът обобщи, че една мярка няма как да реши проблема, но за момента големи надежди се възлагат на монтирането на филтри на домакинствата, топлещи се на дърва и въглища, както и предлагане им на по-екологични варианта за отопление. До момента са избрани 150 домакинства за монтиране на филтри. Предстои да се осигурят за още 2000, като хората се убеждават от врата на врата. Отделно се планира подмяната на 5000 печки с твърдо гориво с по-екологични начини за отопление. Фандъкова е доволна от  внасянето на поправки в Наказателния к одекс, които ще декриминализират горенето на отпадъци. Очаквания са, че това ще спре горенето на отпадъци на открито. В отговор на въпрос, кметът на София каза, че до момента няма условия за пускането на зелен билет. Решението от вчера да се направи безплатно паркирането в буферните паркинги не е дало очакваният ефект. Наистина, те са се запълнили с 20% повече от обикновено, но пълният им капацитет така и не е достигнат.", "date": "2019.12.11", "title": "Фандъкова се заема и с боклуците около кофите"}
{"url": "https://www.dnevnik.bg/evropa/regioni/2019/12/11/4003489_gradove_v_strani_v_konflikt_s_es_se_nadiavat_da/", "text": "Някои кметове на европейски градове, чиито национални правителства са в конфликт с Брюксел, може да потърсят начини за директен достъп до еврофондове, заяви кметът на полската столица Варшава, цитиран от \"Ройтерс\". Рафал Тшасковски каза, че еврофинансирането е област, в която той и колегите му от чешката столица Прага, словашката Братислава и унгарската Будапеща ще обещаят да си сътрудничат на среща в понеделник. \"В Будапеща ще подпишем споразумение за сътрудничество по отношение на климатичните промени, парите и общите проекти\", посочи Тшасковски. Кметовете се определят като по-проевропейски и либерално настроени, отколкото съответните им национални правителства, някои от които влязоха в сблъсък с Брюксел заради спазването на правилата на ЕС. Действията на Унгария и Полша да поставят съдилищата и медиите под засилен държавен контрол накараха Европейската комисия да започне проверка за върховенството на закона, която на теория  може да ги лиши от правото им на глас в ЕС . Брюксел освен това обмисля да обвърже спазването на върховенството на закона и демократичните стандарти с достъпа до еврофинансиране. Това може да постави градове като Варшава, която получи 16 милиарда злоти (почти 4 милиарда евро) от сегашния бюджет на ЕС, започнал през 2014 г., в риск да загуби средства. Тшасковски каза, че Варшава и други градове се надяват да си осигурят достъп до кохезионни и структурни фондове, които може да се разпределят както на национално, така и на регионално ниво, дори и ако ЕС накаже техните национални правителства с орязване на средства. По думите му Варшава, Будапеща, Прага и Братислава може да опитат да изградят връзки и с градове като Истанбул, където властите са в конфликт с управляващата в Турция партия.", "date": "2019.12.11", "title": "Градове в страни в конфликт с ЕС се надяват да спасят достъпа си до еврофондове"}
{"url": "https://www.dnevnik.bg/sport/2019/12/10/4003653_visshata_liga_e_dostignala_do_rekorden_broi_hora/", "text": "Договорът на Висшата лига за излъчване на мачове с  \"Амазон\"  е увеличил с близо една трета броя на хората, до които достига английския шампионат. Това сочи анализ на Ampere Analysis, който се позовава на свое проучване. В началото на декември 10 мача от междинния кръг на Висшата лига бяха излъчени от стрийминг платформата. Въпреки че официални данни от \"Амазон\" за аудиторията не са публикувани, Ampere Analysis отчита, че вече три четвърти от всички фенове на футбола в Англия могат да гледат мачовете от Висшата лига. \"Амазон\"  сключи договор с Висшата лига  за три години, като плаща по 90 милиона на сезон, за да показва на живо 20 срещи. \"В момента 72% от всички фенове на Висшата лига във Великобритания имат достъп до това да гледат мачове на живо в домовете си. Това е увеличение с една трета, след като дотук 54 процента имаха достъп\", казва Ричард Бъртън, директор на Ampere Analysis. От \"Амазон\" потвърдиха за големия интерес и обявиха, че на 3 и 4 декември са направени рекорден брой нови регистрации в платформата Prime Video. Дотук абонатите във Великобритания бяха около 9 милиона души, но след договора с Висшата лига те са се увеличили до 11.3 млн. души.", "date": "2019.12.11", "title": "Висшата лига е достигнала до рекорден брой хора благодарение на \"Амазон\""}
{"url": "https://www.dnevnik.bg/analizi/2019/12/11/4003972_zatvor_za_gorene_na_bokluk_porednite_chastici_glupost/", "text": "                         Фини правни частици. Фандъкова предлага затвор за горене на отпадъци. Сред мотивите е и това, че наложените глоби за такива деяния не се събират. Тоест управляващото мнозинство иска да вкарва хората в затвора, тъй като не може да изпълни задълженията си да събере наложените глоби. При това наказателната санкция ще бъде насочена главно към неграмотни и бедни хора. Вместо да ги ограмотяваме и подпомагаме по начин, че да не живеят в невежество и нищета, ще ги вкарваме в затвора. Колко интелигентно! Колко хуманно! Всъщност получаваме поредните частици глупост в правото. Вече не само въздухът е отровен, правото също. Гражданите трябва да знаят, че предложеното от ГЕРБ наказание до 2 години лишаване от свобода и глоба при неосъждани лица ще доведе до налагане на административно наказание глоба до 5000 лева (съгласно чл. 78а от НК). Тоест пак ще се налагат глоби, които няма да бъдат събрани. Това е опит да ни изпързалят, както ГЕРБ опитаха да изпързалят Венецианската комисия с подчинения на главния прокурор \"независим\" прокурор.", "date": "2019.12.11", "title": "Затвор за горене на боклук – поредните частици глупост в правото"}
{"url": "https://www.dnevnik.bg/video/lice_v_lice/2019/12/11/4003998_petur_kirov_ot_airbginfo_nashite_stancii_pokazvat/", "text": "Нашите станции показват верни резултати. Важното е, че нашите станции са разположени там, където хората работят и живеят, те няма да бъдат в парковете и градинките\", заяви във вторник в предаването \"Лице в лице\" по Би Ти Ви Петър Киров от Гражданската платформа AirBG.info по повод на разминаването на данните на Столичната община и неговата организация относно чистотата на въздуха в София. В момента AirBG.info има над 460 станции в столицата, а в цяла България - близо 1000. Данните от сензорите на AirBG.info показват, че в понеделник въздухът в София е бил най-мръсен в районите, в които хората използват за отопление въглища и горят нерегламентирано отпадъци - около \"Факултета\" и около квартал \"Христо Ботев\".", "date": "2019.12.11", "title": ""}
{"url": "https://www.dnevnik.bg/evropa/2019/12/11/4004014_sana_marin_-_izgriavashtata_zvezda_na_fiinlandiia/", "text": "От няколко години насам Санна Марин е изгряваща звезда на финландската политическа сцена, пише Би Би Си. На 34 години,  вчера тя стана най-младият премиер в света  и най-младият, управлявал някога Финландия. Поема властта в трудно време – страната е засегната от стачки, а популисткият национализъм навлиза в политиката. Нейният финансов министър е дори още по-млада. Катри Кулмуни, на 32 години, е една от останалите четири дами партийни лидери в петпартийната лявоцентристка коалиция. Само една от тях е над 35. В новото правителство освен това ще има 12 жени и седем мъже министри. Санна Марин идва от скромно семейство. Родителите ѝ се разделили, когато била много малка, и майка ѝ я отгледала сама. Семейството срещало финансови проблеми. В блог Марин описва как на 15 години започнала работа в пекарна и разнасяла списания, за да си изкара джобни пари, докато учела в гимназия. В интервю за сайта Menaiset през 2015 г. говори за стигмата, която срещнала, когато майка ѝ започнала връзка с друга жена. Казва, че се чувствала \"невидима\", защото не можела да говори открито за семейството си. По думите ѝ обаче майка ѝ винаги я подкрепяла и я накарала да вярва, че може да постигне всичко, което иска. Тя била първият член на семейството, завършил гимназия и влязъл в университет. Марин започнала да се занимава с политика, когато била на 20, и две години по-късно вече била в надпреварата за място в градския съвет на Тампере. Не била избрана, но след пет години не само спечелила място, а и оглавила съвета. Тогава била на 27.      Бързо се издигнала в редиците на социалдемократите, основната лявоцентристка партия на Финландия, и станала депутат през 2015 г. Принадлежи към лявото крило на партията и е силен застъпник на финландската социална система. Като депутат бързо привлякла вниманието на партийния лидер Анти Рине, станала негов заместник и фаворит. Миналата зима Рине се разболял и не можел да работи. Точно тогава партията му се готвела за предизборна кампания. Това било шанс за Марин, която тогава била още в първия си мандат на депутат, да блесне. След няколко месеца начело с нея Рине се върнал, за да поведе партията си към победа.      Марин била назначена за министър по транспорта и комуникациите в новото правителство. Спорове за реакцията на премиера спрямо стачката на пощенските работници обаче доведоха до  оставката му миналата седмица , само няколко месеца след встъпването му в длъжност. В неделя Марин  спечели партийното гласуване , за да го замени. Майка е на момиченце на почти две години. Тя игнорира въпросите за възрастта си и след като беше избрана за премиер, каза пред репортери: \"Никога не мисля за възрастта или пола си. Мисля за причините, поради които влязох в политиката, и за нещата, заради които спечелихме доверието на електората.\" Встъпва в длъжност на фона на още очаквани стачки и в момент, когато подкрепата за популистката партия \"Истински финландци\" се увеличава до почти 25%, докато социалдемократите и най-големият им коалиционен партньор – Финландски център – отбелязват спад. Марин е третата жена - премиер на Финландия.", "date": "2019.12.11", "title": "Санна Марин - изгряващата звезда на Финландия, станала най-младият премиер в света"}
{"url": "https://www.dnevnik.bg/video/btv/2019/12/11/4004023_kmetut_na_pernik_edinstveno_premierut_pokazva_volia_za/", "text": "\"Досега единствената воля за решаване на проблема с безводието на Перник е от страна на премиера Бойко Борисов и от никой друг надолу по веригата\", заяви в сряда сутринта по Би Ти Ви кметът на Перник Станислав Владимиров. В понеделник беше предложено Перник да премине на още по-строг воден режим и жителите на града да имат вода само и единствено от 16.00 до 22.00 часа, а населените места в района, включително и квартал \"Църква\" в Перник ще имат през ден вода. \"Това е предложението на министър Петя Аврамова (министърът на регионалното развитие и благоустройството - бел.ред.). Бездействието става хронично за МРРБ\", оплака се кметът на Перник. Още по темата четете ", "date": "2019.12.11", "title": ""}
{"url": "https://www.dnevnik.bg/sport/2019/12/11/4004019_udarut_na_vulshebnika_kak_salah_vkara_sreshtu_zalcburg/", "text": "Само Мо Салах може да вкара по такъв начин\" и \"невъзможен гол\" - така феновете на \"Ливърпул\" описаха попадението на Мохамед Салах в  мача срещу \"Залцбург\"  в Шампионската лига във вторник. Европейският клубен шампион спечели гостуването си в Австрия с 2:0 и си гарантира първото място в крайното класиране на група Е. Салах се разписа в 58-ата минута, отбелязвайки втория гол в мача. Египетският нападател овладя дълго подаване на капитана Джордан Хендерсън, подмина вратаря на домакините Цицан Станкович и отбеляза от много малък ъгъл. Трудността на изпълнението беше допълнена от това, че Салах го направи с по-слабия си десен крак, а заради фалца до последно изглеждаше, че топката няма да влезе в мрежата. Попадението се оказа още по-специално за Салах, тъй като е под №200 в неговата професионална кариера на клубно и национално ниво. Откакто се присъедини към \"Ливърпул\", той вече има 82 попадения. В кариерата си Салах има и 41 гола за своята родина Египет. В Шампионската лига Салах е бил въвлечен в отбелязването на 27 гола (19 гола и осем асистенции) за червените. В този период единствено Лионел Меси е пред него с 28 гола.", "date": "2019.12.11", "title": "Ударът на вълшебника: как Салах вкара срещу \"Залцбург\""}
{"url": "https://www.dnevnik.bg/bulgaria/2019/12/11/4004028_sudut_otmeni_pravilata_za_pochivkite_i_otpuskite_na/", "text": "По жалба на синдикатите петчленен състав на Върховния административен съд отмени текстове от наредба от 2016 г. за реда, по който се организира и разпределя работното време на държавните служители в МВР, по който се отчитат и компенсират дежурствата и извънредната заетост, съобщи съдът. Наредбата е била приета без писмени мотиви, които гарантират нейната обоснованост, стабилност, откритост и съгласуваност, установи съдебният състав. Това нарушение на императивни правила според ВАС е съществено и е основание за отмяна на оспорения нормативен акт. Част от отменените текстове се отнасят до общия брой часове за извънреден труд при бедствия и извънредни ситуации, разпределянето на работните смени в графиците, сумарното изчисляване на работното време за служители, работещи на ненормиран работен ден и др. Решението е окончателно.", "date": "2019.12.11", "title": "Съдът отмени правилата за почивките и отпуските на работещите в МВР"}
{"url": "https://www.dnevnik.bg/bulgaria/2019/12/11/4004040_vlastite_obiaviha_che_sa_predotvratili_v_sofiia/", "text": "При катастрофата вчера край оживения софийски булевард \"Цариградско шосе\", при който кола се вряза в бензиностанция, е избегнат инцидент от мащабите на Хитрино. Това коментира пред БНР комисар Тошко Бързилов от Главна дирекция \"Пожарна безопасност и защита на населението\". Пътуващите по булеварда тази сутрин граждани видяха, че районът остава отцепен, а край бензиностанцията има паркирана линейка и полицаи. В момента няма опасност за населението, няма създадена концентрация за взрив, успокои Бързилов. По думите му не е имало техническа възможност да се източи резервоарът с пропан-бутан, а изпускането на газа в атмосферата е било единствената възможност. Количествата на изпускане бяха така регулирани, че да не се допусне взривоопасна концентрация, добави той. \"Цяла нощ имаше 4 пожарни екипа и 1 химически автомобил за замерване на концентрацията на газ, 2 екипа на Столична община и 4 екипа на полицията. Създадена е организация за пропускане на движението и за окончателно ликвидиране на произшествието. Ще бъдат предприети действия за пълното обезопасяване на мястото. И при най-малката опасност за възникване на взрив от изпускане на газ нашите екипи ще останат на място и ще обезопасяват района\", поясни той. .", "date": "2019.12.11", "title": "Властите обявиха, че са предотвратили в София авария като в Хитрино"}
{"url": "https://www.dnevnik.bg/bulgaria/2019/12/11/4004038_cacarov_ne_moje_da_kaje_dali_juridicheski_mehanizmut/", "text": "Досегашният главен прокурор и новоназначен ръководител на антикорупционната комисия Сотир Цацаров не можа да каже дали чисто юридически  предвижданият механизъм за независим прокурор, който да може да разследва главния прокурор , ще е работещ модел. В отговор на въпрос след избирането му в парламента Цацаров на няколко пъти посочи, че предлаганият от правителството законопроект в тази посока е по-скоро плод на политически разговори и ангажименти, поети пред Венецианската комисия и Европейската комисия. \"Според мен има две страни на въпроса. Едната е чисто политическа, или по-скоро външнополитическа, а другата е правна, юридическа. Политическата е свързана с това, че в последния мониторингов доклад бе казано съвсем ясно, а и преди неговото публикуване правителството и лично премиерът Бойко Борисов с писмо до тогавашния председател на Европейската комисия Жан Клод Юнкер пое лично три задължения – две от тях за изменения в Закона за съдебната власт и третото – за механизъм за отговорност, като бъде отправено  питане до Венецианската комисия  и поемане на изрично задължение, че препоръките на комисията ще бъдат спазени в рамките на установения конституционен ред\", припомни предисторията на законопроекта главният прокурор. По думите му правителството е реагирало политически, изпълнявайки този си ангажимент. \"Втората страна е юридическа – дали това е най-добрият законопроект е трудно да се каже, но в крайна сметка това е законопроект, който е обект на дискусии, обсъждане. Нека не отхвърляме едно нещо, преди да се е родило. В крайна сметка това се искаше, това се направи\", допълни Сотир Цацаров. На въпрос дали все пак предлаганият механизъм ще е работещ той заяви: \"Не мога да кажа дали ще бъде работещ този модел, казвам го съвсем честно и разсъждавайки чисто юридически. Разсъждавайки от гледна точка на механизма за сътрудничество и проверка, просто казвам – изпълняват се препоръките на този механизъм, и то се изпълняват стриктно.\" \"Не можем при тези политически аргументи и този политически механизъм, който е довел до приемането на този законопроект, да го отречем изначално. Това искахме, това стана. Това ни препоръча Венецианската комисия, това направи правителството. Дали това е най-точният правен механизъм, решението е тук (в парламента – бел. ред)\", допълни досегашният главен прокурор. На въпрос дали Венецианската комисия не препоръчва и промяна в структурата на прокуратурата и всъщност правителството не чува тези препоръки, Цацаров отговори с въпрос: \"Вие чел ли сте становището, къде ги видяхте препоръките за промяна в структурата на прокуратурата.\" И призова: \"Не измествайте правния дебат от едната плоскост в другата. Дебати за правомощията на прокуратурата, за мястото й, за съдебния контрол, също се водят. Но не ги слагайте в устата на Венецианската комисия.\" Попитан дали правилно от контрола отпадат председателите на върховните съдилища, Цацаров заяви, че продължава да поддържа мнението си, че първият вариант, неприет от Венецианската комисия, е създавал \"за главния прокурор механизъм за контрол, а за двамата председатели на съдилищата създаваше своеобразен имунитет и предпазна бариера срещу неоснователни действия на прокуратурата спрямо тях\". \"Защото, за да ги пипнат с пръст, трябваше решение на поне 17 членове на ВСС. Тук логиката е сбъркана, тя се сбърка политически. Това е моето мнение\", допълни главният прокурор.", "date": "2019.12.11", "title": "Цацаров не може да каже дали юридически механизмът за разследване на главния прокурор ще сработи"}
{"url": "https://www.dnevnik.bg/sviat/2019/12/11/4004029_ot_chernobil_i_chuma_do_papata_i_papi_hans_kakvo/", "text": "Резултатите от изборите за европарламент,  морбили ,  Чернобил ,  африканска чума  и  Брекзит  – това са темите, които са вълнували българите най-много тази година. Поне според търсенията им в \"Гугъл\". Това са първите пет резултата в графата \"характерни търсения\" за 2019 г. Следват ги  легионерска болест ,  електронна винетка ,  ЗМИП  (Закон за мерките срещу изпирането на пари),  инфлуенсър  и  електрическа тротинетка. И четирите други теми в първата петица бяха обсъждани много през годината, а скокът в интереса към Чернобил вероятно се дължи на популярността на едноименния сериал на HBO. Повече за него  четете тук . Търсачката класира термините според това кой е отбелязал най-голям скок в сравнение с предишната година. Тя определя отделно и категориите \"филми\", \"изпълнители\", \"личности\", \"спортни събития\" и \"български реалити формати и сериали\". Най-търсеният филм е българският  \"Доза щастие\" , следват го  \"Аквамен\"  и  \"Жокера\" . \"Доза щастие\" е заснет по автобиографичната книга на покойния журналист Весела Тотева, в която тя разказва за пристрастеността си към хероина. Интервю с режисьора Яна Титова  четете тук . Най-интригуващата личност е  папа Франциск  – вероятно заради  посещението му в България  през май. Следва го дългогодишният втори в ГЕРБ  Цветан Цветанов , който беше принуден  да напусне ръководните си постове  в партията и в парламента. Трета е  Джени Суши  – американската журналистка, която обвини боксьора Кубрат Пулев в сексуално насилие. Актрисата и водеща Александра Сърчаджиева е четвърта, а на пето място е  Димитър Маринов  – първият българин,  който се качи на сцената на оскарите.  (Интервю с него  четете тук .) В челната десетка са още кандидатът за кмет  Борис Бонев , готвачката Силвена Роу, активистката  Грета Тунберг,  еврокомисар  Мария Габриел  и водещият  Беър Грилс . На първо място сред изпълнителите е Стефан Илчев, а след това Кристина Димитрова,  Мила Роберт,   Папи Ханс  и Нели Рангелова. Следват ги  Ицо Хазарта ,  Милко Калайджиев,   Били Айлиш ,  Малума  и Стенли. Сред българските реалити формати и сериали на първо място е \"Пътят на честта\", на второ - \"Игри на волята\", а на трето - \"Женени от пръв поглед\". В петицата са още \"Дяволското гърло\" и \"Маскираният певец\". Най-търсените спортни събития са \"България - Англия\", \"Левски - ЦСКА\" и US Open 2019.", "date": "2019.12.11", "title": "От Чернобил и чума до папата и Папи Ханс: какво търсят българите в \"Гугъл\""}
{"url": "https://www.dnevnik.bg/bulgaria/2019/12/11/4004049_prokuraturata_nabeliazala_4-5_rusnaka_veroiatno/", "text": "Прокурорите по делото за отравянето на бизнесмена Емилиян Гебрев са заподозрели руската връзка и са свързали случая с отравянето на Сергей Скрипал заради съвпадението на единия от заподозрените по делото \"Скрипал\" и неговите посещения в България. \"Оттам насетне целият екип по разследване е започнал да разплита местата, посетени от този руски гражданин, други хора, които са го посещавали, съвпадението на тези граждани, които са го посещавали в други полети, с които той е идвал в България. Оформена е група от 4-5 граждани на руската федерация, по отношение на които са извършвани определени действия\", заяви в кулоарите на парламента главният прокурор Сотир Цацаров в отговор на въпрос. Вчера прокуратурата потвърди разкритията на чуждестранни медии , сред тях и на разследващия сайт \"Белингкат\", за присъствието у нас на служители на руското военно разузнаване по време на отравянето през 2015 г. на оръжейния производител и собственик на холдинга ЕМКО Емилиян Гебрев, неговия син и производствения директор на оръжейния завод \"Дунарит\". \"Това, което ни дава основания да мислим, че има тясна връзка - не бих казал между двете престъпления, а по-скоро между лицата, е това, че има съвпадение между един от обвиняемите, заподозрени по делото \"Скрипал\", и негови посещения тук, в България. Едно от тези посещения съвпада като отрязък от време със случилото се с Гебрев\", посочи Цацаров. Той отбеляза, че публикуваната вчера информация далеч не са всички резултати, които са известни на разследването, а са дадени само данни, които няма да застрашат разследването. \"Обемът информация, с който се разполага, е далеч по-голям. Работи се изключителни интензивно и с чуждестранните партньори. Не напразно е възложена експертиза на лаборатория на ФБР, не напразно са изпратени и европейски заповеди за разследване\", допълни Цацаров.", "date": "2019.12.11", "title": "Прокуратурата набелязала 4-5 руснаци, вероятно свързани с отравянето на Гебрев"}
{"url": "https://www.dnevnik.bg/zelen/otpaduci_i_reciklirane/2019/12/10/4003815_po_putia_na_hartiiata/", "text": "Дотук проследихме пътя на стъклото от зеления контейнер до рециклирането и превръщането му в нови стъклени опаковки. Време е сега да разберем какво се случва с отпадъците от хартия и картон. Как и къде се преработват те? Знаете ли, че хората за първи път започват да произвеждат хартия от целулозна пулпа през II век от старата ера в Китай. През XIX век, благодарение на индустриализацията и въвеждането на нови машини в процеса, разходите за производство на хартия значително намаляват. Промишленото производство увеличава обемa произведена хартия, а с това и използването на природни ресурси. Днес процесът на производство на хартия е още по-улеснен. За щастие обаче в условията на развитие на кръгова икономика, непотребната вече хартия се рециклира. Всъщност всеки тон рециклирана хартия спасява от отсичането на 13 дървета. Но нека видим какво се случва с всичката офисна хартия, брошури и тетрадки, картонени опаковки и кашони, от които вече нямаме нужда. Изхвърляме хартиени и картонени опаковки от хранителни и нехранителни продукти, опаковъчна хартия, хартиени чували и торбички, вестници, списания и всякакви други чисти хартии в жълтите контейнери за разделно събиране.      Изключително важно е в тези контейнери да не изхвърляме битови отпадъци, които може да замърсят и направят невъзможно преработването на хартията. За да заемат по-малко място, е важно да сгъваме големите картонени опаковки. Камиони на \"Екобулпак\" периодично извозват събраните рециклируеми материали от жълтите контейнери до сепариращите инсталации. \"Екобулпак\" разполага със седем сепариращи инсталации в страната. Там следващата стъпка е тези отпадъци първо да бъдат сортирани по вид – хартия, картон, пластмаса и метал. Хартията се отделя от пластмасовите и метални отпадъци, с които дели един и същ контейнер. След това самата хартия и картонени опаковки се разделят по вид и качество. - смесена хартия и картон; - отпадъци от опаковки от вълнообразен картон (велпапе); - отпадъчна хартия, съдържаща крафт хартия и натрон.      Разделените по вид хартия, хартиени и картонени опаковки се балират и се извозват към преработвателните предприятия. До тях достига само чистата хартия от контейнерите за разделно събиране. От контейнерите за битов отпадък също се генерира поток от хартия и велпапе, но със завишени показатели на замърсяване. Лошото качество на сепарираните хартия и велпапе от потока битови отпадъци не позволява тяхното директно предаване за рециклиране. Единият вариант за тази хартия е да бъде директно депонирана. По-устойчивият и екологичен вариант обаче е друг. За да се превърне в подходяща суровина за заводите за производство на хартия се налага допълнителната й обработка. Силно замърсените хартия и велпапе се обработват в инсталацията за грубо очистване на \"Екобулхарт\", дъщерното дружество на \"Екобулпак\" в гр. Пазарджик. Инсталация за очистване на хартия и картон През 2012 г. преди да започне изграждането на инсталацията, \"Екобулхарт\" съвместно с \"Института за целулоза и хартия\" извършва задълбочено изследване на този вид отпадъци. На база на резултатите се разработва модел за очистване на замърсените хартия и велпапе. Изходният продукт от инсталацията е очистена влакнеста маса или т. нар. ОВМ, подходяща за последващо рециклиране. Технологията е иновативна и позволява отделяне на максимално количество замърсявания. На инсталацията също така може да се третират и тетрапак опаковки. Изградената през 2015 г. инсталация в кв. Главиница, гр. Пазарджик, към момента е единствената по рода си на Балканите. Инсталацията е предназначена за обработване на силно замърсени хартии и картони, извлечени от битови отпадъци и е с капацитет до 5 тона за час входяща суровина. - входящ контрол - получаване на суровината и отчитане на количеството; - разтоварване в приемна зона; - подаване към инсталацията и обработка; - складиране на получения продукт и експедиция към предприятията за преработка на хартия. При доставка се отчита теглото на постъпващите материали на площадката на автомобилна везна. Камионите със суровина се претеглят на вход и изход, тоест пълни и празни. След това материалите се разтоварват в приемната зона. Вторичната хартия може да бъде доставена в насипен вид или на бали. Началото на инсталацията за грубо очистване е захранващ транспортьор, където се поставят хартиените и картонени отпадъци. Следващото съоръжение се нарича хидропулпер. Той представлява метална вана с работен обем от 20 кубични метра, предназначен за първоначално разпускане на хартията чрез подаване на оборотна вода. Цели се получаване на еднородна маса с определена концентрация.      Към хидропулпера има система за отстраняване на големи замърсявания като тел, опаковъчна лента, фолио, тъкани, въжета. Леките замърсявания преминават към турбосепаратор, където се отделя годната суровина от замърсителите. Получената от смесването на вода и хартия кашеста маса се изпомпва към резервоар с циркулационно устройство, което поддържа равномерна концентрация на масата. От резервоара масата преминава към система за очистване от минерални и метални примеси. След това кашестата маса попада в последното очистващо съоръжение за финално отделяне на замърсяванията. Така очистената маса се подава към механични преси за обезводняване.           Готовият продукт - полуфабрикат от очистена хартия и картон се пресова във формата на листа със сухо съдържание 40% и се подрежда на палета в очакване на бъдат транспортирани към предприятията за производство на хартия. Всъщност знаете ли, че хартията може да се рециклира до седем пъти?!", "date": "2019.12.11", "title": "По пътя на хартията"}
{"url": "https://www.dnevnik.bg/politika/2019/12/11/4004025_probita_li_e_bsp_ili_suvestta_e_takava_-_polovinata/", "text": "БСП е просто пробита.\" Така социалист от ръководството на парламентарната група на \"БСП за България\" коментира пред \"Дневник\"  гласуването при избора на Сотир Цацаров за председател на антикорупционната комисия . Въпреки че снощи групата е обсъждала решение да гласува \"против\", днес против бяха само тридесет депутати. По-голямата част от групата \"прояви лично мнение и съвест\" - 27 социалисти подкрепиха Цацаров, трима се въздържаха, а няколко въобще не участваха в гласуването. От списъците по-късно се видя, че Цацаров е бил подкрепен от някои от новите депутати в БСП, от вече разследвани народни представители, както и от зам.-председателя на групата Драгомир Стойнев (поименен списък вижте по-долу). \"Знаем, че има седем-осем души на Цацаров и Пеевски в групата, но 27 \"за\" - това е изненада\", каза друг представител на ръководството на групата. Лидерът на БСП Корнелия Нинова си тръгна веднага след гласуването, но е поискала списъците с поименното гласуване, за да види кой как е гласувал. При дебатите в пленарната зала и лидерът на БСП, и зам.-председателят на групата Крум Зарков обявиха от парламентарната трибуна, че има решение да се гласува против двамата кандидати за председател на антикорупционната комисия. Тезата на Нинова е, че този път БСП не е издигнала кандидат, защото иска титулярят да се избира от президента Румен Радев. Неофициалните коментари обаче са, че това е в помощ на кандидатурата на Сотир Цацаров, която днес бе подкрепена от всички останали групи единодушно. \"Снощи наистина решихме да гласуваме против Цацаров, но в решението дадохме възможност и за лично мнение, т.е. да се гласува по съвест, за да не бъдат санкционирани хора от групата, тъй като наистина очаквахме поне няколко души да подкрепят Цацаров - я заради страх, я от нещо друго. Половината обаче да гласуват за Цацаров - това наистина е изненада\", коментира друг социалист. Други депутати от партията пък твърдят, че снощи предложението на ръководството на групата първо е било да се гласува по съвест, но после се е стигнало до решение да не се подкрепят и двамата кандидати. То е взето по искане на няколко социалисти, които са се аргументирали, че въпросът е ключов. Оставена била обаче възможност да се гласува по съвест. \"По съвест са гласували. Просто съвестта им е такава\", коментира социалист. На въпрос на журналисти по-късно зам.-председателят на парламентарната група на \"БСП за България\" Георги Свиленски обаче обяви, че депутатите били последователни. После потвърди: \"Решението на групата е, че не подкрепя нито една от двете кандидатури, но народните представители, които имат различно мнение от това на групата, могат да гласуват така, както преценят.\" По-късно бяха публикувани списъците с поименото гласуване. Ето как са гласували депутатите от БСП за номинацията на Сотир Цацаров: За 1. Богдан Боцев 2. Васил Антонов 3. Георги Стоилов 4. Георги Йорданов 5. Георги Вергиев 6. Георги Търновалийски 7. Димитър Георгиев 8. Добрин Данев 9. Драгомир Стойнев 10. Иван Валентинов Иванов 11. Иван Ибришимов 12. Любомир Бонев 13. Манол Генов 14. Мартин Обрешков 15. Михаил Христов 16. Николай Тишев 17. Николай Пенев 18. Николай Бошкилов 19. Петър Кънев 20. Радослав Стойчев 21. Светла Бъчварова 22. Смиляна Нитова 23. Теодора Халачева 24. Тодор Байчев 25. Тома Томов 26. Цветан Топичиев 27. Чавдар Велинов Против 1. Александър Паунов 2. Александър Симов 3. Анастас Попдимитров 4. Анна Славова 5. Антон Кутев 6. Валентин Ламбев 7. Валентина Найденова 8. Георги Михайлов 9. Георги Свиленски 10. Георги Гьоков 11. Десислав Тасков 12. Димитър Данчев 13. Иван Ченчев 14. Иван Тимчев 15. Ирена Анастасова 16. Кольо Милев 17. Корнелия Нинова 18. Кристиан Вигенин 19. Крум Зарков 20. Милко Недялков 21. Николай Цонков 22. Нона Йотова 23. Полина Шишкова 24. Росен Миланов 25. Румен Гечев 26. Румен Георгиев 27. Стефан Бурджев 28. Стоян Мирчев 29. Таско Ерменков 30. Христо Проданов Въздържал се 1. Валери Жаблянов 2. Весела Лечева 3. Даниел Йорданов Присъствали, но неучаствали в гласуването 1. Георги Андреев 2. Димитър Стоянов 3. Дора Янкова 4. Жельо Бойчев 5. Иван Димов Иванов 6. Красимир Янков 7. Лало Кирилов 8. Николай Иванов Отсъствали от заседанието 1. Атанас Костадинов 2. Веска Ненчева 3. Виолета Желева 4. Донка Симеонова 5. Евдокия Асенова 6. Иво Христов 7. Кристина Сидорова 8. Надя Клисурска 9. Никола Динков 10. Филип Попов 11. Явор Божанков", "date": "2019.12.11", "title": "\"Пробита ли е БСП\" или \"Съвестта ѝ е такава\" - половината социалисти подкрепиха Цацаров (списък)"}
{"url": "https://www.dnevnik.bg/biznes/2019/12/11/4004065_turkish_eurlains_shte_leti_do_grada_na_diado_koleda/", "text": "Търкиш еърлайнс\" (Turkish Airlines) започва да лети от Истанбул до Рованиеми - финландския град, до който се смята, че живее Дядо Коледа. Полетите ще се изпълняват три пъти седмично – всеки вторник, четвъртък и неделя. В съобщението на компанията се отбелязва, че тя е първата извън Европейския съюз, която предлага полети до Рованиеми, и единствената, предлагаща бизнес клас пътуване до там. Това е вторият град във Финландия след Хелзинки, достъпен с полет на Turkish Airlines. Градът е сред най-популярните зимни дестинации, защото е сред най-подходящите места, от които можете да се насладите на Северното сияние, коментира Орхан Бирдал, член на борда на авиопревозвача. Как Добрият старец се превърна в значителен бизнес, вижте във видеото на \"Дневник\":", "date": "2019.12.11", "title": "\"Търкиш еърлайнс\" ще лети до града на Дядо Коледа"}
{"url": "https://www.dnevnik.bg/bulgaria/2019/12/11/4004062_kabinetut_vuzloji_na_aviootriad_28_da_kupi_nov_samolet/", "text": "След няколко инцидента с правителствения \"Фалкон\" правителството реши днес да възложи на \"Авиоотряд 28\", който стопанисва самолетите за полети на управляващите, да възложи да купи нов. На генералния му директор се възлага да проведе преговори за сключване на договор за доставка на въздухоплавателно средство за изпълнение на полети със специално предназначение, се казва в решението на правителството. Резултатът от преговорите ще бъде докладван на Министерския съвет за приемане на постановление. Със същото решение се възлага да бъдат проведени необходимите процедури съгласно българското законодателство за изграждане на хангар за съхранение и техническо обслужване. В решението не е посочено да има определен срок.", "date": "2019.12.11", "title": "Кабинетът възложи на \"Авиоотряд 28\" да купи нов самолет за властта"}
{"url": "https://www.dnevnik.bg/sport/2019/12/11/4004054_borislav_kyosev_shte_bude_kandidat_za_prezident_na/", "text": "Бившият национал Борислав Кьосев ще бъде издигнат за кандидат за председател на федерацията по волейбол (БФВ). В четвъртък клубовете, които ще го подкрепят, ще дадат пресконференция. Очаква се сред тях да е ръководеният от Мартин Стоев \"Сливнишки герой\", пише \"Тема спорт\". Преди седмица  Кьосев заяви пред \"Дневник\", че не е изключено да се кандидатира  при евентуалното свикване на извънредно общо събрание. За това  се бори опозицията, чийто кандидат е Любомир Ганев . В годините двамата са показвали близост, като бяха заедно в управителния съвет на федерацията. Предположенията са, че зад издигането на Кьосев стои  идеята на дългогодишният президент на БФВ Данчо Лазаров да запази властта в ръцете си , като стане почетен председател на федерацията. \"За разлика от Любо не съм бил толкова навътре във финансите и в управлението на федерацията. Аз съм си, както се казва, работар човек. Клубовете трябва да решат кого ще подкрепят. Ако реша да се кандидатирам, не смятам да хукна по клубовете и да обещавам врели-некипели. В програмата на Любо около 70% от нещата са действащи и сега. Да, ще трябва да се стегнат редиците. Да се намалят членовете на управителния съвет може би, но да са по-малко от 21 - няма как да стане\", каза Кьосев пред \"Дневник\".", "date": "2019.12.11", "title": "Борислав Кьосев ще бъде кандидат за президент на волейболната федерация"}
{"url": "https://www.dnevnik.bg/sviat/2019/12/11/4004071_gugul_prez_2019_g_se_povishi_turseneto_na_geroi/", "text": "През 2019 година навсякъде по света хората търсеха информация за герои. В някои случаи ставаше дума за супергерои, а в някои - за хора с геройски постъпки, но търсенето на герои определено се повиши\", съобщиха от платформата за търсене. И тази година те публикуваха списък на най-търсените думи и изрази. Гледайте във видеото кадри с някои от героите на 2019 година, а какво са търсили българите може да прочетете", "date": "2019.12.11", "title": ""}
{"url": "https://www.dnevnik.bg/photos/2019/12/11/4004063_snimka_na_denia_zlatnoto_sukrovishte_v_rucete_na/", "text": "С Панагюрското златно съкровище се снимаха т.нар. златни момичета на България преди шоуто си в града. Снимки с момичетата от националния отбор, които държат в ръцете си съдовете от тракийското антично съкровище, бяха разпространени от Българската федерация по художествена гимнастика. \"Голямата изненада беше, когато им разрешиха да докоснат с ръцете си историческата златна ценност. Със затаен дъх и огромно внимание взимаха всеки съд, любуваха му се и си правиха снимки за спомен\", съобщиха от федерацията.", "date": "2019.12.11", "title": "Снимка на деня: Златното съкровище в ръцете на \"златните момичета\""}
{"url": "https://www.dnevnik.bg/bulgaria/2019/12/11/4004050_citat_na_denia_shtom_lozan_panov_se_chuvstva_po-goliam/", "text": "                         Така главният прокурор и новоизбран председател на антикорупционната комисия Сотир Цацаров отговори на призива на председателя на Върховния касационен съд Лозан Панов премиерът и шефът на държавното обвинение да бъдат  разследвани за търговия с влияние  заради признанията им, че ръководителите на \"тримата големи\" в съдебната власт са избирани от други власти. В изявлението си преди седмица Панов нарече двамата \"две батки\", напомняйки за записите на разговорите между бившия председател на Софийския градски съд Владимира Янева и редовия съдия Румяна Ченалова, които премиерът Борисов преди години обобщи като  разговор\"между две каки\" .", "date": "2019.12.11", "title": ""}
{"url": "https://www.dnevnik.bg/sviat/2019/12/11/4004087_kanadski_pilot_izvurshi_purviia_v_sveta_polet_s/", "text": "Канадски пилот извърши първия в света полет с изцяло електрически пътнически самолет. Става дума за шестместен хидроплан, създаден преди повече от половин век, на който е бил поставен нов електрически двигател с мощност 750 конски сили. Полетът е бил тестови, но от авиокомпанията Harbour Air се надяват през 2022 година вече да могат да превозват пътници с електрически самолети. Видео: Reuters", "date": "2019.12.11", "title": ""}
{"url": "https://www.dnevnik.bg/biznes/2019/12/11/4004070_po_tradiciia_prez_dekemvri_kabinetut_zapochna_da/", "text": "По стара традиция от управлението на ГЕРБ правителствените заседания през декември в голяма степен са посветени на раздаването на пари от излишъка в бюджета. Упреците на опозицията, че без санкцията на парламента се раздават пари от излишъка, който предварително се знае, че ще се постигне, финансовият министър по традиция отхвърля с аргумента, че няма излишък, а превишение на приходите над разходите и че нито една стотинка не е похарчена в нарушение на Закона за бюджета. Повече за това четете  тук . Също по традиция през последните години в законите за съответните бюджетни години се записваше разходите да надхвърлят приходите, и после на тази база бяха отчитани приходи, надвишаващи заложени в закона. Бюджетът за 2020 г. вече е балансиран, тоест управляващите предвиждат разходите да не надхвърлят приходите. От днешните решения се вижда, че както  бе обявил финансовият министър Владислав Горанов , ако останат пари в бюджета, ще ги даде за дострояването на автомагистрала \"Хемус\". С решение правителството поема ангажимент да се отпуснат 1.38 млрд. лв. по бюджета на Министерството на регионалното развитие, с които да се финансира изграждането на последния участък - 88.9 км между 222-ри и 310-ти километър - след връзката с пътя Русе - Велико Търново до строящия се в момента участък Белокопитово - Буховци. От посочената сума 483 млн. лв. се отпускат по бюджета на ведомството за 2019 г. за предстоящи плащания. Отделно Министерският съвет отпусна 279 968 812 лв. по бюджета на същото министерство, с които до края на годината подопечната Агенция \"Пътна инфраструктура\" да разплатени строително-ремонтни дейности по републиканската пътна мрежа. От тях 27 082 849 лв. отново са за \"Хемус\" за за изградения участък от Ябланица до Боаза. Пак строителното министерство получава допълнително до 49.4 млн. лв. за финансиране на Националното тол-управление за 2019 г. Те са за възстановяване на разходи, направени за сметка на бюджета на Агенция \"Пътна инфраструктура\" от началото на годината на база фактическо изпълнение. Средствата са предназначени за текущи и капиталови разходи. С друго решение с 824 119 000 лв. се увеличава размерът на ангажиментите за разходи, които могат да бъдат поети от Министерството на регионалното развитие и благоустройството през 2019 г. за сключване договори за текущ ремонт и поддържане на републиканската пътна мрежа. За дооборудване на операционни зали във ВМА кабинетът отпусна 2.9 млн. лв. по бюджета на военното министерство. МВР получава 34 млн. лв. за плащания на персонал. Чрез преструктуриране по бюджетите на Министерството на околната среда, на икономиката и на регионалното развитие са предвидени 2.1 млн. лв. за дължими плащания към бенефициенти по влезли в сила съдебни решения за отменени финансови корекции. Общо 8.8 млн. лв. ще получат общините за изплащане на обезщетения на персонала след прекратени правоотношения през месеците септември - октомври 2019 г. Средствата са за обезпечаване на Национална програма \"Оптимизиране на вътрешната структура на персонала\" за 2019 година и ще се осигурят от бюджета на Министерството на образованието и науката за 2019 г. и чрез преструктуриране на разходите в централния бюджет за настоящата година. Министрите одобриха вътрешно преразпределение по бюджетите на няколко министерства. В резултат 500 хил. лв. отиват за изплащане на обезщетения на хората с лихвоточки, 33.6 млн. лв. отиват за защита на информационната система на НАП, която в началото на лятото бе атакувана от хакери, в резултат на което станаха публични личните данни на няколко милиона българи. С парите ще се купи и мобилна рентгенова система и текуща издръжка по бюджета на Агенция \"Митници\". Промените са в рамките на утвърдените разходи по бюджета на Министерството на финансите за 2019 г. С 2.9 млн. лв. се намаляват парите за администрация и други разходи на Министерството на правосъдието и се насочват към \"Затвори - изолация за правонарушителите\". Общо 3.2 млн. лв. по бюджета на строителното министерство се пренасочват за подобряване на транспортната достъпност и интегрираното управление на водните ресурси и геозащита.", "date": "2019.12.11", "title": "По традиция през декември кабинетът започна да раздава пари от бюджета"}
{"url": "https://www.dnevnik.bg/analizi/2019/12/11/4004056_s_kakvo_glavniiat_prokuror_durji_politicite/", "text": "                         А минавало ли ви е през ума, че не политиците държат главния прокурор, а главният прокурор държи политиците? Какво друго можем да си мислим, след като всички предпоставки за това са налице по закон. След като единствената кандидатура на новия Главен беше предложена от действащия и единодушно приета от цялата политическа квота във Висшия съдебен съвет. След като политиците не се осмелиха да противопоставят друга кандидатура. След като осигури безпрепятствено пътя си към антикорупционната комисия (КПКОНПИ) още преди да е отворена процедурата, а политиците днес просто я гласуваха. След като постигна съгласието на политиците за промяна в Закона за КПКОНПИ? Тепърва ще видим в каква посока и с какви правомощия... осмелявам се да предположа, че именно той ще е независимият орган, който ще може да следи новия Главен, което от своя страна ще доведе и до формалното установяване на влияние върху него, освен неформалното, което е очевидно. След като непосредствено след избора му за председател на КПКОНПИ дава изявление със становище относно бъдещото изменение на нормативната уредба относно главния прокурор. именно в КПКОНПИ, къде, ако не точно там, ще може да продължи да ги има. След като е съвсем очевидно, че вероятно никога няма да разберем с какво точно държи политиците, освен ако нещо не се обърка. И така, в чий интерес управляват политиците ли? Ще разчитаме на знаещия, както го определи министър-председателят.", "date": "2019.12.11", "title": "С какво главният прокурор държи политиците"}
{"url": "https://www.dnevnik.bg/sviat/2019/12/11/4004116_boris_djonsun_vleze_v_hladilnik_za_da_se_skrie_ot/", "text": "Ден преди изборите във Великобритания премиерът на страната Борис Джонсън беше заснет как влиза в хладилник, за да се скрие от журналист на телевизия ITV. Това се случи на живо в ефира на предаването Good Morning Britain. На кадрите се вижда как репортерът съобщава на премиера, че излъчва на живо и го моли да отговори на няколко кратки въпроса на водещите. Борис Джонсън обаче избира да влезе в хладилно помещение, вместо да остане и да разговаря с журналистите.", "date": "2019.12.11", "title": ""}
{"url": "https://www.dnevnik.bg/bulgaria/2019/12/11/4004123_kratki_novini_zaradi_voinata_v_iemen_bulgarskoto/", "text": "                         Промените предвиждат включването на такси за разглеждане на документи по подадено искане за извършване на промени по издаден лиценз за организиране на хазартни игри онлайн. Уеднаквява се подходът при предоставяне на услуги по електронен път, като таксата за тях ще бъде с 5 % по-ниска от съответната такса за същата административна услуга. Чрез приетото постановление са детайлизират и изискваните документи, за да се гарантира по-голяма яснота и прецизност при обработването им. Заради войната в Йемен българското посолство там времехно спира работа Българското посолство в столицата на Йемен Сана временно ще спре да работи от 1 януари 2020 г., заради несигурната ситуация в страната. Това решение прие днес правителството. От 5 години  Йемен е в условия на гражданска война , а това лято напрежението ескалира, след като сепаратистки милиции превзеха ключовото пристанище Арден. Заради войната най-бедната държава на Арабския полуостров е затънала в хаос и е в хуманитарна криза. Българското Министерство на външните работи не препоръчва пътувания дотам, като преди година издаде препоръка за незабавното напускане на страната. От правителството сега се мотивират, че ситуацията в Йемен затруднява работата на дипломатическата мисия и временното ѝ затваряне ще позволи да се спестят средства за административни разходи. Дейността на посолството ни в Република Йемен ще може да бъде възобновена, след като обстановката по сигурността в йеменската столица се нормализира, посочва правителствената информационна служба. Държавата търси концесионери на два плажа Министерският съвет взе решение да бъдат открити процедури за възлагане на концесия за морските плажове \"Градина - Централен\" - част 2, в община Созопол и \"Елените\" в община Несебър. Срокът на концесиите ще е 20 години. Размерът на минималното годишно концесионно възнаграждение за плажа \"Градина - Централен\" - част 2, е 55 757 лв. без ДДС, а за \"Елените\" - 146 350 лв. без ДДС. Двата морски плажа ще бъдат обезпечени със задължителните дейности по Закона за устройството на черноморското крайбрежие - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж и предоставяне на услуги от обществен интерес.", "date": "2019.12.11", "title": "Кратки новини: Заради войната в Йемен българското посолство там спира работа"}
{"url": "https://www.dnevnik.bg/bulgaria/2019/12/11/4004219_samo_400_migranti_sa_poluchili_zakrila_v_bulgariia/", "text": "Общо 434 мигранти са получили закрила в България до края на ноември 2019 г. по данни на българското представителство на Агенцията на ООН за бежанците. Това е близо двоен спад в сравнение с 2018 г, когато закрила са получили 730 мигранти. От голямата бежанска вълна през 2014 г. насам се наблюдава тенденция на намаляване както на мигрантите, така и на получилите статут. От началото на годината досега 171 души са получили статут на бежанци, а 263-ма - хуманитарен статут. По-голямата част от тях са граждани на Сирия (293 души), следвани от Ирак (48 души) и Афганистан (36), макар че от Афганистан идват най-много от нелегалните мигранти. дългосрочно. Почти всички от получилите статут и останали в страната - 90%, се установяват в София, показват данните на агенцията. Независимо от съществуващата нормативна база, според която интеграцията се случва на местно ниво след сключване на споразумение между кмет и бежанец, такива случаи са по-скоро изключение. По т.нар. програма за презаселване например, с която България се съгласява да приема бежанци от Турция (общо 110 души за тази година, като в страната са дошли 61), има сключени споразумения само с два района на Столичната община - Витоша, където са приети пет семейства, и Красно село, където има едно споразумение. Сред най-големите проблеми пред сключването на такива споразумения са, че   за целта. Тоест общината следва да задели от собствения си бюджет пари за настаняване на дадено семейство и за осигуряване на обучение по български език например. \"Същевременно липсва инициатива на централно ниво и това обезкуражава местната власт\", коментира Ива Парцалева, старши асистент по закрилата във ВКБООН. Според действащата наредба за интеграцията например процесът по интеграция се координира от заместник министър-председател. От 2017 г., когато е приета наредбата,  . В същата наредба например изобщо не е включено изучаването на български език като условие за интеграция на бежанците, а жилищното настаняване на получилите закрила е споменато като ангажимент на кмета. Тези хора не могат да кандидатстват за общински жилища. Дори да наемат жилище със собствени средства, те най-често не могат официално да се впишат в регистрите на общината заради несъвършенствата в нормативната уредба и произтичащото оттам нежелание на наемодателите да ги регистрират на адреса. Така на практика липсват два от ключовите елемента, за да се интегрира даден човек в обществото. От българското представителство на Агенцията на ООН за бежанците отчитат   мигранти в училищна възраст. През учебната 2019-2020 г. почти всички деца, настанени в центровете на Държавната агенция за бежанците (ДАБ), получават образование - 100 от общо 115 деца. За сравнение - например през учебната 2016-2017 година от 1356 деца, настанени в центровете на ДАБ, едва 119 са посещавали училище. Възможностите за образование на пълнолетните обаче са изцяло в ръцете на неправителствения сектор. Макар възрастните мигранти да имат възможност за посещения на вечерно училище или за самостоятелна форма на обучение, те изпитват трудности при признаването на дипломата, така че да докажат степента на завършено образование. Същевременно   като чужд на възрастни. А незнанието на езика и ниската степен на образование са основната пречка за намиране на работа.", "date": "2019.12.11", "title": "Само 400 мигранти са получили закрила в България тази година, но не се знае колко остават"}
{"url": "https://www.dnevnik.bg/zdrave/2019/12/11/4004217_dvustranna_pnevmoniia_e_prichina_za_smurtta_na/", "text": "Двустранна пневмония с кръвоизлив в надбъбречните жлези е причина за смъртта на 3-годишното дете, което  почина на 14 ноември  в \"Пирогов\", след като родителите му са  били потърсили лекарска помощ  в Специализираната детска болница \"Проф. д-р Иван Митев\" и в болница \"Лозенец\". Българският лекарски съюз (БЛС) оповести днес позицията си по случая с починалото 3-годишно дете и представи заключенията от окончателния доклад на Изпълнителна агенция \"Медицински надзор\", съобщи БНР. Позицията на съсловната организация потвърждава  резултатите от  аутопсията на детето . В края на ноември здравният министър Кирил Ананиев обяви, че  срокът за проверката за смъртта на детето е удължен . Днес председателят на БЛС д-р Иван Маджаров обясни, че състоянието на детето е било несъвместимо с живота, и призова обществеността да има повече доверие в лекарите. Според него, преди да излезе окончателният доклад от проверката, лекарите са били неоснователно обвинени. Заради случая директорите и на трите болници бяха временно освободени от длъжност  по настояване на премиера  Бойко Борисов, но по-късно бяха възстановени на работа.", "date": "2019.12.11", "title": "Лекарският съюз потвърди резултатите от аутопсията на починалото 3-годишно дете"}
{"url": "https://www.dnevnik.bg/sport/2019/12/11/4004041_svetovnoto_klubno_purvenstvo_-_livurpul_i_purviiat/", "text": "Първото голямо изпитание за Катар преди световното по футбол през 2022 г. започва от днес с началото на световното клубно първенство. Седем отбора влизат в надпреварата за отличието, като вниманието пада върху \"Ливърпул\" и \"Фламенго\". Към шестте континентални шампиона се присъединява \"Ал Сад\" - отборът на домакините, който е воден от легендата на \"Барселона\" Шави. Катарският клуб ще открие надпреварата в 19.30 ч. с мач срещу \"Йенген\" от Нова Каледония. Шампионите на Европа и Южна Америка -  \"Ливърпул\"  и \"Фламенго\", се включват директно от полуфиналите след седмица. Другите отбори в турнира са мексиканският \"Монтерей\", тунизийският \"Есперанс\" и \"Ал Хилал\" от Саудитска Арабия. Репетицията Турнирът е част от приготовленията на Катар за световното първенство, което страната ще приеме през 2022 г. Това е възможност да се види нивото на подготовка на азиатската държава може да се справи с организирането на големи футболни форуми, като мачовете в турнира ще се изиграят в Доха на два стадиона - \"Джасим\" (капацитет от 15 хиляди места) и \"Халифа\" (40 хиляди места). Катар ще приеме и следващото клубно първенство през 2020 г., което ще бъде последното в този формат. От 2021 г.  надпреварата ще се насочи към пълна промяна и ще разшири участниците до 24 отбора, като началото ще е в Китай.      Изборът на Катар да приеме световното е обвит в критики, съмнения за корупция, експлоатиране на работници. Друго домакинство - това на световното по лека атлетика през септември,  разбуни духовете  заради малкото публика, изкуствено създадена атмосфера и вредата за природата. От ФИФА са уверени, че Катар ще се справи с възложената задача и световното клубно първенство е \"ценен тест\". \"Всеки футболен фен ще бъде приветстван с пълната отдаденост на нашите партньори в Катар\", каза президентът на ФИФА Джани Инфантино. Сред главните въпросителни пред Катар е  дали страна може да осигури забавление за привържениците . В турнира ще бъдат тествани и условията, тъй като мондиалът след три години ще бъде първият, който ще се проведе през зимата. По това време от годината средната температура в Катар е около 25 градуса. \"Ливърпул\" и останалите \"Ливърпул\" е фаворит за трофея, като мърсисайдци ще търсят своя първи успех в световното клубно първенство. Червените бяха на крачка от отличието и в трите си участия, а през 1977 и 1978 г. тимът не игра в мача за в Интерконтиненталната купа. И в трите случая на пътя на англичаните застана южноамерикански отбор, като \"Фламенго\" (1981 г.), \"Индепендиенте\" (1984 г.) и \"Сао Пауло\" (2005 г.) спряха мърсисайдци.      \"Ливърпул\" ще изиграе първия си мач на 18 декември, когато ще срещне някой измежду \"Монтерей\", \"Ал Сад\" или \"Йенген\". Участието на световното клубно първенство създаде прецедент за червените, които  по-малко от 24 часа по-рано гостуват на \"Астън вила\" за Купата на лигата . С приоритет за Юрген Клоп очаквано е турнирът в Катар, като мениджърът взе най-добрите си футболисти. \"Не мисля за това, че \"Ливърпул\" никога не е печелил турнира. Не съм някой, който иска да бъде първият, стъпил на Луната, но след като сме тук ще се опитаме да спечелим с всичко, което имаме. Най-интересната и трудна част е това, че ще играем със съперници от други континенти, което не се случва често\", заяви Клоп преди турнира. Статистиката е в полза на \"Ливърпул\", тъй като във всяка от последните шест години победител в турнира стана първенецът в Шампионската лига, а \"Реал\" (Мадрид) спечели последните три надпревари. За последните 12 години единственият европейски отбор, който се провали в опита си да спечели трофея, беше \"Челси\" през 2012 г.      \"Манчестър юнайтед\" (2008 г.) е единственият английски отбор, който триумфира в сегашния формат на турнира, който през 2000 г. замени мача за Интерконтиненталната купа между шампионите на Европа и Южна Америка. От друга страна, ако \"Фламенго\" спечели надпреварата, тимът ще стане четвъртият бразилски отбор с успех в надпреварата. В последните години тя донесе изненади, като домакинът достигна три пъти до финала в последните шест години. Цвят в турнира внася \"Йенген\", който е големият аутсайдер. Тимът се превърна във втория отбор извън Австралия и Нова Зеландия, който печели континенталния шампионат на Океания и се класира за световното клубно първенство. Отборът от Нова Каледония дори участва в първия предварителен кръг в Купата на Франция този сезон, тъй като островната държава е владение на Франция.", "date": "2019.12.11", "title": "Световното клубно първенство: пустинното изпитание за \"Ливърпул\" и Катар"}
{"url": "https://www.dnevnik.bg/zelen/2019/12/11/4004252_standartite_za_kachestvo_na_vuzduha_redovno_ne_se/", "text": "В 28 общини в България не се покриват стандартите за качество на въздуха, касаещи праховите частици, съобщи днес на конференция в София представителят на Световната банка Джон Мурлие. Данните са за периода 2011 - 2016 година, като най-много дни с превишаване има във Видин, Монтана, Перник, Пловдив, Плевен и Димитровград и Благоевград. Най-често превишението е за праховите частици с размер 10 микрометъра, който се отделят предимно при битовото отопление с дърва и въглища. На конференцията, организирана от Сдружение \"Въздух за здраве\", доктор Скендер Сила от Световната здравна организация (СЗО) посочи, че 9 от 10 души в света към момента дишат въздух с недостатъчно добро качество. Той подчерта, че за 2019 година мръсният въздух се счита за основен риск за човешкото здраве, като той е причина за преждевременната смъртта на над 7 млн. души годишно. На конференцията бяха представени и данни на СЗО, според които за 2018 година 29% от рака на белите дробове, 24% от инсултите, една четвърт от исхемичната болест на сърцето и 43 на сто от случаите на хронична обструктивна белодробна болест се появяват като късни последици на мръсния въздух. Доктор Каролина Любомирова от Факултета по обществено здраве към Медицински университет - София, представи данни от проучване, търсещо връзка между превишенията на нормите и случаите на реакция на Центъра за спешна медицинска помощ в София на оплаквания, обострящи се от него. За целта е анализиран период от две години (21.02.2017 г - 14.03.2019 г.). Изводът е, че има слаба, положителна статистическа корелация между концентрацията на прахови частици с размер 10 и 2.5 микрометъра и броя на случаите, потърсили помощ за инфаркти, инсулти, остра сърдечна недостатъчност и заболявания на дихателната система. Доктор Каролина Любомирова обаче уточни, че за категорично доказване на зависимости са нужни допълнителни проучвания, с включване на анализ и за други рискови фактори освен замърсяването на въздуха. Сдружение монтира още 1000 сензора догодина На конференцията Петър Киров от гражданската инициатива  AirBG  посочи, че за по-малко от три години броят на използваните от нея сензори за следене на качеството на въздуха в цялата страна е достигнал 998. Те извършват над 66 милиона измервания на месец. Плановете за следващата година са да бъдат монтирани още 1000 станции. По повод твърденията, че данните от тях не са точни, Киров представи графики, доказващи, че стойностите са близки до отчитаните от автоматичните станции на Изпълнителна агенция по околна среда и води. От AirBG започват да монтират и устройства за измерване на концентрацията на азотен двуокис във въздуха.", "date": "2019.12.11", "title": "Стандартите за качество на въздуха редовно не се покриват в 28 общини в България"}
{"url": "https://www.dnevnik.bg/evropa/2019/12/11/4004160_purvi_klimatichen_zakon_na_es_do_100_dni_i_fond_za/", "text": "До 100 дни Европейската комисия ще представи първия европейски закон в областта на климата, предаде пресслужбата на институцията. Брюксел освен това предлага фонд за \"справедлив преход\", който да позволи на зависимите от изкопаеми горива региони да финансират прехода си към чисти индустрии и енергийни източници. Това стана известно днес при представянето на Европейския зелен пакт - пътна карта за постигане на устойчивост на икономиката на ЕС, като се гарантира, че преходът е справедлив и приобщаващ за всички. Комисията предвижда в следващите две години да представи още 47 мерки, сред които са въвеждането на нови данъци върху енергията, законодателство за производството на батерии и на чисти превозни средства, за изграждане на електрозарядни станции, за обработката на отпадъците, за употребата на химикали в земеделието, за облагане на въдзухоплаването. Председателят Урсула фон дер Лайен заяви: \"Европейският зелен пакт е нашата нова стратегия за растеж - за растеж, който дава повече от това, което отнема. Той показва как да променим нашия начин на живот и работа, на производство и потребление, така че да живеем по-здравословно, а предприятията ни да станат новаторски.\" Фон дер Лайен определи днешния ден като особен и го сравни със  . Изпълнителният заместник-председател Франс Тимерманс добави: \"Намираме се в   и околната среда. Европейският зелен курс е възможност за подобряване на здравето и благополучието на нашите граждани чрез преобразяване на нашия икономически модел.\" По думите му \"всички ние ще играем важна роля в това и всички промишлени сектори и държави ще бъдат част от промяната. Освен това наша отговорност е да се уверим, че този преход е справедлив и че при реализирането на Европейския зелен пакт  \". В Европейския зелен пакт е предоставена   за по-ефективно използване на ресурси чрез преминаване към чиста, кръгова икономика и за спиране на изменението на климата, обръщане на тенденцията към загуба на биологично разнообразие и намаляване на замърсяването. В пакта са посочени необходимите инвестиции и наличните финансови инструменти и е обяснено как да се гарантира справедлив и приобщаващ преход. Европейският зелен пакт обхваща  , по-специално транспорта, енергетиката, селското стопанство, строителството, и промишлени отрасли като стоманодобива, производството на цимент, ИКТ, текстилната индустрия и химикалите. Закон за климата За да превърне в законодателство политическата амбиция Европа да стане първият в света неутрален по отношение на климата континент до 2050 г., комисията ще представи първия   в 100-дневен срок, а до 2030 г. и Стратегия за биоразнообразието, нова промишлена стратегия и план за действие на ЕС за кръгова икономика, стратегия \"От фермата до трапезата\" за продоволствена устойчивост и предложения за Европа без замърсяване. Амбициозни цели за 2030 г. Незабавно ще започне повишаване на целите за емисиите на Европа за 2030 г., като ще се определят реалистични мерки за постигане на целта за 2050 г., се посочва в съобщението. \"Ройтерс\" отбелязва, че Фон дер Лайен иска ЕС да намали въглеродните емисии с най-малко 50% до 2030 г. в сравнение с нивата от 1990 г., значително над сегашната цел (40%). Тя може да повиши целта допълнително до 55%. Постигането на целите на Европейския зелен пакт ще изисква  . Според оценки постигането на текущите цели в областта на климата и енергетиката за периода до 2030 г. ще изисква 260 милиарда евро допълнителни инвестиции годишно, т.е. около 1.5% от БВП за 2018 г. Тези инвестиции ще изискват мобилизиране на публичния и частния сектор. В началото на 2020 г. комисията ще представи  . Фонд за справедлив преход Поне   трябва да бъде предназначен за действия в областта на климата, като допълнителна подкрепа ще бъде оказана от Европейската инвестиционна банка (ЕИБ) - европейската банка за климата. За да може и частният сектор да допринесе за финансирането на зеления преход, през 2020 г. комисията ще представи . Миналия месец ЕИБ  обяви, че  от края на 2021 г. спира участието си в почти всички проекти за изкопаеми горива. В съобщението на ЕК се отбелязва, че борбата с изменението на климата и влошаването на състоянието на околната среда изисква усилия от всички, но изходната позиция на отделните региони и страни членки не е еднаква. С   ще се оказва подкрепа на тези региони, които са силно зависими от въглеродно интензивни дейности. Чрез него ще се подкрепят хората, които са най-уязвими спрямо прехода, като им се предоставят достъп до програми за преквалификация и възможности за заетост в нови икономически сектори. Според \"Ройтерс\" размерът на Фонда за справедлив преход ще зависи от резултата от преговорите за многогодишния бюджет на ЕС за 2021 - 2027 г., но се очаква да е най-малко 35 милиарда евро плюс десетки милиарди допълнително финансиране от източници като Европейската инвестиционна банка. Нови данъци Комисията на Фон дер Лайен ще започне работа незабавно по нов граничен въглероден данък за замърсяващи чуждестранни фирми в опит да защити бизнеса на ЕС, който се опитва да бъде по-природосъобразен. Тя казва, че новият данък, който ще се въведе през 2021 г., ще спазва правилата на Световната търговска организация и ще започне за \"няколко избрани индустрии\". Ще се реформира и системата за търговия с емисии на ЕС, която облага индустриите, и ще се работи в посока на включване в нея на морския, авиационния, пътния и строителния сектор. Консултация ЕК ще се обърне към хората през март, за да научи мнението им по представените днес предложения. Комисията отчита, че днес за 95 на сто от европейците опазването на природата е важно. Според комисията е възможно преследването на поставените цели да доведе до   и дава за пример данните, според които миналата година замърсяването е било с 23 на сто по-слабо, отколкото през 1990 г., като същевременно брутният вътрешен продукт е нараснал с 61 на сто. Комисията представя разчети за  - ЕС би получавал на година по 660 000 молби за убежище, достъпът до вода би намалял почти наполовина в южните европейски страни, годишно ще бъдат губени по 190 милиарда евро при повишение на температурата на въздуха с три градуса над днешните средни равнища. До 2050 г. по данните на ЕК е възможно цените на храните да се повишат с 20 на сто.", "date": "2019.12.11", "title": "Първи климатичен закон на ЕС до 100 дни и фонд за справедлив преход обяви Брюксел"}
{"url": "https://www.dnevnik.bg/video/deniat_s_veselin_dremdjiev/2019/12/11/4004224_ivailo_dermendjiev_nakazanieto_za_ruskiia_sport_ne_e/", "text": "Наказанието на Русия за изключване от големите спортни състезания не е много тежко, заяви адвокат Ивайло Дерменджиев. Той е член на Спортния арбитражен съд в Лозана, пред който Русия може да обжалва. \"Решението в известен смисъл намали очакването на комитета на спортистите, които имаха много по-сериозни изисквания за наказание\", каза Дерменджиев в предаването \"Денят с Веселин Дремджиев\" по \"ТВ+\".", "date": "2019.12.11", "title": ""}
{"url": "https://www.dnevnik.bg/sviat/2019/12/11/4004250_v_pamet_na_mari_fredrikson_listen_to_your_heart_prez/", "text": "След продължително боледуване този вторник почина Мари Фредриксон, вокалистката на една от най-известните шведски поп рок групи - \"Роксет\". В нейна памет британското издание The Guardian събра в една минута кадри от изпълненията на един от най-големите хитове на групата Listen to Your Heart от 1988 година до 2012 година.", "date": "2019.12.11", "title": ""}
{"url": "https://www.dnevnik.bg/biznes/2019/12/11/4004228_blizo_70_ot_stokite_v_4_golemi_turgovski_verigi_sa/", "text": "Повече от 67% от асортимента в основните хранителни категории в търговските вериги Billa, Kaufland, Lidl и T MARKET се състои от български продукти. Този дял е най-висок при месните продукти – 76%, следван от хляба със 73%, млечните продукти с 64% и плодове и зеленчуци с 57%. Това съобщава сдружението за модерна търговия, в което те членуват.  През последната година четири от най-големите търговски вериги в България са изкупили повече от 111 хил. тона плодове и зеленчуци от български производители. Сред тях са над 15 хил. тона ябълки, почти 28 хил. тона картофи, повече от 5 млн. броя листни зеленчуци, близо 27 хил. тона дини и пъпеши и над 10 хил. тона домати, сочат данните на организацията. Всяка от четирите вериги работи с между 120 и 200 местни производители и помага за развитието на техния бизнес. Български компании произвеждат и почти 40% от продуктите под собствени марки на ритейлърите. Това показват данните от анкета за работа с български производители за периода 1 ноември 2018 година - 30 октомври 2019 г. Участници в анкетата са членовете на Сдружението за модерна търговия (СМТ) \"Билла България\", \"Кауфланд България\", \"Лидл България\" и \"Максима България\". Тези четири компании са сред най-големите ритейлъри у нас с общ пазарен дял над 30% в сектора на търговията с бързооборотни стоки и имат повече от 360 магазина в цяла България. Според експерти от веригите българските производители могат да работят успешно с големите търговски компании, ако покриват няколко важни условия. Сред тях са да предлагат продукти с постоянно високо качество и по международните стандарти и да могат да доставят договорените количества в срок и с подходяща опаковка. Покриването на тези критерии може да отвори и вратите към външни пазари, което са постигнали повече от 45 български компании. Благодарение на партньорството си с търговските вериги те успешно реализират продукцията си в чужбина.  Данните от анкетата показват, че повече от 67% от асортимента в основните хранителни категории се състои от български продукти. Те се доставят от между 120 и 200 български производителя, с които работи всяка от четирите компании. Основни хранителни категории, обхванати от анкетата са \"Месо и месни продукти\", \"Хляб и хлебни изделия\", \"Плодове и зеленчуци\" и \"Мляко и млечни продукти\". Според резултатите 76% от стоките в категория \"Месо и месни продукти\" в четирите вериги са произведени в България. В категория \"Хляб и хлебни продукти\" 73% от асортимента е доставян от родни хлебопроизводители. Те предлагат не само различни видове хляб, но и заготовки за печене на хлебни изделия на място в магазините. Много голям е делът на българските продукти и в категория \"Млечни продукти\" – 64%.  Данните от анкетата показват, че 57% от плодовете и зеленчуците в тези вериги са отгледани в България.  През последната година тези четири вериги са изкупили повече от 111 хил. тона плодове и зеленчуци от български производители. Сред тях са над 15 хил. тона ябълки, почти 28 хил. тона картофи, повече от 5 млн. броя листни зеленчуци, близо 27 хил. тона дини и пъпеши и над 10 хил. тона домати. Анкетата на Сдружението за модерна търговия показва, че всяка от четирите вериги работи с между 120 и 200 български производители, които им доставят хранителни стоки от собствените си марки и произвеждат продукти за брандовете на ритейлърите. Резултатите от анкетата показват, че 38% от продуктите от собствените марки на участниците в четирите основни хранителни категории се произвеждат в България. Най-голям дял е в категорията \"Месо и месни продукти\" – 63.5%, а при \"Хляб и хлебни изделия\" числото е 56%. През последната година над 45 български компании развиха бизнеса си и излязоха на международни пазари благодарение на партньорството си с търговските вериги, съобщават самите те. Това стана възможно чрез производството на собствени брандове на ритейлърите.", "date": "2019.12.11", "title": "Близо 70% от стоките в 4 големи търговски вериги са български"}
{"url": "https://www.dnevnik.bg/sviat/2019/12/11/4003902_bulgariia_i_oshte_tri_strani_chlenki_na_noto_otkriha/", "text": "С демонстрация, в която участваха хеликоптери и специални части на хърватската армия във военновъздушната база Земуник край гр. Задар на Адриатическото крайбрежие, днес НАТО откри тренировъчен център на Многонационалната програма за подготовка на авиацията за специални операции на НАТО (MSAP). Тя създадена по инициатива на четири страни членки на алианса - България, Хърватия, Словения и Унгария. Центърът е предназначен за обучение и тренировка на екипи за транспортирането на специални части до конфликтни точки. На церемонията по откриването на центъра край Задар присъстваха министрите на отбраната и представители на оперативните ръководства на армиите на страните, участващи в проекта. България бе представена от вицепремиера и министър на отбраната Красимир Каракачанов и вицеадмирал Емил Ефтимов, заместник-началник на отбраната.      \"Предназначението на центъра е да обучава хеликоптерни екипажи, като съчетава теоретична подготовка с 18-седмична летателна практика, каза директорът на програмата подполковник Томислав Пушник. В края на обучението екипажите трябва да са подготвени за участие в неконвенционални специални въздушни операции в съответствие с всички стандарти на НАТО.\" Меморандумът за сътрудничество при създаването на програмата и изграждането на тренировъчната му база беше подписан през ноември 2018 г. от четирите страни - инициаторки на проекта, а фактическата работа по завършването му отне точно година. Изграждането на центъра беше договорено в отговор на необходимостта военовъздушните сили на България, Хърватия, Унгария и Словения да придобият способности за участие в специални операции, но и да създадат собствени подразделения с тази цел. Като страна домакин Хърватия е инвестирала в създаването на център за настаняване на обучаващите се в програмата близо 2 млн. евро, а Съединените щати са отпуснали финансова помощ 350 хил. долара. Бюджетът на програмата ще бъде формиран с равни вноски от всички страни, участнички в проекта, а всяка от тях ще участва във въздушните тренировки със собствена летателна техника.      Пред \"Дневник\" министърът на отбраната Красимир Каракачанов не уточни размера на българското участие в създаването на тренировъчен център на Многонационалната програма за подготовка на авиацията за специални операции на НАТО. \"Това е по програма, каза той. А годишната вноска на Българя за участие в проекта ще е 5 хил. евро. Освен това страната ни ще участва и с двата си хеликоптера \"Кугър\". Според Каракачанов все още не е приключила процедурата за избор на българския офицер, който ще представлява страната ни в оперативното ръководство на проекта в Земуник. \"Забавихме се, защото имаше обявен конкурс, но не беше намерен най-подходящия човек. Най-късно до края на март или началото на април той ще бъде определен\", каза Каракачанов. Според Томислав Пушник военновъздушната база край Задар е избрана най-вече заради локацията си и благоприятните за полети метеорологични условия в района. Градът се намира на брега на Адриатическо море, но и в непосредствена близост до планински и равнини терени, които осигуряват максимално добри тренировъчни условия. Разчленената брегова линия на Далмация и множеството острови също дават възможност за тренировъчни операции на море.      Всеки от участниците в Многонационалната програма за подготовка на авиация за специални операции има правото да използва възможностите и базата й до ниво, пропорционално на собствения му финансов принос или друг вид принос в нея. \"Целта на проекта е да предостави на участниците в нея компетентности и умения, които да им позволят да изпълняват както индивидуалните си отбранителни цели, така и заложените в процеса на планиране на отбраната на НАТО\", каза Томислав Пушник. Друга цел на програмата е да оптимизира разходите за обучение на авиационните екипажи на четирите държави, които в момента участват в нея, и да повиши оперативната съвместимост между армиите на страните - участнички в НАТО, и партньорите на алианса. До няколко години четирите държави, участвали в създаването на тренировъчния център в Задар, имат намерение да включат в програмите му за подготовка както летци от други страни - членки на НАТО, така и от държави, партньори на Алианса, каквато е Северна Македония.", "date": "2019.12.11", "title": "България и още три страни от НАТО откриха център за подготовка на специални части в Хърватия (видео)"}
{"url": "https://www.dnevnik.bg/zelen/2019/12/11/4004258_lukoil_neftohim_shte_bude_globen_zaradi_nepriiatna/", "text": "Глоба от 10 до 500 хиляди лева заплашва \"Лукойл Нефтохим Бургас\" АД заради миризмата на нефтопродукти, усетена вчера от жителите на Бургас, съобщи на пресконференция днес директорът на местната Регионалната инспекция за околната среда и водите (РИОСВ) инж. Тонка Атанасова, предаде БТА. Тя добави, че са получени около 30 сигнала от граждани за проблема. Започналата административнонаказателна процедура срещу \"Лукойл Нефтохим Бургас\" АД е заради нарушаване на издаденото комплексно разрешително, допълни инж. Атанасова. Иначе при извършените снощи замервания не са установени никакви промени в параметрите на работата на инсталациите и е нямало превишение на нито един от 28-те следени показателя за качество на атмосферния въздух. Усещала се обаче миризма на тежки въглеводороди и бензин, което представлява и нарушение на комплексното разрешително. От РИОСВ съобщиха, че \"Лукойл Нефтохим Бургас\" АД е спрял дейностите с риск от предизвикване на емисии. Бил е засилен и контролът върху работните параметри на инсталациите.", "date": "2019.12.11", "title": "\"Лукойл Нефтохим\" ще бъде глобен заради неприятна миризма в Бургас"}
{"url": "https://www.dnevnik.bg/evropa/2019/12/11/4004254_bulgariia_i_oshte_8_strani_othvurliha_pravila/", "text": "Няколко европейски държави, сред които и България, отхвърлиха правила, определящи кои финансови продукти може да се определят като \"зелени\" и \"устойчиви\", заяви представител на ЕС, цитиран от \"Ройтерс\". Решението провали сделка, постигната миналата седмица между евродепутатите и финландското председателство на Съвета на ЕС, чиито преговарящи екипи я определиха като забележителен компромис с потенциал да установи световен стандарт за зелени облигации и други финансови продукти, насочени към инвеститори, имащи отношение към климата. Великобритания, Франция, Чехия, Унгария, Полша, Словакия, Румъния, България и Словения се противопоставиха на сделката на среща на дипломати от ЕС в Брюксел, опасявайки се, че тя ще попречи инвестиции в ядрени и въглищни проекти да бъдат квалифицирани като зелени. Подобни инвестиции не бяха изрично изключени от новите класификации на ЕС, но според правилата би било много трудно те да бъдат определени като зелени, което потенциално би намалило бъдещото финансиране за тези индустрии. Новината дойде в деня, в който Европейската комисия  обяви как планира  да направи съюза по-зелен и да намали драстично въглеродните емисии. Според правилата на ЕС депутатите и правителствата трябва да постигнат компромис по дадено предложение за законодателство, когато възгледите им се различават. Обикновено държавите подкрепят компромисите, постигнати от техни представители, но блокирането на закона за зелено финансиране изкара наяве дълбоките разделения в блока по въпроса. Държавите смятат, че компромисният текст отива отвъд мандата, даден на Финландия да води преговорите, заяви източникът. Сега трябва да бъде договорен нов мандат, което вероятно ще стане следващата седмица. Разговорите с Европейския парламент трябва да бъдат възобновени в следващите дни с цел да се постигне сделка преди края на годината, добави източникът.", "date": "2019.12.11", "title": "България и още 8 страни от ЕС отхвърлиха правила, определящи кои инвестиции са зелени"}
{"url": "https://www.dnevnik.bg/evropa/2019/12/11/4004266_eroparlamentut_e_razdelen_v_ocenkata_si_za_zeleniia/", "text": "Председателят на Европейската комисия Урсула фон дер Лайен представи днес на извънредно заседание на Европейския парламент  предложение за мерки за опазване на околната среда . В изказванията си евродепутатите показаха разделение в оценката си за предложението, което предвижда в ЕС до 2050 г. да бъде прекратено замърсяването от изгарянето на полезни изкопаеми. Европейците искат решителни действия срещу промените в околната среда, чухме гласа им и заради тях правим днешните предложения, заяви Фон дер Лайен. По нейните думи ще бъдат необходими усилията на повече от едно поколение за постигането на набелязаната цел. Пътят ще бъде много дълъг и неравен, добави тя. Фон дер Лайен отбеляза, че преди 70 години Европа се е обединила около добива на въглища и производството на стомана и е постигнала икономическо чудо. По нейните думи сега е време за обединение около добиването на възобновяема енергия. В последвалите оценки парламентарната група на  (ЕНП) подкрепи Фон дер Лайен и посочи, че очертаните стремежи са в интерес на следващите поколения. Може би сме последните, способни все още да направят нещо. Нека не поставяме тежестта от енергийния преход върху най-слабите, призова групата на ЕНП и предложи страните, които не участват в общите усилия за опазването на планетата, да нямат достъп до пазара на ЕС. Групата на   също изрази подкрепа за предложенията на ЕК и ги определи като нов подход за постигането на икономически растеж. Според социалистите е необходимо също ЕС да наложи данъци, които помагат за постигането на целите за по-чиста околна среда. Групата  определи предложенията като начало на усилията Европа да излезе на прав път, но призова за широко обсъждане. Либералите предложиха новите цели за опазването на природата да залегнат в работата по политиките за сближаване и земеделие.  изразиха задоволство, че ЕК представя предложенията само 10 дни след встъпването в длъжност на екипа на Фон дер Лайен. Те определиха т.нар. \"Зелен договор\" на ЕК като \"списък с добри намерения\". Трябва да действаме веднага срещу замърсяването на околната среда и за да е успешен, преходът трябва да бъде справедлив. Неприемливо е най-голямата цена да се плаща от най-бедните. Не трябва да се допуска загуба на работни места, необходима е дълбока промяна на данъчната политика, ползващите полезни изкопаеми трябва да плащат най-високите данъци, призоваха Зелените. Те добавиха, че днес ЕС е готов да вложи 1/4 от общия бюджет за опазване на природата, но останалите 3/4 служат в обратната посока. Групата  постави въпроса за отраженията за обществото и икономиката от предложените мерки. ЕК иска да се хареса, коментира тази парламентарна група. Европейските консерватори и реформатори (ЕКР) поставиха въпроса защо ЕК прави подобни предложения, а не спазва законодателството, според което това е работа на Европейския съвет. ЕКР предупреди, че ще има тежки последици, ако комисията се опита да наложи силово днешните предложения. Групата на   представи свое предложение за опазването на природата и заяви, че става дума за оцеляването на човечеството. Според тази група днешната икономическа система води до разрушаването на природата и това е в основата на проблема. Мерките трябва да бъдат насочени натам, планетата няма да бъде спасена с лозунги, заявиха представителите на тази политическа сила и определиха предложенията на ЕК като \"политически хазарт\"./БТА", "date": "2019.12.11", "title": "Европарламентът е разделен в оценката си за \"зеления\" план на Брюксел"}
{"url": "https://www.dnevnik.bg/zelen/2019/12/11/4004203_asociaciiata_na_parkovete_objalva_stroeja_na_plaj/", "text": "Днес Асоциацията на парковете в България  е внесла жалба  срещу разрешението на екоинспекцията на област Бургас за нов строеж на къмпинг \"Градина\" (виж  тук ). Природозащитната организация привежда примери от съдебната практика на Съда на Европейския съюз, изискваща институциите да използват актуални данни и да докажат без съмнение безопасността за защитените дюни в района. Имотът попада в зона от европейската природозащитна  мрежа \"Натура 2000\" . Това е защитена зона \"Бакърлъка\", която е за опазване на дивите птици. Тя граничи с още една защитената зона, обявена с цел опазване на природните местообитания, а именно - \"Плаж Градина – Златна рибка\". Оценка без данни В жалбата си Асоциацията на парковете твърди, че оценката на Регионалната инспекция по околна среда и води (РИОСВ), която твърди, че строежът няма да увреди дюни, не отговаря на изискванията на европейската Директива за местообитанията. Според организацията екоинспекцията се е произнесла без актуални данни за целевите за опазване видове и местообитания в двете защитени зони в района на къмпинг \"Градина\". Използвани са данни от докладването към Европа за мрежата \"Натура 2000\", извършено от правителството на България през 2011 г. Те \"по никакъв начин не могат да се считат за актуални през 2019 г.\", твърдят природозащитниците, които цитират съдебно решение C‑441/17 от 17 април 2018 година. В него Съдът на Европа постановява, че използване на данни от 2012 година в решение от 2016 г. на компетентните власти на Полша не отговаря на изискването към оценката член 6, параграф 3, първо изречение от Директивата за местообитанията. При съмнение - трябва подробно изследване Според Решение на Съда на ЕС по дело C-258/ от 2013 година проект, засягащ територии в \"Натура 2000\", подлежи на одобрение само при условие, че \"компетентните органи са се уверили... предвид най-добрите научни достижения в тази област, че той няма да има трайно отрицателно въздействие върху интегритета на територията\" и \"от научна гледна точка не съществува никакво основателно съмнение относно липсата на такива последици\". Въпреки че има отрицателно произнасяне на качеството на доклада за въздействие върху околната среда от страна на РИОСВ - Бургас, от 5.09.2019 г., екоинспекцията възлага втори доклад за промени в предложението. Вторият доклад, подаден с дата 6.10.2019 г., е одобрен през ноември. Според жалбата на природозащитниците тези разнопосочни оценки показват, че не е изпълнено изискването на Директивата за местообитанията за пълна убеденост, че защитените птици и дюни няма да бъдат увредени. Така се събират противоречиви оценки на ведомството за нуждата от защита на дюните. На  14.03.2018 г. екоинспекцията постановява  строежът да се извърши с буферна зона около него, за да избегне увреждането им. След това с промени в проекта и нов доклад за оценка на въздействието му от октомври с последното си  решение от 27.11 2019 г . РИОСВ разрешава строежът да е без такава защитна ивица. Според жалбата на природозащитниците издаването на две противоречащи си решения за едно и също строителство показва, че нe e изпълнено изискването на директивата за убеденост относно безопасността за защитените птици и дюни на \"Градина\". \"Плажни пясъци\" или \"дюни\" Обжалваното Решение от 27.11.2019 г. по оценка за съвместимост е атакувано от Асоциацията на парковете и заради некоректно определяне на местообитанието дюни. В него екоинспекцията на Бургас твърди, че имотът \"няма характеристика на пясъчни дюни\" въз основа на доклад за оценка на степента на въздействие върху двете зони от \"Натура 2000\" в съседство. Това заключение РИОСВ - Бургас, аргументира с доклад, който обаче съдържа спорни от гледна точка на научно установената дефиниция твърдения за местообитанието \"дюни\". Докладът постановява, че със строежа няма да се увредят дюни, но твърди, например, че дюните край \"Градина\" са \"геоложки феномен\", и те трябва да бъдат изследвани \" При все това, дюните се опазват от европейската мрежа \"Натура 2000\" като обитания на редки растения, което ги прави по дефиниция обект на изследване именно от биолози. В жалбата си срещу решението на екоинспекцията природозащитниците изтъкват и други твърдения от доклада за оценка, които поставят под съмнение неговите заключения и нелогични аргументи, на които се основава разрешението за строежа. Например за констатираната липса на дюни в имота докладът прилага следния довод: \"Доказателство, че това не са дюни, са дърветата изхвърлени от вълните върху тази плажна тераса при щормовите вълнения.\" Необоснованост и противоречие Асоциацията на парковете вижда и в крайното решение на екоинспекцията: \"Обжалваното решение съдържа явна фактическа грешка, посочвайки, че въпросният имот попада в Зона А и Б на ЗУЧК съгласно Общия устройствен план на община Созопол, което не е вярно и е видно от самия план.\" Реалното местоположение на имота според устройствения план е в Зона А. Тази зона налага ограничения за строителството не само от гледна точка на \"Натура 2000\" и Закона за биологичното разнообразие, но и по правилата на Закона за устройство на Черноморското крайбрежие (ЗУЧК). Какво предстои Асоциацията на парковете е подала жалбата си до екоминистерството, което е принципал на РИОСВ - Бургас. Ако екоминистерството не спре строежа върху дюни, жалбата ще стигне до административния съд. Самото решение на екоинспекцията забранява строеж в месеците март - август, за да се избегне безпокойството на защитените птици в района. Ако обаче природозащитниците не обжалват, строежът би могъл да завърши още преди март.", "date": "2019.12.11", "title": "Асоциацията на парковете обжалва строежа на плаж \"Градина\""}
{"url": "https://www.dnevnik.bg/video/deniat_s_veselin_dremdjiev/2019/12/11/4004279_hristofor_karadjov_niama_shans_impiichmuntut_na_trump/", "text": "\"Шансовете импийчмънтът на американския президент Доналд Тръмп да мине през Сената са почти никакви\", коментира в предаването \"Денят с Веселин Дремджиев\" по ТV+ и TV1 преподавателят в Калифорнийския университет Христофор Караджов. Тази седмица демократите съобщиха формалните обвинения, на базата на които искат отстраняването на президента. Те са убедени, че Доналд Тръмп е злоупотребил с власт и е възпрепятствал дейността на Конгреса. Според Христофор Караджов казусът ще мине през Камарата на представителите, но няма да получи одобрението на Сената. \"Най-вероятно резолюцията ще бъде гласувана в Камарата на представителите, където демократите имат мнозинство. След това Камарата на представителите ще представи обвиненията пред Сената и Сенатът ще действа като съд, като жури и ще прецени дали тези обвинения са достатъчни силни, за да бъде отстранен президентът на САЩ. Процесът обаче е абсолютно политически и не се базира единствено на фактите\", обясни той. Как ще продължи процедурата по импийчмънт може да прочетете  .", "date": "2019.12.11", "title": ""}
{"url": "https://www.dnevnik.bg/biznes/2019/12/11/4004300_pravitelstvoto_shte_osiguri_oshte_138_mlrd_lv_za/", "text": "Министерският съвет пое ангажимент за осигуряване на 1.38 млрд. лева за изграждането на последните почти 89 километра от автомагистрала \"Хемус\". Става въпрос за участъка между 222-и и 310-и километър - след връзката с пътя Русе - Велико Търново до строящия се в момента участък Белокопитово - Буховци. За целта се увеличава размерът на ангажиментите за разходи, които Министерството на регионалното развитие и благоустройството може да поеме през 2019 г. С това се цели планиране на завършването на автомагистралата от София до Варна, съобщи правителствената информационна служба. С парите ще се плати изготвянето на технически проекти и изпълнение на строително-монтажните работи в отсечката в периода до 2022 г. През миналата година правителството предостави 1.3 млрд. лв. за строителството на 134 км в отсечката от Боаза до връзката с пътя Русе - Велико Търново, като за изпълнител без търг беше избрана държавната компания \"Автомагистрали\" ЕАД. Тя от своя страни избра подизпълнители. Вече стана факт и  първият скандал  покрай удължаването на \"Хемус\", в частта и в Ловешко. Той беше свързан с унищожаването на коритото на река Вит. Въпреки това и новите три участъка от магистралата ще се правят от \"Автомагистрали\" ЕАД. Дружеството е собственост на МРРБ и  наскоро си гарантира  и половин милиард лева за укрепване на свлачища. При всеки повод Бойко Борисов споменава колко важно е изграждането на \"Хемус\", като завършването й е сред основните приоритет в управленската програма на правителството. В момента в експлоатация са участъците от София до Боаза и от с. Белокопитово до Варна с обща дължина около 180 км. Предстои изграждането на още почти толкова. Какво остава да се направи от \"Хемус\": Участък 2 (19.2 км) - от края на пътен възел \"Дерманци\" - при пресичане с път III-307 Луковит - Угърчин, до връзката с път III-3005 Радювене - Катунец, включително пътен възел \"Каленик\". Участък 3 (17.08 км) - започва от края на пътен възел \"Каленик\" при пресичането с път III-3005 Радовене - Катунец до връзката с път II-35 Плевен - Ловеч, включително и пътен възел \"Плевен\". Участък 4 (26.8 км) - от края на пътен възел \"Плевен\" при пресичане с път II-35 Плевен - Ловеч до път III-301 Летница - Ловеч, включително пътен възел \"Летница\" Участък 5 (23.2 км) - от края на пътен възел \"Летница\" при пресичането с път III-301 до път III-303 Бутово - Павликени, включително и пътния възел. Участък 6 (32.6 км) - от края на пътния възел на път III-303 Павликени - Левски до път 1-5 Русе - Велико Търново, включително и пътния възел. Тези шест участъка ще се изградят от \"Автомагистрали\" АД с вече отпуснатите 1.3 млрд. лева Участък 8 (33.5 км) - след пресичането с път II-51 Бяла - Търговище и е до връзката с път II-49 Търговище - Разград. Участък 9 (11.9 км) - участъкът е от пресичането с път II-49 и до изграждащия се в момента участък Белокопитово - Буховци, при пресичането на път I-4 с път III-5102). С поетите като ангажимент от страна на правителството 1.38 млрд. лева ще се изградят последните три участъка.", "date": "2019.12.11", "title": "Правителството ще осигури още 1.38 млрд. лв. за довършването на магистрала \"Хемус\""}
{"url": "https://www.dnevnik.bg/sviat/2019/12/11/4004307_greta_tunberg_stana_lichnost_na_godinata_na_sp_taim/", "text": "                        16-годишната шведска активистка Грета Тунберг е \"Личност на годината\" на авторитетното сп. \"Тайм\". Медията припомня, че Тунберг даде началото на  глобално движение, като избяга от училище  – от август 2018 г. тя започна да прекарва дните си пред шведския парламент, държейки надпис: \"Училищна  стачка за климата\". В следващите 16 месеца тя говори пред ООН, срещна се с папата, влезе в спор в президента на САЩ и вдъхнови 4 млн. души да се присъединят към  Глобалната стачка за климата  през септември – най-големият протест за тази кауза в човешката история. \"Тунберг не предлага магическо решение, но успя да създаде глобална смяна на поведението, като превърна среднощните тревоги на милиони в световно движение, призоваващо за спешна промяна\", описва я \"Тайм\". \"Тя има с индром на Аспергер , което означава, че не функционира в същия емоционален регистър като повечето хора, с които се среща. Не харесва тълпи, игнорира учтивите безсмислени разговори и говори директно и просто. Не може да бъде поласкана или разсеяна. Не се впечатлява от звездния статут на други хора, нито изглежда да се интересува от собствената си нарастваща слава. Но точно тези качества ѝ помогнаха да стане глобална сензация. Когато другите се усмихват, за да разсеят напрежението, Тунберг се мръщи. Когато останалите говорят с надежда, тя припомня неопровержимата науката: океаните ще се надигат, градовете ще бъдат наводнени, милиони ще страдат.\" Миналата година \"Личности на годината\"  бяха Джамал Хашокжи  и други убити журналисти; а през 2017 г. - жените,  участвали в движението #MeToo .", "date": "2019.12.11", "title": "Грета Тунберг стана най-младата \"Личност на годината\" на сп. \"Тайм\""}
{"url": "https://www.dnevnik.bg/citat_na_deniia/2019/12/11/4004210_citat_na_denia_bulgarite_shte_zajiveiat_dostoino/", "text": "Българите ще заживеят достойно, когато възпитат политиците си да живеят само от заплата. Това каза президентът Румен Радев в интервю за предаването \"Лице в лице\" по Би Ти Ви. Той уточни, че с думите си визира политици, които разпределят бюджети и сключват договори за обществени поръчки. Според него \"разделението на властите се изпразва все повече от съдържание\". \"Приемат се лобистки закони между първо и второ четене в парламента. Правителството харчи на тъмно милиардни изкуствени излишъци. Когато се шири корупция, трябва да преосмислим мястото на българските институции за преодоляване на ерозията на държавността, както и за обезвреждането на паралелната власт\", каза още Радев.", "date": "2019.12.11", "title": "Цитат на деня: Българите ще заживеят достойно, когато възпитат политиците си да живеят само от заплата"}
{"url": "https://www.dnevnik.bg/bulgaria/2019/12/11/4004343_iordan_dimitrov_pochti_vsichki_eksperti_v_bulgariia/", "text": "Почти всички експерти в България подкрепят Закона за социалните услуги, защото дори и да има минуси в него, почти всичко, което той предлага, е нещо, което се чака от дълги години в страната\", коментира в предаването \"Денят с Веселин Дремджиев\" по ТV+ и TV1 Йордан Димитров от Балканския институт по труда и социалната политика.  В началото на декември стана ясно, че  \"Мотивите за отлагането на закона бяха свързани с всичко друго, но не и с нещата, които са в самия закон. Това, че го отложиха с 6 месеца, може би не е толкова страшно, при положение че сме чакали 10 или 15 години. Проблемът е, че има вероятност и след това да продължи да се отлага този закон. Тези, които излязоха срещу закона, са извън експертния свят\", заяви Димитров. Той съобщи и че не се наблюдава ръст в заетостта на хората с увреждания. Проблемът при хората с увреждания не е толкова тези, които са били регистрирани в бюрата по труда и на които беше намерена работа. Проблемът са онези, които нито търсят работа, нито някои се опитва да им намери работа. Става дума за 100 - 120 хил. души. Те продължават да стоят извън всякакви системи и извън статистиката\", коментира Димитров.", "date": "2019.12.11", "title": ""}
{"url": "https://www.dnevnik.bg/sport/2019/12/11/4004359_fifa_shte_sudi_blater_i_platini_s_cel_da_si_vurne_2/", "text": "ФИФА се готви да предприеме съдебни действия срещу бившия си президент Сеп Блатер и бившия председател на УЕФА Мишел Платини. Организацията иска да си върне 2 милиона долара, свързани с \"нелоялно\" плащане между двамата. Транзакцията, която доведе до последвалото разследване за злоупотреби, е била одобрена лично от Блатер през 2011 г. През 2015 г. Платини и Блатер  бяха изхвърлени от футбола  за срок от 8 години. Двамата бяха признати за виновни в конфликт на интереси, невярно счетоводство и отказ за сътрудничество на разследващите. В крайна сметка санкцията на Платини беше намалена наполовина от Етичната комисия към ФИФА и изтече през октомври. Наскоро французинът заяви, че планира завръщането си във футбола. ", "date": "2019.12.11", "title": "ФИФА подготвя действия срещу Блатер и Платини в опит да си върне милиони"}
{"url": "https://www.dnevnik.bg/bulgaria/2019/12/11/4004215_rumen_radev_zagovori_za_neutralizirane_na_paralelnata/", "text": "Президентът Румен Радев обяви в интервю за предаването \"Лице в лице\" по Би Ти Ви, че в България има паралелна власт и тя трябва да бъде неутрализирана. По думите му \"разделението на властите се изпразва все повече от съдържание\" и това довеждало до приемането на лобистки закони между първо и второ четене. \"Когато правителството харчи на тъмно милиардни изкуствени излишъци, когато се шири корупция, трябва да преосмислим мястото на българските институции за преодоляване на ерозията на държавността и за неутрализиране на паралелната власт\", добави президентът. Цялото интервю на Румен Радев  В залеза на управлението на Борисов се заговори за контрол над главния прокурор Радев обяви, че ще се възползва от конституционното си право да предложи промени в основния закон на държавата. Коментарът му дойде, докато обсъждаше  предложението на властта за \"независим\" прокурор , който ще е единственият с правомощия да разследва за престъпления от общ характер главния прокурор и неговите заместници. Законопроектът беше предложен на извънредно заседание през уикенда, след като  Венецианската комисия  и Комитетът на министрите към Съвета на Европа излязоха с остри и критични становища за предлаганите още през юни промени от министъра на правосъдието Данаил Кирилов, по-известни като закона за \"тримата големи\". \"Начинът за реализация на тези идеи не се покриват с моите. Още в началото управляващите тръгват с нарушение на закона за нормативните актове. Къде беше общественото обсъждане на този въпрос? Въпросът за ефективното разследване на главния прокурор се поставя от 10 години и чак в залеза на своето управление Бойко Борисов решава да го повдигне, и то в типичния си стил\", добави Радев. Той каза още, че с интерес ще следи дебатите в парламента при обсъждането на промените в Наказателно-процесуалния кодекс, с които трябва да се регламентира фигурата на \"независим\" прокурор. За него е важно да се види дали законопроектът няма да влезе в колизия с конституцията, тъй като \"въвеждането на нова и мощна фигура, понякога по-силна дори от главния прокурор\", не е записано по никакъв начин в конституцията. \"Ако този нов независим прокурор наруши закона, кой ще го разследва? Може би пак главният прокурор? Проблемът е по-дълбок и той няма да се реши с този законопроект. Не случайно Венецианската комисия издаде препоръки за дълбоки законодателни промени, за нови правила и за еволюция на политическата култура. Това явно е непосилна задача в един узрял етап на управлението на Борисов\", допълни Радев и припомни, че според чл. 154 от конституцията има право да предложи промени. Той каза още, че каквито и конституционни промени предложи, те ще бъдат разгледани от депутатите и всяка партия ще трябва да вземе отношение по тях. Държавният глава посочи, че би поискал и въвеждането на индивидуална конституционна жалба, каквато опция липсвала в момента. По информация на \"Дневник\" от президентството Румен Радев планира първо да събере правния си съвет, за да чуе мненията на юристи за евентуални изменения в основни закон, а после да проведе дебати с политици и експерти. Охранява ли братът на Гешев президента Румен Радев отговори на подхвърленото изречение от Борисов преди седмица отново в интервю за \"Лице в лице\", че  братът на избрания за нов главен прокурор Иван Гешев го охранява.  Премиерът намекна, че президентът и бившият ръководител на специализираната прокуратура са в добри отношения и връщането на указа от страна на Радев за назначаването на Гешев било за пред медиите. \"Някой търси под вола теле. Полк. Георги Гешев беше назначен за ръководител на екип на моята пряка охрана още при избирането ми за президент. Отдавна обаче той не е част от моята пряка охрана. Той е професионалист и прекрасен човек и е отдавна в структурите на Националната служба за охрана (НСО), много преди брат му да бъде избран за главен прокурор\", каза Радев.", "date": "2019.12.11", "title": "Радев поиска неутрализиране на паралелната власт, ще внесе промени в конституцията"}
{"url": "https://www.dnevnik.bg/video/lice_v_lice/2019/12/11/4004395_rumen_radev_boiko_borisov_e_v_zaleza_na_svoeto/", "text": "Проблемът за ефективното разследване на главния прокурор се поставя от 10 години. Чак в залеза на своето управление Бойко Борисов решава изведнъж даде предложение, и то в типичен стил - за 20 минути.\" Така президентът Румен Радев коментира в предаването \"Лице в лице\" по Би Ти Ви промените в законодателството, които правителството предложи във връзка с последните препоръки на Венецианската комисия. \"Проблемът е много по-дълбок и той няма да се реши с този законопроект\", убеден е Радев. Държавният глава обяви, че има намерението да се възползва от конституционното си право да предложи промени в основния закон на страната. В каква посока ще са тези промени четете", "date": "2019.12.11", "title": ""}
{"url": "https://www.dnevnik.bg/gradska_sreda/2019/12/11/4004398_tomislav_donchev_prizova_novite_kmetove_da_se/", "text": "Предстои много сложен мандат, защото всичко се променя – и националното законодателство, и европейското, каза вицепремиерът Томислав Дончев на форума на Сдружението на общините. В него участваха над 200 нови кметове от цялата страна. Вместо бодри пожелания Дончев призова кметовете да се обединяват помежду си за общи проекти. Няколко съседни общини могат да кандидатстват заедно за финансиране, тъй като Министерският съвет днес е одобрил изменения в Закона за регионалното развитие, които предстои да бъдат гласувани в парламента. \"Така даваме правния аргумент за по-интензивно сътрудничество между съседните общини. Добре е да си говорите по между си\", обърна се Дончев към присъстващите кметове. Да се търсят общите нужди и проблеми, които надхвърлят границите на една община. Той директно заяви, че вече е разработена задачата част от финансирането през следващия програмен период да отива само за регионални инициативи – не за общински. \"Всяка инициатива за път, в образованието или иновациите няма само общински характер. Всеки университет или професионална гимназия са с обхват, по-широк от общинския, поне областен\", даде пример той. Окрупняването на общините в региони е стара идея на Дончев. През март 2018 г. той призова за по-едро райониране на страната за нуждите на европейското финансиране. Тогава той даде пример с реновирането на едно шосе, което минава през три общини. Ако това е приоритет само на един от кметовете, се получава идеално шосе до границата на неговата община, а нататък – дупки и кал. Вицепремиерът посъветва общинските кметове да разработват нови форми на градска мобилност, защото държавата ще подпомага идеи в тази сфера. \"Идеи как да се разтоварва трафикът, за развиване на алтернативното придвижване, за паркирането – все теми, свързани с мръсния въздух, което вълнува обществото\", обясни той. Той засегна и обсъжданата тема за данъчната децентрализация – даването на право на общините да получават част от републиканските данъци, а не само местните. В началото на декември БСП предложи 1/5 от данъка върху доходите и 1/10 от приходите от ДДС да остават в общините за финансирането им, но Народното събрание не прие идеята. Това ще е добре за развитите икономически общини, за които сега няма възможност да получават повече приходи от данъци. \"Самата данъчна система трябва да е скроена по начин, че да се дава такава възможност\", пожела Дончев. Фискалната децентрализация обаче ще значи и отдръпване на държавата, което ще е лошо за по-бедните общини. \"И те ще затънат още\", предупреди той.", "date": "2019.12.11", "title": "Томислав Дончев призова новите кметове да се кооперират по съседски"}
{"url": "https://www.dnevnik.bg/sviat/2019/12/12/4003601_durjavnite_institucii_sa_prekrasni_ili_kak_bulgarski/", "text": "Шест български проекта за политика в добрия смисъл на думата получиха европейско признание тази година. Става въпрос за наградите \"Иновации в политиката\", които бяха връчени на церемония в Берлин преди дни. Тази година 6 проекта от страната бяха сред 80-те финалисти в 8 категории. Награда спечели \"Достъпен туризъм в Рила планина\" на община Рила - повече за него  четете тук. Останалите са \"Иновативни училища\" на образователния министър Красимир Вълчев, \"Умна библиотека - достъп на възрастни хора до информационни технологии\" на кмета на община Враца Калин Каменов, DigitalKidZ STE(A)M клуб на Ивелина Атанасова, \"Чудната градина: социално предприятие за повече възможности\" на кмета на Добрич Йордан Йорданов и \"Здравословна храна в яслите и детските градини\" на кмета на Троян Донка Михайлова. Представители на два проекта присъстваха на церемонията в Берлин - Ивелина Атанасова от DigitalKidZ и кметът на Троян Донка Михайлова. \"Дневник\" говори с тях за проектите, пречките по пътя и плановете за бъдещето. Какво ядат децата в яслите и детските градини Община Троян бе номинирана с проекта си \"Здравословно хранене в яслите и детските градини\" - в града вече има две овощни градини с ябълки и сливи, а се изгражда и оранжерия. Продукцията от тях ще отива за храненето на най-малките. \"Имаме на този етап две овощни градини – една овощна градина е сливова, тя е засадена преди няколко години и вече дава плод, произвеждаме сладка, мармалади. Втората градина е ябълкова, в нея има различни видове ябълки. Очакваме първите плодове през пролетта и в момента изграждаме три оранжерии, в които ще произвеждаме и зеленчуци\", обясни пред \"Дневник\" кметът. Първите зеленчуци ще бъдат засадени през пролетта – марули, лук, репички, домати и краставици. А макар че е рано, екипът на общината вече е откъснал първата ябълка и приема това като добро предзнаменование. \"На този етап не сме намирали подходяща възможност да привлечем външно финансиране\", обясни още тя. \"Всъщност имахме такава идея чрез местната инициативна група по отношение на финансирането на зеленчуковата градина. Фонд \"Земеделие\" реши, че това е идея, която носи печалби и не може да бъде финансирана, за наше учудване. След което ние я финансирахме със средства от общинския бюджет, което има своите предимства, дотолкова доколкото ни дава свобода да правим това, което е полезно.\"      По думите ѝ много хора са харесали инициативата и са готови да помогнат – немски инвеститор например е изградил сграда до оранжерията с хладилни помещения, складове и за хората, които ще работят в нея. Михайлова е доволна, че една идея води след себе си друга и се надява, че скоро продукцията от градините и оранжериите ще се използва в централната детска кухня, която обслужва и шестте детски градини в града. \"Допреди броени месеци храната в детските градини се готвеше във всяка детска градина сама за себе си. Ние направихме един сериозен анализ, който ни показа, че режийните разходи са доста високи. Имаше опасност това да доведе до вдигане на таксата за детските градини. Решихме да направим реорганизация, вместо да вдигаме таксите, и събрахме готвенето на едно място в града. Това позволи да ангажираме технолог, който е специалист по детското хранене. Там се приготвя храна за децата под три години, която изисква специална технология на приготвяне. (...) Приготвя се храна и за по-големите деца и по този начин позволихме храната да бъде приготвена значително по-здравословно и, от друга страна, да бъде по-евтина\", обясни тя. Подобни промени има в детската млечна кухня, а след изминаването на една година и съответния анализ моделът може да се приложи и при храненето на учениците. \"Тази идея следва своя собствен път и непрекъснато се надгражда. В момента разработваме идея за това в зеленчуковите градини да работят деца от Дневния център за деца с увреждания. Те ще трябва да преминат обучение по зеленчукопроизводство вероятно, след което ще могат и зеленчуковите градини да реализират приходи. Възникна идея те да направят и своя градина за цветя\", каза кметът Михайлова. Как учат дигиталните деца Наука, технологии, инженерни дисциплини, изкуство и математика (STEAM науки - от абревиатурата им на английски език) са в основата на професиите на бъдещето. STE(A)M клубът на DigitalKidZ е образователна програма, разработена от фондация \"Дигиталните деца\", която вече се ползва в училища в страната. Според Ивелина Атанасова първите отзиви показват, че \"децата са много по-запалени да ходят на училище и това започва да се превръща за тях в нещо забавно, приятно и изключително интригуващо. (...) Учителите споделят, че е много по-лесно да преподават материала си, защото децата са много по-отворени да учат. (...) Родителите са въодушевени от това, което се случва. Най-вече защото ние правим технологиите полезни. Ако досега сме свикнали да забраняваме технологиите, защото  децата играят на телефона  от сутрин до вечер, нашата програма учи децата как да използват технологиите, за да създават различни неща – игри, да програмират, да разрешават определени проблеми\". \"Държавните институции са повече от прекрасни\", заявява още тя. \"Аз, за разлика от много хора в НПО сектора, мога да кажа само хубави неща за министерството на образованието, за националния образователен инспекторат, за кметовете по райони. Това, което липсва все още, е устойчива стратегия за целенасочена промяна. Защото с промяната на един зам.-министър или министър на образованието се променят и приоритетите, което всъщност е проблем. За да се запознаем с всеки следващ и за да започнем този разговор отначало, на нас ни отнема изключително много време, което е в ущърб на българските ученици. Това е проблемът, не липсата на воля, а липсата на  ясна и устойчива концепция , която да се следва в продължение на 20-30-40 години.\"      \"Това, което трябва да направим, е да променим образователната система, така че не децата ни да придобият определен обем от знания, а да се научат да учат през целия си живот\", смята тя. \"Всички ние трябва да свикнем, че нашето учене няма да свърши с 12 клас и университета. (...) Ние трябва да се учим да учим и всъщност това е проблемът на съвременната образователна система – тя все още учи децата на теория, обем знания, вместо да ги учи на процеса обучение и да ги научи на компетенции като умения за работа в екип, иновации, креативност, комуникация, умения и компетенции да работиш в  мултикултурна среда . Днес се срещаме в Берлин, тук има представители на 60 нации. Част от тях са емигрирали от 60 различни държави. Това са 60 различни култури. Аз не съм убедена, че българските деца са научени да съществуват в това общество. Едва говорим английски, това трябва да си го признаем. В държави като Белгия и Франция деца на осем години знаят по 4 езика. Нашите в 5-и, 6-и, 8-и клас едва говорят английски, а  PISA показа , че и български не можем да говорим.\" За следващите пет години тя си пожелава да има STEM клуб във всяко българско училище. Организацията има предложения за работа в Берлин, Брюксел, обсъжда и дейност в Лондон. \"На мен лично ми е обидно, като българка ми е обидно, да получаваме световно признание, но да не можем да бъдем ефективно работещи в собствената си държава.\" Какви са тези награди Целта на наградата е да отличи най-добрите практики в политиката в различни европейски държави и да стимулира обмена на знания между партньорите. \"Вдъхновяваме се от иноваторите в политиката - независимо от това на какво ниво и от коя партия са част - които са демонстрирали смелостта да навлязат в нови територии и да постигнат резултати\", казват организаторите. Според тях загубата на доверие в политиката е непосредствена заплаха за европейското общество. Наградите имат осем категории: демокрация, работа, екология, човешки права, просперитет, общност, качество на живот и цивилизация. Оценките на проектите се дават от жури от 1000 европейски граждани, кандидатствали за позициите и избрани на случаен принцип. Институтът е съставен от \"надпартийна група от обикновени граждани\", сред които предприемачи, бивши политически специалисти, хора на изкуството, експерти в рекламата и други активни граждани.", "date": "2019.12.11", "title": "Държавните институции са прекрасни, или как български проекти получиха европейски похвали"}
{"url": "https://www.dnevnik.bg/sport/2019/12/11/4004401_ruskiiat_boks_zaplashi_da_boikotira_olimpiiskite_igri/", "text": "Руските боксьори няма да участват под неутрален флаг на олимпийските игри в Токио догодина. Такава закана отправи генералният секретар на местната федерация Умар Кремльов. \"За нас най-важното нещо е боксьорите ни да се състезават под флага на Русия и химнът ни да бъде чут. Без това, участието ни се обезсмисля. Не отиваме за медалите, а за чувството на гордост към родината\", каза Керемьов пред АП. В понеделник  Световната антидопингова агенция (WADA) наказа Р усия със забрана да участва в големи международни състезания за четири години , което включва и летните игри в Токио. Наказанието беше наложено заради манипулиране на данните от московската лаборатория. Русия няма да може да използва знамето, химна и да се изписва името ѝ на олимпийски игри и други спортни събития. Спортистите, които докажат, че са чисти, могат да участват под неутрален флаг. Кремльов заяви, че допингът е проблем не само на Русия, а на спорта като цяло. Той е недоволен от действията на WADA, тъй като организацията слага под общ знаменател всички руски спортисти. \"Ако други спортове са виновни и са нарушили правилата на WADA, защо и ние понасяме наказание? Ние сме за чист спорт без допинг. Искаме нашият спорт да бъде чист и ако някой наруши правилата, бива отлъчен\", допълни Керемльов.", "date": "2019.12.11", "title": "Руският бокс заплаши да бойкотира олимпийските игри"}
{"url": "https://www.dnevnik.bg/evropa/2019/12/11/4004125_severnoirlandskite_nacionalisti_se_gotviat_za/", "text": "В район на Белфаст, където огромни \"стени на мира\" продължават да разделят ирландските католици националисти и протестантите юнионисти, утрешните британски парламентарни избори може да имат важни последици за водещата се от десетилетия борба за обединяване на Ирландия. Джон Финюкейн, син на една от най-известните жертви от кървавите \"Смутове\" в управляваната от Великобритания Северна Ирландия, се стреми да стане първият националист, избран от исторически пробританския избирателен район Северен Белфаст. Ако спечели, 20 години след мирното споразумение, което като цяло сложи край на три десетилетия насилие на верска основа, това може да помогне на националистическите партии да вземат повече места в британския парламент от юнионистките си съперници за пръв път от разделянето на Ирландия през 1921 година. Подобен пробив би засилил призивите да се организира гласуване за отделяне на Северна Ирландия от Великобритания тъкмо в момент, когато Брекзит поражда съмнения дали Англия,  Уелс ,  Шотландия  и Северна Ирландия могат да останат заедно след излизането от ЕС. \"Тези избори са различни, те  отиват отвъд партийната политика . Брекзит е ключовият въпрос, той промени всичко\", каза Финюкейн, който е на 39 години - възрастта, на която баща му Пат, по професия адвокат, е бил застрелян пред семейството си през 1989 година. Финюкейн казва, че решението на Великобритания да напусне ЕС, срещу което се обявиха 56 процента от северноирландските избиратели на референдума от 2016 г., е увеличило поддръжниците на неговата партия \"Шин фейн\", бившото политическо крило на Ирландската републиканска армия (ИРА). Република Ирландия остава член на ЕС и невидимото сега разделение на острова ще се превърне в единствената сухоземна граница на Великобритания с Евросъюза. След предизвиканото от Брекзит сключване на съюз между \"Шин фейн\" и по-малката проирландска Социалдемократическа и лейбъристка партия, допитванията сега показват, че Финюкейн почти се е изравнил с Найджъл Додс от Демократичната юнионистка партия (ДЮП), досегашния съюзник на британския премиер Борис Джонсън. Възможно е ДЮП да загуби и Южен Белфаст, но победа в Норт Даун, където титулярът независим юнионист се оттегля, вероятно ще попречи на националистите да я изпреварят. ДЮП определи  споразумението за Брекзит  на Джонсън с Брюксел като предателство, което според нея създава вредна икономическа граница между Великобритания и Северна Ирландия. Джонсън насрочи изборите, за да спечели мнозинство и да сложи край на зависимостта си от ДЮП. Междурелигиозно напрежение Без значение колко високо стои Брекзит в дневния ред, \"конституционният въпрос\" на Северна Ирландия продължава да доминира, като повечето предизборни плакати носят било ирландския трикольор, било британското знаме \"Юниън Джак\". Напреженията на верска основа са очевидни в избирателния район, на който Додс е представител от близо 20 години. Заради дългата история на размирици части от Северен Белфаст са разделени с 15-метрови стени на мира, зад които двете общности живеят отделни животи. Свален от полицията афиш обвиняваше семейството на Финюкейн, че \"е потопено в кръвта на нашите невинни\", докато ДЮП обвинява бивши доброволци от ИРА, че участват в предизборната кампания на Финюкейн. \"Подкрепете ДЮП или ще видите как разцепването на вота дава победата на тези, които искат да поведат Северна Ирландия в грешната посока и да използват тази победа за организиране на референдум по въпроса за границата\", заяви Додс миналия месец при обявяването на предизборната платформа на партията си. Юнионистите се надяват, че опасността от такъв исторически обрат ще мотивира онези избиратели, които са подразнени от провалите на Брекзит. \"Не споделям позицията на ДЮП за Брекзит, мисля, че за нас ще е по-добре да останем в Европа. Аз обаче винаги съм гласувал за юнионистите, а юнионистът е той (Додс). Не искаме да изгубим мястото в полза на \"Шин фейн\", каза избирателят от Северен Белфаст Роб Джоунс. Съгласно мирното споразумение от 1998 г. Лондон трябва да свика референдум в провинцията, ако се очертае вероятност мнозинството избиратели да гласуват за обединяване на двете Ирландии. \"Шин фейн\", чиито депутати не участват в работата на британския парламент, все по-често призовава за референдум за границата, откакто мнозинството британци гласуваха през 2016 г. за отделяне от ЕС. След като юнионистките партии загубиха мнозинството си на европейските и местните избори, националистите се одързостиха в момент, когато демографските тенденции сочат, че католиците в Северна Ирландия скоро ще станат повече от протестантите.  \"Това е като отмятане на неща по списък. Техните (на националистите) доказателства ще са, че на всички избори през последните няколко години юнионистите са губели мнозинството, колко още доказателства ви трябват за свикване на референдум за границата?\", попита Алекс Кейн, бивш прессекретар на пробританската Юнионистка партия на Ълстър. \"И това е само поредният тежък психологически и политически удар за тях\" (юнионистите), добави той и отбеляза, че има \"съвсем реална възможност\" това да се случи. /БТА", "date": "2019.12.11", "title": "Северноирландските националисти се готвят за историческа победа заради Брекзит"}
{"url": "https://www.dnevnik.bg/bulgaria/2019/12/11/4004408_duma_sreshtu_duma_prezidentut_za_premierskata_gordost/", "text": "Ако кабинетът беше решил да купи шведските изтребители \"Грипен\" по начин, по който купи американските Ф-16, щях да съм върл противник на тази сделка. С тези думи президентът Румен Радев отговори на въпрос по време на интервюто си в предаването \"Лице в лице\" по Би Ти Ви дали покупката на бойните самолети, на която наложи вето, което беше отхвърлено, е обтегнала отношенията му с премиера Бойко Борисов. \"За мен няма значение какъв ще е изтребителят. Единственото, което възлагах беше процедурата да е прозрачна и да се избере най-доброто съотношение между качество и цена. Взехме Ф-16 и ще плащаме на куп. Ей така, защото ми е кеф. Откритият конкурс беше погазен и това ще носи тепърва своите последствия\", каза още Радев. По думите му между България и САЩ има и допълнителен договор за индустриално сътрудничество, но в него нямало заложени реални параметри какво трябва да се прави. Той каза още, че за такива големи сделки трябва да има и опция за разсрочено плащане, или поне САЩ да осигури някакъв вид допълнителна подкрепа, като даде за пример трансфер на технологии. След обявяването на сделката Борисов заяви, че България е предплатила американските изтребители, за да направи сделката необратима и за да се избегнат нападките на опозицията и президента, че има лобизъм. \"Целта е да не може \"да се събори\" договорката след подли атаки срещу управляващите и  обвинения в лобизъм . Никога не е допуснато нещо, което да прилича на лобизъм. Беше трудно, беше подло, но го направихме необратимо\", каза Борисов на среща с представители на Американската търговска камара в началото на октовмри. Радев уточни, че при срещата ми с американския президент Доналд Тръмп на 70-ата годишнина на НАТО му е предложил страните, които по-трудно отделят 2% от БВП за отбрана,  да бъдат подпомагани от по-развитите икономически държави  именно с индустриално сътрудничество. \"Той каза, че това може да бъде deal (бел. ред. на английски думата означава \"сделка\"), при това много добър\", добави Радев. Имиджова щета за България Президентът определи като имиджова щета за България назначаването на служител в американското посолство, който ще следи за свободата на словото в страната и за спазването на човешките права. \"Това е ясен знак от департамента на САЩ, че в България явно има корупция по високите етажи на властта. Имиджова щета е за нашата страна. Никой не може да реши нашите проблеми с корупцията от вън\", каза още президентът. Преди седмица Борисов обяви, че  ще покани издателите на медии в България , за да се обединят около общи правила, по които да работят, така че да няма повече обвинения в нарушения на свободата на словото. Изказването му дойде малко след срещата му с ръководителя на организацията \"Репортери без граници\". \"Казах им - дайте правила и поемам ангажимент да събера издателите и ще питам обединявате ли се да ги спазваме, защото аз не мога да контролирам автоцензурата. Не мога да се намеся и на Пеевски, и на Прокопиев, и на Сашо Дончев. Затова ще кажа - подпишете се всички, съгласете се и ще постигнем свобода на медиите каквато искате\", разви идеята си Борисов. С изказването си премиерът поставя под общ знаменател медии като \"Дневник\" и \"Капитал\" (с издател Иво Прокопиев), \"Сега\" (с издател Сашо Дончев) и изданията на бизнесмена и депутат от ДПС Делян Пеевски, които хвалят властта и атакуват агресивно и често с фалшиви новини критикуващите Борисов, Сотир Цацаров и Иван Гешев. Всъщност, и \"Сега\", и \"Капитал\" и \"Дневник\" още през 2004 г. станаха инициатори на Етичен кодекс, който ясно регламентира стандартите в професията, а  текстът му  може да бъде намерен на сайтовете на тези издания. През 2011 г. Пеевски и майка му Ирена Кръстева, както и други издатели (Тодор Батков, Тошо Тошев, Светлана Шаренкова, Валери Запрянов и други) напуснаха съюза на издателите и учредиха  свое сдружение  със собствен кодекс. Кредитният рейтинг на България при Борисов и Тройната коалиция \"Едни от най-високите нива на кредитния рейтинг на България са били по времето на Тройната коалиция. След тяхното управление започва понижаването му, като в последните три години той отново расте\". Така Радев коментира информациите от последните седмици, че международната рейтингова агенция Standard & Poor's (Стандард енд Пуърс)  повишава кредитния рейтинг на България  и София. Данните от агенцията бяха цитирани от премиера Бойко Борисов няколко пъти след това, като министър-председателят изрази мнение, че това показвало, че държавата върви в правилна посока. Радев опонира на Борисов и за думите му, че страната успешно намалява външния си дълг. Според него, отново при управлението на Тройната коалиция, той е бил сравнително нисък и след 2009 г. започва да расте. През 2016 г. той вече бил три пъти над този преди 7 години. Едва след това започнал отново да намалява. \"Всичко това показва, че Бойко Борисов полага неистови усилия да ни спаси от Бойко Борисов\", обобщи Радев. Той обаче не уточни, че в годините преди влизането на страната в Европейския съюз, което стана през 2007 г., България се отличаваше с много добри икономически показатели, които обаче тръгнаха надолу с настъпването на международната финансова криза през 2008 г. Според него бизнесът се оплаква от правната несигурност в страната. Той даде за пример Кодекса на труда, който само през тази година е бил променен 10 пъти. Друг проблем Радев видя и в изграждането на магистрала \"Хемус\", за която  днес правителството отпусна 1.38 млрд. лева от излишъка. \"Без никакво обсъждане се дават огромни суми. Тези пари се дават на Агенция \"Пътна инфраструктура\" (АПИ), която сключва договор с държавната фирма \"Автомагистрали\", която никога не е строяла магистрали. Най-важните въпроси са под каква форма и с кого сключва договори \"Автомагистрали\", как и на кого се разплаща\", каза още президентът.", "date": "2019.12.11", "title": "Дума срещу дума: президентът за премиерската гордост от кредитния рейтинг и изтребителите"}
{"url": "https://www.dnevnik.bg/sport/2019/12/11/4004277_zamestnik_na_glavniia_prokuror_sotir_cacarov_podade/", "text": "Мария Шишкова подаде оставка като заместник главен прокурор, съобщи сайтът  Lex.bg . В молбата, която днес е приета единодушно от прокурорската колегия на Висшия съдебен съвет, тя е поискала да бъде освободена от 6 януари 2020 г. Тя остава редови прокурор във Върховната касационна прокуратура. Мария Шишкова е заместник главен прокурор от 20 октомври 2014 г., когато бе назначена на поста по предложение на Сотир Цацаров. Преди това Шишкова е била съдия в Пловдивския районен съд, а от 2000 г. до 2014 г. в Окръжния съд в Пловдив, чийто председател бе Цацаров. По-рано днес Народното събрание избра Сотир Цацаров за председател на антикорупционната комисия (КПКОНПИ). Другите заместници на главния прокурор са Ася Петрова, която ръководи Върховната административна прокуратура, Борислав Сарафов, който е и директор на Националната следствена служба, и Иван Гешев, който е и бъдещият главен прокурор. Днес прокурорската колегия прие без дискусия и оставката на прокурора и бивш заместник-министър на правосъдието и на вътрешните работи Андрей Янкулов. Янкулов подаде оставка на 27 ноември заради несъгласие с начина на ръководство на държавното обвинение, като  съобщи за решението си и във \"Фейсбук\" . Тогава той съобщи, че със смесени чувства на тъга и облекчение напуска работа, \"която харесвах\". \"В продължение на немалко години в Софийска районна и Софийска градска прокуратура имах шанса да работя заедно с хора, от които научих много и с които би се гордяла всяка европейска прокуратура. За съжаление на всички ни обаче не те дават облика на институцията\", написа Янкулов.", "date": "2019.12.11", "title": "Заместник на главния прокурор Сотир Цацаров подаде оставка"}
{"url": "https://www.dnevnik.bg/analizi/predozirane/2019/12/11/4004371_predozirane_danail_kirilov_ne_jelae_da_se_obiasniava/", "text": "Нервите на министъра на правосъдието Данаил Кирилов съвсем се изопнаха, след като Комитетът на министрите в Съвета на Европа и Венецианската комисия не одобриха законопроекта му за разследване на главния прокурор и шефовете на върховните съдилища. От няколко дни становищата на двете европейски институции са публикувани и преведени на български, но Кирилов, вицепремиерът по съдебната реформа Екатерина Захариева и премиерът Бойко Борисов продължават да се правят, че нищо не се е случило и всичко е наред. И даже някои от тях се сърдят, когато им задават въпроси. Днес между министъра на правосъдието и журналисти се разигра чуден диалог, заради който всеки министър в демократична държава щеше вече да си е подал оставката. След като охотно говорил по темата пред \"Нова тв\", Канал 3, \"Пик\" и държавните БНТ и БТА, Кирилов отказал да отговаря на въпросите на \"Медиапул\", \"Клуб Z\" и \"Офнюз\", информира \"Медиапул\". \"Клуб Z\" пресъздаде диалога: Журналистът: Не на нас, на читателите обяснявате. Министърът: Няма да се обяснявам пред вашите читатели! Според \"Медиапул\" след настояване да обясни своята гледна точка, той отговаря: \"Ми казал съм я. Казал съм я и пред Министерския съвет, написал съм го и съм го подписал. Какво повече?! И с кой от вашия легендарен кръг да вляза в героичен дебат?\" Проблемът е, че неудобните му медии го питат неудобни въпроси. Например: Колко независим от главния прокурор ще е бъдещият прокурор, който трябва да го разследва? Това в конспиративните му представи ги слага в общ \"кръг\" – човекът мери според \"аршина\" си и говори все по-често с лексиката на пропагандните на властта медии, наложили новоговора си вече и в трите власти. А читателите на изданията също са данъкоплатци, като всички останали, и имат право да получат отговори. Венецианската комисия  и  Комитетът на министрите  всъщност казват, че независимост на прокурор, избран от прокурори, сред които и главния прокурор, е невъзможна. Нормата в конституцията казва, че \"главният прокурор осъществява надзор за законност и методическо ръководство върху дейността на всички прокурори\". Тоест че всички прокурори са подчинени на главния. Кирилов обаче упорства, че е спазил препоръката на Венецианската комисия, а изискването на Комитета на министрите, което е задължително за правителството, го игнорира и се прави, че то не съществува. Така проектозаконът, според който прокурорската колегия на Висшия съдебен съвет вече е в парламента и очевидно ще бъде приет там набързо. Тъй като журналистите недоумяват как управляващите ще излязат от конфузната ситуация, в която се намират, задават въпроси. А неудобството идва от факта, че и Венецианската комисия, и Комитетът на министрите казват, че очевидно трябва да се промени конституцията, за да се създаде независим орган. Това обаче не е лесно, защото съдебната реформа е блокирана вече 16 години от едно решение на Конституционния съд, издействано с натиск пак от прокурор, и за нея се изисква Велико народно събрание. Венецианската комисия посочва, че не може да е независим никой прокурор, избран от прокурори. Няма как да стане. Тя стига и по-далече – че а авторитетни юристи от други професии. Това Данаил Кирилов също го подминава. \"Очевидно, под израза \"всички прокурори\" се имат предвид всички, без случаите, които се отнасят до самия него\", става ясно от обясненията му пред БТА. Тоест според министъра е логично при разследване да се предполага, че разследващият няма да се подчини на разследвания. Надеждите му обаче няма на какво да стъпят. Според европейците прокурорският монопол е очевиден, те даже недоумяват пред българския правен ред и препоръчват Конституционният съд да тълкува ситуацията и да се промени конституцията. Колкото до арогантността на министъра към журналистите, които са критични към властта – тя очевидно е заразна. Подобно поведение вече може да се види и чуе и в парламента, и в Министерския съвет, и във Висшия съдебен съвет. Въпросът е ще търпят ли журналистите такова поведение. А данъкоплатците?", "date": "2019.12.11", "title": "Предозиране: Данаил Кирилов не желае да се обяснява на данъкоплатците"}
{"url": "https://www.dnevnik.bg/skorost/2019/12/11/4004412_noviiat_proekt_za_bonus-malus_beshe_otlojen_nai-rano/", "text": "За пореден път въвеждането на системата \"бонус-малус\", чрез която се формира оскъпяването и поевтиняването на застраховката \"Гражданска отговорност\", се отлага. Това се разбира от съобщение на Комисията за финансов надзор (КФН). Новият проект, който беше предложен преди по-малко от месец, ще може да се осъществи не по-рано от март 2020 г. След провала на предишния опит за въвеждане на системата в края на 2018 г., през ноември тази година КФН представи нов вариант, който трябваше да бъде обсъден до средата на декември и да влезе в сила от началото на следващата година. Днес с писмо до медиите от комисията обявиха, че след сегашното обществено обсъждане ще се направи второ такова, като обнародването на съответните наредби в Държавен вестник \"се очаква да се осъществи не по-рано от месец март 2020 г. КФН предлага нарушителите на пътя да плащат с до 400% по-скъпа застраховка \"Гражданска отговорност\" от 1 януари 2021 г., а изрядните шофьори да ползват отстъпка в полицата до 25% (или 23%). Повече за предложенията за системата \"бонус-малус\" четете  тук.", "date": "2019.12.11", "title": "Новият проект за \"бонус-малус\" беше отложен най-рано до март 2020 г."}
