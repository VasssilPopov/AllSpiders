{"url": "https://www.dnevnik.bg/detski_dnevnik/2019/03/18/3406370_stolichna_obshtina_obiavi_svobodnite_mesta_za_priem_na/", "text": "Свободните места за новата учебна 2019/2020 година за прием на деца в ясли, детски градини и подготвителни групи в училищата в София са публикувани на  страниците на детските заведения , съобщиха от Столичната община. Кандидатстването и приемът стават през електронната система на общината, като кампанията започна миналия понеделник. Тази година  критериите за класиране са променени , но не драстично. В сравнение с миналата година в яслените групи ще се приемат с 2400 малчугани повече, отколкото през миналата кампания,  съобщи mediapool.bg , като се позова на информация от началника на дирекция \"Образование\" в Столичната община Мария Минчева. Местата за децата в яслена възраст - до 3 години, са около 6000, като те едва ли ще стигнат. За колко деца няма да има място в яслите ще стане ясно след обработването на заявките. В първа градинска група, която обхваща децата, родени през 2016 г., ще бъдат приети над 4300 деца. И там местата са с 900 повече в сравнение с миналата година. В забавачките ще бъдат приети нови 11 400 деца, а в подготвителните групи в училищата - около 2300 малчугани. Списъците с чакащите деца за първото класиране с прием от септември се разделят на чакащи по социални критерии и чакащи по общи критерии. На първото класиране с предимство по социални критерии могат да бъдат класирани не повече от 30% деца от общия брой обявени свободни места по общ ред, уточняват от общината. Родителите могат да актуализират информацията в профилите на децата си и да подреждат и преподреждат желанията си до 18 часа на 9 май. На 10 май трябва да бъде извършено първото класиране, а резултатите ще бъдат обявени на 11 май.", "date": "2019.03.18", "title": "Столичната община обяви свободните места за прием на деца в ясли и детски градини"}
{"url": "https://www.dnevnik.bg/sviat/2019/03/18/3406386_putin_podpisa_zakona_s_koito_rusiia_moje_da_blokira/", "text": "Руският президент Владимир Путин  подписа  два закона, предвиждащи глоби и възможност да се блокират онлайн издания, блогове и други сайтове, съответно за фалшиви новини и неуважение към властите. Според някои наблюдатели в Русия законодателството може да разшири възможностите за цензура, като действа срещу критици и несъгласни с властта блогъри. Предложилите го депутати смятат, че то просто ще разшири обхвата на действащите за традиционните медии закони. Регулаторът \"Роскомнадзор\" ще може да блокира сайтове, ако те не изтрият \"веднага\" съответната фалшива информация, след като бъдат предупредени. Ще могат да се налагат и глоби, като санкциите за неуважение могат да обхванат дори случаи, в които (освен обществото, знамето или конституцията) е обидено човешкото достойнство. Законите бяха приети от депутатите в Държавната дума (долната камара на парламента) с три четения. Съветът за правата на човека към президента поиска и двата да бъдат отхвърлени или да се нанесат поправки.", "date": "2019.03.18", "title": "Путин подписа закона, с който Русия може да блокира медии заради фалшиви новини"}
{"url": "https://www.dnevnik.bg/sviat/2019/03/18/3406253_ukranskiiat_kandidat-prezident_zelenski_veche_e/", "text": "Ново лице\" и \"човек, издигнал се със собствени сили\": за неговите поддръжници, уморени от смятаните за корумпирани стари елити, комедийният актьор Володимир Зеленски, неочакван фаворит за предстоящите на 31 март президентски избори в Украйна, е възможност за истинска промяна в политиката. \"Не знаем какъв политик ще бъде. Просто се надяваме на промяна към по-добро, светлина в края на тунела\", казва пред АФП Андрий, 42-годишен бизнесмен, цитирайки поговорката \"Давещият и за сламка се хваща\". Популярен комедиен актьор и успешен представител на шоубизнеса, 41-годишният Зеленски промени предизборната кампания, която се очертаваше като дуел между двама ветерани в украинската политика: президентът Петро Порошенко и бившата премиерка Юлия Тимошенко. От януари актьорът е начело на всички проучвания на общественото мнение. Той се радва на подкрепата на около 25 на сто от имащите намерение да гласуват, далеч пред съперниците си. Неочакваната му популярност се дължи до голяма степен на разочарованието на избирателите от старите елити, въпреки че единственият му политически опит се ограничава, по ирония на съдбата, до участието му в телевизионен сериал, в който играе професор по история, изненадващо станал президент. Зеленски не води традиционна предизборна кампания. Изразява позициите си във видеоклипове, публикувани в социалните мрежи, и продължава, както и преди, да участва в хумористичните спектакли на своето студио \"Квартал 95\". На един от тези спектакли миналата седмица в Киев залата бе претъпкана от зрители, част от които ясно изразиха подкрепата си за политическите амбиции на комедийния актьор. \"Зеленски е ново име, нов лидер. Той никога не е участвал в политическия живот\", подчертава един от тях, Сергий Довги, 52-годишен бизнесмен, който \"вероятно ще гласува\" за комика. Гласовете на младежите За Украйна залозите на президентските избори, които ще се състоят на 31 март, са значителни. Страната с 45-милионно население е сред най-бедните в Европа и от пет години е във война с проруските сепаратисти, при която загинаха над 13 хил. души, и е обхваната от повсеместна корупция. Липсата на политически или военен опит на Зеленски обаче не обезсърчава привържениците му. \"Вече видяхме други с толкова опит, че ни е трудно да ги преглътнем\", казва иронично Андрий. Володимир Зеленски \"няма нужда да тича с \"Калашников\" в ръка, той трябва да формира екип от военни, икономисти и политици и да го контролира\", смята Андрий. Лилия Полишчук, 28-годишна специалистка по туризъм, която казва, че в миналото съпругът ѝ е работил с комедийния актьор, не се скъпи на похвали: \"Той е човек, издигнал се със собствени сили, който прави готини проекти, голям предприемач, много отговорен, но прям и много интелигентен.\" \"Младежите, които искат промени, ще гласуват за него\", подчертава младата жена, чието мнение се потвърждава от проучванията на социолозите. Сред избирателите, които имат намерение да гласуват за Зеленски, особено многобройни са тези от рускоезичните южна и източна част на страната. 38 на сто от тях са на възраст от 18 до 25 години и 26 на сто - от 26 до 35 години, показва неотдавнашно проучване на института \"Рейтинг груп\". Рейгън и Шварценегер На спектакъла в Киев младежите далеч не доминираха сред зрителите и само относително малка част от шегите се отнасяха до политиката. Макар че по закон пряката предизборна агитация в подобен род спектакли е забранена, трупата на Зеленски не се колебаеше да проявява ирония към неговата кандидатура или тези на съперниците му. Серия хапливи забележки бяха насочени към президента Петро Порошенко, когото комикът обвини миналата седмица във водене на клеветническа кампания срещу него. Макар че се възхищаваха на таланта на комедийния актьор, не всички зрители бяха готови да подкрепят неговата кауза на президентските избори. \"Гледаме всички негови филми и спектакли, но в политиката има нужда от хора с опит и образование\", казва 28-годишната Дарина Нетеса, дошла на представлението с майка си. Сергий Янковенко, 36-годишен предприемач, е на друго мнение. \"Роналд Рейгън също беше актьор\", отбелязва той и припомня също за актьора и културист от австрийско-американски произход Арнолд Шварценегер, който беше губернатор на щата Калифорния от 2003 до 2011 година. \"Той също влезе в политиката без никакъв опит и управляваше много добре своя щат\", уверява младежът.", "date": "2019.03.18", "title": "Укранският кандидат-президент Зеленски вече е печелил изборите... в комедиен сериал"}
{"url": "https://www.dnevnik.bg/sport/2019/03/18/3406379_safin_skuchno_e_da_gledash_kak_grigor_dimitrov_i_drugi/", "text": "Бившият водач в световната ранглиста по тенис Марат Сафин се изказа критично за начина, по който играят част от водещите състезатели в момента. Руснакът, който има две титли от Големия шлем, постави в това число и Григор Димитров. \"Ако погледна Томаш Бердих, Григор Димитров или Милош Раонич - те играят еднакъв тенис. Понякога дори се объркваш, защото са еднакви. Това е скучно и не е добре за развитието на тениса\", каза Сафин в интервю за списанието Socrates, цитиран от tennisworldusa.org. Той дори заяви, че \"те не играят изобщо, а са като роботи\". \"Мотото им е винаги да ударят топката възможно най-силно и след това да видят какво ще излезе.\" Критиките му продължиха и към други тенисисти. \"Най-добрите играчи като Новак Джокович и Стан Вавринка играят по един и същ начин. Къде са разликите? За мен няма такива\", добави руснакът. Сафин се изказа положително за Роджър Федерер, \"който играе с главата си\". \"Много играчи могат да мислят, че са добри като Федерер, но накрая никой не може да е като него. Той е най-добрият играч в историята.\"", "date": "2019.03.18", "title": "Сафин: Скучно е да гледаш как Григор Димитров и други играят еднотипно като роботи"}
{"url": "https://www.dnevnik.bg/bulgaria/2019/03/18/3406399_ot_mvr_ne_vijdat_greshka_na_samoobgazilite_se_policai/", "text": "Няма грешка при използването от служители на МВР на лютив спрей в събота в района на бившия Партиен дом, при което най-сериозно пострадаха полицаи, отчете на пресконференция днес началникът на \"Охранителна полиция\" в СДВР Борислав Муеров, цитиран от Би Ти Ви.  Инцидентът предизвика иронични коментари  в социалните мрежи, а видеото от него влизане в световния портал за смехотворни куриози 9gag. По думите на Муеров водачът на полицейския автомобила, който използва спрея, е искал да предотврати по-сериозен инцидент, при които една част от протестиращите можело да бъдат опасно притиснати към полицейския микробус от други протестиращи. Муеров обясни ситуацията така: \"Там са доста променящи се атмосферните условия. Когато натиснал бутона на спрея, е било нормално, но после веднага се е обърнало течението на вятъра така, че всички са пострадали от самия спрей.\" Началникът на Охранителна полиция в СДВР подчерта, че демонстрацията е била нерегламентирана, а в нея са участвали около 250 души, които не са се подчинявали на никакви разпореждания. Попитан защо полицаите не са били подходящо екипирани, Муеров отговори: \"Когато има такова мероприятие и оборудваме полицейските служители със снаряжение, ефектът е отрицателен спрямо гражданите.\"", "date": "2019.03.18", "title": "От МВР не виждат грешка на самообгазилите се полицаи"}
{"url": "https://www.dnevnik.bg/sport/2019/03/18/3406428_dva_kljuchovi_macha_za_tri_dni_shte_ima_mejdu/", "text": "Лудогорец\" ще приеме ЦСКА в два много важни мача само за три дни в началото на април. Най-напред на 3 април в 18.30 ч. шампионите приемат червените в четвъртфинал за Купата на България. Три дни по-късно (6 април, 17.15 ч.) предстои и мачът помежду им от втория плейофен кръг в шестицата в Първа лига, обявиха от ЦСКА в сайта си след информация от спортно-техническата комисия на БФС. Двата мача, противопоставящи първия и втория в класирането, се очакват с голям интерес. Победителят в двубоя за купата ще си отвори вратата в надпреварата, но ще получи и психологическо предимство за важния мач за първенство. След редовния сезон \"Лудогорец\" води с пет точки пред ЦСКА и с осем пред \"Левски\". Шампионите започват плейофите с друго домакинство - срещу \"Берое\". Червените приемат \"Черно море\", а \"Левски\" среща \"Ботев\" (Пловдив) на своя стадион.", "date": "2019.03.18", "title": "Два ключови мача за три дни ще има между \"Лудогорец\" и ЦСКА в Разград"}
{"url": "https://www.dnevnik.bg/sviat/2019/03/18/3406439_sdelkata_za_brekzit_ne_moje_da_se_glasuva_otnovo_v/", "text": "Правителството не може да внесе отново за гласуване в парламента сделката за Брекзит - това заяви председателят на институцията  Джон Бъркоу  пред депутатите. Тази седмица премиерът  Тереза Мей  планираше да поиска депутатите да гласуват отново споразумението за напускане на ЕС, за да прецени колко  дълго отлагане да поиска  от останалите 27 държави. Миналата седмица в рамките на три дни парламентът  отхвърли нейната сделка  и варианта за  Брекзит без сделка , но одобри предложението на Мей. Според него тази седмица споразумението за напускане ще се гласува отново и ако парламентът все пак го одобри, тя ще иска отлагане до 30 юни. Ако не - ще трябва да поиска по-дълъг срок, но и да даде достатъчно добра обосновка на колегите си от ЕС-27. Но Бъркоу като  председател на парламента  има право да определи кои внесени предложения ще се гласуват и да отхвърли предложения, които вече са били гласувани. Позовавайки се на прецедентни случаи, започнали още през 1604 г., той припомни, че институцията не може да гласува два пъти едно и също предложение в рамките на сесията си. \"Моето заключение е следното: ако правителството иска да внесе ново предложение, което не е същото или по смисъл същото като отхвърленото от камарата на 12 март, това би било напълно допустимо. Но правителството не може да внесе в камарата същото предложение или същото по смисъл предложение като това от миналата седмица, което бе отхвърлено със 149 гласа.\" Той обаче предупреди и че това не е последната му дума по въпроса.", "date": "2019.03.18", "title": "Сделката за Брекзит не може да се гласува отново в парламента в Лондон"}
{"url": "https://www.dnevnik.bg/politika/2019/03/18/3406443_ninova_e_protiv_stanishev_da_suchetava_niakolko_posta/", "text": "Лидерът на БСП Корнелия Нинова се обърна към президента на Партията на европейските социалисти (ПЕС) Сергей Станишев, като заяви, че е много важно да умее да губи достойно. Тя добави пред Би Ти Ви, че не е нужно един и същ човек да заема няколко поста в европейските институции. Повод за коментара ѝ стана  решението на Националният съвет на БСП да избере журналиста и депутат Елена Йончева за водач на листата  с кандидати за евродепутати за изборите през май. За Йончева гласуваха 95 от участниците в закрития пленум през уикенда, а за Сергей Станишев - 75. Бившият премиер критикува днес начина, по който се е провело гласуването, и изрази притеснение дали БСП няма да започне  \"да бъде представяна като ретроградна, традиционалистка, антиевропейска\" . \"Точно когато поехме инициативата за честни избори и заради тази кауза напуснахме Народното събрание, в този момент да ползваш манипулацията, че изборите са нечестни, хвърля сянка на действията на партията. Тази партия те е правила депутат и евродепутат и да тръгнеш по този път е много неправилно\", каза Нинова. Тя добави, че в нейната представа за политика няма нужда един човек да съчетава няколко поста. Тя даде за пример лидера на другата голяма партия в европарламента - ЕНП, Жозеф Дол, който след избирането му за лидер на политическата сила се е отказал от евродепутатското си място. \"Защо вместо един българин да е на два поста да не са двама българи. В политиката не си вечен. Трябва да има нови и млади хора. Отстъпи, нека има нови българи в европарламента, не може всичко да съсредоточаваш в себе си\", каза още Нинова.", "date": "2019.03.18", "title": "Нинова е против Станишев да съчетава няколко поста в Европа и го призова да губи достойно"}
{"url": "https://www.dnevnik.bg/sviat/2019/03/18/3406451_budeshteto_na_alitaliia_pak_e_pod_vupros_izidjet/", "text": "Бъдещето на италианската авиокомпания \"Алиталия\" (Alitalia) е под въпрос, след като в понеделник британската \"Изиджет\" (easyJet) обяви, че се оттегля от преговорите за спасяването ѝ само 2 седмици преди срока, в който те трябваше да приключат. Решението е предшествано от разговори с държавния жп оператор Ferrovie dello Stato Italiane и американската авиокомпания Delta Air Lines. Правителството даде срок до края на март Ferrovie да предложи план за защитата на \"Алиталия\" от нови сериозни затруднения. През 2017 г. компанията бе поставена под специално управление, след като служителите ѝ отхвърлиха поредния спасителен план и принудиха министрите пак да търсят партньор от авиационния сектор. Но \"Изиджет\", Ferrovie и Delta така и не стигнаха до преговори очи в очи, а жп операторът и италианската държава нямат професионален капацитет да управляват авиокомпания. Американците заявиха, че все още преговарят с Ferrovie, защото \"Алиталия\" са техен дългогодишен партньор. \"Изиджет\" не криеха, че се интересуват предимно от късите полети на \"Алиталия\" и от слотовете ѝ на големи летища. \"Те искаха да контролират хъба на \"Алиталия\" в Милано и да го използват за полети, но в сегашната рамка това нямаше как да стане\", коментира пред \"Ройтерс\" източник, запознат с хода на преговорите.", "date": "2019.03.18", "title": "Бъдещето на \"Алиталия\" пак е под въпрос"}
{"url": "https://www.dnevnik.bg/evropa/2019/03/18/3406453_franciia_shte_zabraniava_protest_na_julti_jiletki_ako/", "text": "Властите във Франция ще забраняват всяка демонстрация на т.нар. жълти жилетки, ако сред участниците бъдат разпознати членове на радикални групировки, чиято цел е да сеят хаос в Париж и големите градове, обяви премиерът Едуар Филип. \"От следващата събота ще спираме всяка демонстрация в най-пострадалите райони на градовете в момента, в който видим признаци за присъствието на радикални групи и намеренията им да нанасят щети\", допълни той в телевизионно обръщение. Полицията смята, че тази събота източник на проблеми е била група от около 1500 души, които според премиера са излезли, \"за да мародерстват, да унищожаат собственост и да нараняват хора\". В сряда ще бъде назначен нов директор на полицията в Париж, а на полицаите по улиците ще бъде дадена повече самостоятелност да взимат бързо решения според развоя на ситуацията. Те ще получат и допълнително оборудване, включително дронове. В края на миналата седмица органите на реда отново бяха изненадани неприятно от вилнеещи по \"Шан-з-Елизе\" маскирани мъже, които разбиваха и ограбваха магазини и подпалиха сграда с банков клон, при което пострадаха част от жителите ѝ. Демонстрациите и протестите започнаха през ноември, далеч не всички са толкова агресивни като тази от събота, а и броят на участниците намаля значително, поради което бизнесът също бе изненадан и не успя да се подготви и да защити магазини и заведения. Парижката търговска камара призова в понеделник властите да вземат по-решителни мерки срещу вандализма. \"Работодатели и служители са травматизирани от интензивността и непрекъснатото повторение на тези прояви на насилие\", се казва в позицията. Над 90 търговски обекта са били засегнати от последните палежи.", "date": "2019.03.18", "title": "Франция ще забранява протест на \"жълти жилетки\", ако в него се включат екстремисти"}
{"url": "https://www.dnevnik.bg/sviat/2019/03/18/3406421_svidetelka_po_delo_sreshtu_berluskoni_e_otrovena_s/", "text": "Свидетелка по делото за злоупотреба с власт и секс с непълнолетна срещу бившия италиански премиер Силвио Берлускони е била отровена с радиоактивни вещества. Това пише италианската агенция ANSA. Иман Фадил,  присъствала на партитата  на Берлускони (известни като \"бунга бунга\"), вероятно е станала жертва на предумишлено убийство, отбелязва  ANSA . Хоспитализирана в края на януари, Фадил сама обяснила, че е била отровена. Мароканската танцьорка е починала в резултат на контакт със \"смесица от радиоактивни вещества\", сочат токсикологичните тестове, предава агенцията. В.  \"Ла република\"  пише за смес, съдържаща изотоп на метала кобалт, \"за създаването на която руснаците са специалисти\". Главният прокурор на Милано Франческо Греко казва за ANSA, че в тялото на Фадил концентрацията от антимон е била 3 пъти над нормата, а от кадмий - 7 пъти повече от безопасните нива. За окончателен извод трябва да се изчакат резултатите от аутопсията и подробния токсикологичен анализ. Жената на 34 години е починала на 1 март. Прокуратурата в Милано е научила от близките, че смъртта ѝ настъпила \"след месец на агония\". Прокурор Греко, цитиран от \"Асошиейтед прес\" и БТА, изрази съжаление, че докато Фадил е била лекувана в болницата \"Хуманитас\" в Роцано, от здравното заведение не са съобщили за нейните оплаквания и симптоми, които загатвали за възможно отравяне. Прокуратурата е била уведомена за смъртта на манекенката едва от нейния адвокат. Италиански медии сравняват случая със смъртта на Александър Литвиненко, бивш подполковник от руската Федерална служба за сигурност (ФСБ), отровен с полоний през 2006 г. Те обаче не правят пряка връзка между отравянето на Фадил и Русия, пише руското издание  РБК . По същото дело, по което Фадил бе свидетел, Берлускони бе осъден на 7 години затвор за секс с непълнолетна (Карима ал Маруг, известна като Руби). Присъдата бе отменена през 2014 г., а през 2015 г. бившият премиер бе оправдан.", "date": "2019.03.18", "title": "Свидетелка по дело срещу Берлускони е отровена с радиоактивни вещества"}
{"url": "https://www.dnevnik.bg/sviat/2019/03/18/3406454_aljir_shte_smeni_politicheskata_si_sistema_s/", "text": "Алжирците ще могат да гласуват на референдум за бъдеща нова конституция, която да позволи страната да има нова политическа система. Това обяви в писмо до сънародниците си президентът Абделазиз Бутефлика, цитиран от \"Ройтерс\" и телевизия ТРТ. Изявлението на Бутефлика следва седмици на недоволство от решението, обявено от държавния глава (който от години не се появява публично) да се кандидатира за пети мандат. Миналата седмица под натиска на улични протести  това решение бе оттеглено . Обявеното от екипа на Бутефлика намерение за свикване на национална конференция през идните месеци обаче не успокои протестиращите, които искат  смяна на системата , позволяваща едни и същи хора да остават на власт десетилетия. Хиляди алжирци бяха недоволни и от решението на Бутефлика да отложи изборите и така да удължи четвъртия си мандат. Те искаха президентът да подаде оставка още преди конференцията, но в писмото той не даде сигнал, че е готов да го направи. Конференцията обаче ще се случи \"скоро\" и ще бъде отворена за хора от \"всички социални класи\", казва Бутефлика в писмото, цитирано и от държавната телевизия. С нея Алжир \"се насочва към смяна на системата\" и възможност народът да гласува за конституция, отговаряща на стремежите му, която ще бъде изготвена след събитието. Не се уточнява в какъв срок ще се случи това. Писмото на Бутефлика съвпада с обиколка на новоназначения вицепремиер Рамтан Ламамра (също обект на недоволство за протестиращите) в Русия, Китай и европейски държави, на която те ще опитат да обяснят кризата в Алжир. Също днес началникът на щаба на алжирската армия каза каза, че въоръжените сили трябва да поемат отговорността за бързо решаване на проблемите. Армията има значима власт в Алжир, но действа предимно зад кулисите. През 1990 г. тя отмени избори, които щяха да доведат ислямистка партия на власт, и това доведе до кървава гражданска война.", "date": "2019.03.18", "title": "Алжир ще смени политическата си система с национална конференция и референдум"}
{"url": "https://www.dnevnik.bg/politika/2019/03/18/3406460_stanishev_i_irina_bokova_sa_bulgarskite_politici_s/", "text": "Сергей Станишев е един от най-успешните европейски политици. България има двама политици, които имат европейско признание – Ирина Бокова и Сергей Станишев. Това каза пред БНТ депутатът от БСП Елена Йончева, която през уикенда спечели битката с президента на Партията на европейските социалисти (ПЕС) на пленума на партията за водач на листата на предстоящите европейски избори. Въпреки че Станишев и Нинова влязоха в спор за начина, по който се е гласувало на тайния вот на Националния съвет на левицата, Йончева е на мнение, че в БСП няма разделение. \"Социалистите имат различни мнения. Не е нормално например, когато в ГЕРБ избират своя лидер с 99%. Корнелия Нинова има такова виждане, че Станишев може да не е евродепутат. Аз смятам, че той е един от най-успешните европейски политици\", каза още Йончева. По думите ѝ в последните седмици се водят \"лъжливи преговори, че ще се правят енергийни проекти в България\". Тя добави, че е против резолюцията на ЕС за продължаване на санкциите срещу Русия. \"Предстоящите европейски избори ще са изключително важни за България, защото ще са вот на недоверие към ГЕРБ. Нямам съмнение, че ще ги бием\", уточни Йончева.", "date": "2019.03.18", "title": "Станишев и Ирина Бокова са българските политици с европейско признание, смята Йончева"}
{"url": "https://www.dnevnik.bg/sviat/2019/03/18/3406461_rusiia_prizna_severna_makedoniia/", "text": "Русия призна Северна Македония като новото официално име на бившата Република Македония, съобщи министерството на външните работи в Москва. Ходът е донякъде изненадващо бърз, след като години наред Русия определяше последните политически събития в Македония като външна намеса от Запада и настояваше смяната на името да се обсъди в Съвета за сигурност на ООН. Москва поставяше под съмнение и законността на ратифицирането в Скопие на Преспанското споразумение с Гърция. С него бе сложен край на 27-годишния спор с Атина и бе открита възможността Северна Македония да влезе в НАТО и ЕС. Съобщението  на руското външно министерство се състои само от 2 изречения: \"На 19 февруари 2019 г. в Посолството на Русия в Скопие постъпи нота от външното министерство на Република Македония с уведомление за смяна официалното име на тази държава на \"Република Северна Македония\". Руската Федерация признава тази страна под новото име \"Република Северна Македония\".", "date": "2019.03.18", "title": "Русия призна Северна Македония"}
{"url": "https://www.dnevnik.bg/sport/2019/03/18/3406458_grigor_dimitrov_se_zavrushta_s_mach_sreshtu_lopes_ili/", "text": "Григор Димитров ще се завърне на корта с мач срещу испанеца Фелисиано Лопес или французина Беноа Пер. Победителят от сблъсъка ще срещне българския тенисист във втория кръг на  турнира от сериите \"Мастърс\" в Маями .  При победа Димитров може да срещне руснака Карен Хачанов, който също преминава първото стъпало без игра. Най-високопоставеният съперник при евентуален осминафинал, е Кевин Андерсън, а потенциален съперник в четвъртфиналите е Роджър Федерер. Двубой с Александър Зверев е възможен на полуфинал, като в тази част от схемата са още Стефанос Циципас и Марин Чилич. Новак Джокович оглавява другата половина, а Рафаел Надал няма да участва в турнира в Маями заради  травмата в коляното , която получи в предишния мастърс в Индиън Уелс. В пет мача Димитров има три победи срещу Лопес. Най-запомнящият се успех на българина беше във финала в Куинс през 2014 г. Димитров има отрицателен баланс срещу Пер, който е спечелил два от трите им двубоя на ниво АТП. Българинът, който е 29-и в ранглистата, ще запише девето поредно участие в Индиън Уелс. Димитров никога не е преминавал четвъртия кръг в турнира, като преди година беше спрян от Жереми Шарди в третия. Изявата в Маями ще е първата за българина от Australian Open, където отпадна в осминафиналите. Контузия в рамото отказа Димитров от участие в следващите турнири.", "date": "2019.03.18", "title": "Григор Димитров се завръща с мач срещу Лопес или Пер"}
{"url": "https://www.dnevnik.bg/sport/2019/03/18/3405922_dominik_tiim_spria_federer_po_putia_kum_titla_101_i/", "text": "Доминик Тийм спечели титлата в турнира от сериите \"Мастърс\" в Индиън Уелс, побеждавайки на финала Роджър Федерер с 3:6, 6:3, 7:5. Австриецът изигра един от най-добрите си мачове от години насам, обръщайки резултата след първия сет. Тийм постигна трета победа над Маестрото и вече има положителен баланс в петте мача помежду им. За последно двамата се срещнаха на финалния \"Мастърс\" в Лондон през миналия ноември, когато Федерер спечели с 6:2, 6:3. В Индиън Уелс Федерер преследваше  рекордна шеста титла , която да го изведе пред Новак Джокович в т.нар. \"пети Шлем\", както е известен най-престижният турнир от \"Мастърс\" 1000 серията. След  ранното отпадане  на сърбина и  отказването на Рафаел Надал  от полуфинала поради контузия в коляното, Маестрото беше фаворит. Той гонеше и титла №101, след като преди две седмици стана вторият в историята със 100 титли,  триумфирайки в Дубай . За Тийм титлата е първа в \"Мастърс\", като той е и първият австриец от Томас Мустер през 1997 г., който печели титла от \"Мастърс\" 1000 серията. Във финалния мач той спаси 9 от 11-те точки за пробив, които даде на Федерер. Общо в турнира показателите му бяха от 18 от 22 точки за пробив (82%). Австриецът е и седмият различен тенисист, който печели първата си титла от \"Мастърс\" в последните 15 издания от турнирите от най-високата категория след Александър Зверев, Григор Димитров, Джак Сок, Хуан Мартин Дел Потро, Джон Иснър и Карен Хачанов. От общо 19 турнира през 2019 г. под егидата на АТП пък вече има 19 разлини победителя. Бившият №1 поведе с 3:0 само за 12 минути игра и въпреки допускането на леки колебания до края на сета успя да го затвори с 6:3 за 36 минути. Във втората част ситуацията се промени коренно, след като Федерер пропусна две точки за пробив в третия гейм. Тийм се възползва от това и на свой ред проби, за да поведе с 3:1. Това се оказа достатъчно за австриеца, който спечели втората част с 6:3 с вдъхновена игра. В третия сет той даде всичко от себе си, а в осмия гейм спаси точка за пробив, като самоотвержено плонжира на корта. Това доведе и до разкървавяне на лакътя на Тийм, но не го спря. Четвъртият в световната ранглиста записа ключов пробив за 6:5, след което на свой сервис затвори срещата, за да вдигне най-голямата титла дотук в кариерата си. Трофеят е 12-и за Тийм, който имаше три титли през 2018 г. Той остава на четвърто място в света, докато Федерер продължава да се изкачва отново и вече е пети.", "date": "2019.03.18", "title": "Доминик Тийм спря Федерер по пътя към титла №101 и триумфира в Индиън Уелс"}
{"url": "https://www.dnevnik.bg/bulgaria/2019/03/18/3405885_novata_sedmica_zapochva_sus_slunchevo_vreme_no/", "text": "Новата седмица започва със слънчево време, след това предстоят валежи и застудяване, съобщава Националният институт по метеорология и хидрология, цитиран от БНТ. Понеделник ще е слънчев, с временни увеличения на облачността в следобедните часове над Западна България. Максималните температури ще са между 20° и 25°, по-ниски по Черноморието. Над планините ще е слънчево, с временни увеличения на облачността над масивите в Западна България. Над Черноморието ще е слънчево, в сутрешните часове има условия видимостта да е намалена. След обяд вятърът ще придобие южна компонента и ще е слаб до умерен. Максималните температури ще са от около 14° на север, до 20° на юг. Температурата на морската вода е 8-9°. Във вторник ще има временни увеличения на облачността, главно в планините и планинските райони ще се развие и купеста и купесто-дъждовна облачност. На места ще превали краткотраен дъжд, възможно е да прегърми. В средата на седмицата в Западна България отначало от северозапад, в Източна - от североизток, ще нахлува сравнително студен въздух. Ще преобладава облачно време. На места, главно в Западна и Централна България, ще има превалявания, предимно слаби и предимно от дъжд, над 1200 м - сняг. Дневните температури ще се понижат. В четвъртък до края на деня валежите навсякъде ще спрат.", "date": "2019.03.18", "title": "Новата седмица започва със слънчево време, но предстоят валежи и застудяване"}
{"url": "https://www.dnevnik.bg/sport/2019/03/18/3405920_fotogaleriia_geroite_ot_sportniia_uikend/", "text": "Петър Стойчев отново стана  . 42-годишният българин триумфира край ледовете в езерото Семьоновское в Мурманск с нов световен рекорд в най-дългата дистанция - 1000 метра.", "date": "2019.03.18", "title": "Фотогалерия: Героите от спортния уикенд"}
{"url": "https://www.dnevnik.bg/evropa/2019/03/18/3404984_oglushitelna_tishina_es_shte_triabva_da_reshi_dali/", "text": "В няколко поредни гласувания миналата седмица британските депутати  отхвърлиха (за втори път)  сделката за Брекзит, която премиерът Тереза Мей  договори с ЕС ,  блокираха варианта  Обединеното кралство да излезе от съюза без споразумение и  подкрепиха отлагане на Брекзит .  Те освен това решиха тази седмица да гласуват за трети път сделката на Мей. Ако я одобрят, Мей ще поиска от ЕС  отлагане на Брекзит  от 29 март за 30 юни. Ако обаче я отхвърлят, премиерът ще трябва да представи ясна цел и съответно срок на много по-дълго удължаване, за да бъде одобрено то от 27-те ѝ колеги. Всяко решение за отлагане на Брекзит трябва да бъде взето единодушно от лидерите на ЕС, които ще обсъдят въпроса в сряда и четвъртък. Вчера  Мей предупреди  в авторска статия, че ако Брекзит бъде отложен толкова дълго, че се наложи Обединеното кралство да участва в европейските избори през май, това ще бъде \"ярък символ на колективния политически провал на (британския) парламент\". Британското правителство не разполага все още с подкрепата на достатъчно депутати, за да спечели парламентарното гласуване на споразумението си за Брекзит, но \"значителен брой\" депутати са размислили и вероятно все пак ще подкрепят документа, заяви финансовият министър на Обединеното кралство Филип Хамънд. По думите на министъра на търговията на Обединеното кралство Лиъм Фокс дали ще има ново гласуване на сделката на Мей зависи от това дали ще има мнозинство в Камарата на общините, каза Фокс. \"Няма да има никакъв смисъл от гласуване, ако няма никакъв шанс да спечелим\", добави той. Според в. \"Гардиън\", който се позовава на поверителна правна позиция, разпространена сред британските посланици, евентуално 3-месечно удължаване на срока за Брекзит отвъд 29 март няма да съдържа никакви предварителни условия. Но всеки ден отвъд този срок ще изисква избирането на депутати за новия състав на Европейския парламент. Повече четете  тук . Засилвайки натиска върху Мей, лидерът на лейбъристите Джеръми Корбин каза, че може да предизвика нов вот на доверие към правителството на Мей, ако тя не прокара сделката през парламента. \"Ройтерс\" представя няколко варианта за удължаването на преговорния период за Брекзит. ЕС вече многократно предупреди, че Великобритания трябва да е наясно за колко дълго време би искала да отложи Брекзит и  с каква точно цел . Блокът освен това настоя, че няма да има повече преговори по договорения пакет за \"развода\" по време на допълнителния период. Без удължаване Това е най-малко вероятният сценарий, защото би довел до излизане без сделка на 29 март, а ЕС не иска да бъде винен за евентуалните икономически последици. Привържениците му твърдят, че Брекзит твърде дълго време е отвличал блока от решаването на ключови предизвикателства. Кратко удължаване Удължаване с до осем седмици засега е най-вероятният сценарий с твърд краен срок около изборите за Европейски парламент на 24-26 май. Миналата седмица председателят на Европейската комисия Жан-Клод Юнкер каза, че Великобритания трябва да е вън от ЕС на 23 май най-късно или в противен случай  ще бъде задължена да организира избори  за евродепутати. Великобритания не желае да го прави и блокът не вярва, че тя ще го направи, което би довело до нов правен спор между двете страни. \"Има разбиране, че забавянето след вота за Европейски парламент е много рисковано, сериозен проблем\", коментира дипломат от ЕС. Малко са обаче хората в блока, които смятат, че едно кратко отлагане ще сложи край на сегашния застой във Великобритания. Според много дипломати и официални лица в Брюксел блокът няма да е в позиция да отхвърли евентуална молба от Обединеното кралство и, макар и неохотно, ще се съгласи с кратко отлагане. Дълго удължаване Това е сложна опция, защото може да отвори път за юридически предизвикателства към легитимността на Европейския парламент, или дори на Европейската комисия, която новите евродепутати ще изберат до края на годината. Тя обаче не може да бъде напълно изключена. Разговорите в ЕС за дълго отлагане (до края на годината или дори до края на 2020 г.) от части целяха да се засили натиска върху твърдолинейните евроскептици в Консервативната партия на Мей, за да подкрепят нейната сделка. Според привържениците на този вариант той може да отвори пътя за втори референдум или национални избори, които да променят Великобритания. Или е възможно да даде време на Великобритания да промени мнението си за \"червените линии\" на Мей в преговорите и да поиска по-тесни връзки с ЕС след Брекзит, като митническия съюз, предложен от опозиционната Лейбъристка партия. Според критиците му обаче той крие голям риск и ще има висока цена за самия ЕС, удължавайки несигурността с години и поглъщайки време, ресурси и енергия от блока, които биха могли да се използват по-добре. Този вариант освен това би могъл да допусне евроскептични британски депутати в новия Европейски парламент и би им дал глас по европейски въпроси. Собствени интереси Би Би Си коментира, че в контраст с шумотевицата, която идваше от Уестминстър при гласуванията в четвъртък вечер, тишината в профилите в \"Туитър\" на европейските лидери бе оглушителна. Европейските политици гледат с отворена уста водовъртежа от разделение и хаос в британската Камара на общините. Три години след като Великобритания гласува за излизане от ЕС и по-малко от две седмици преди официалния ден за Брекзит (29 март), парламентът изглежда е в срив без единна позиция на хоризонта, пише Би Би Си. Миналата седмица няколко европейски лидери, сред които френският президент Еманюел Макрон, холандският премиер Марк Рюте и испанският министър-председател Педро Санчес, звучаха доста твърдо. Те няма да се съгласят със забавяне на Брекзит, освен ако премиерът Тереза Мей не представи много добра причина за това. Лидерите на ЕС са раздразнени и уморени от Брекзит, но не трябва да се се забравя, че през последните дни, когато застават пред камерите, те се обръщат към две конкретни аудитории: - британските депутати, които ЕС иска да притисне, за да гласуват за договорената с Мей сделка или за нещо друго, което според Брюксел е реалистично; - гражданите на ЕС, готвещи се да гласуват на предстоящите избори за Европейски парламент през май. Посланието, което ЕС иска да отправи към тях е: \"Ние сме твърди с тези, които се бъркат в клуба ни, така че не гласувайте за евроскептични националисти като Марин Льо Пен!\". Тишината на европейските лидери след вота в британския парламент в четвъртък, на който бе гласувано за забавяне на Брекзит, може и да се дължи на това, че те осъзнават, независимо от личните си мнения по въпроса, че са задължени по закон да вземат единодушно решение. А те няма да стигнат до него докато не бъдат затворени заедно в една стая, което ще се случи на Европейския съвет по-късно тази седмица. Крайното решение на ЕС ще бъде продиктувано от собствения му политическия и икономически интерес. Забавянето на Брекзит ще удължи несигурността за европейските граждани и бизнеса и ще продължи да тежи на европейската политика. Лидерите на ЕС обаче не искат да бъдат винени от гласоподавателите за скъпия Брекзит без сделка, който би последвал в противен случай, отбелязва Би Би Си. Евентуално отлагане би предотвратило това. То може да бъде по-дълго, каквото  препоръча председателят на Европейския съвет Доналд Туск  и което би дало на Великобритания време да \"преосмисляне\". А може и да е кратко, ако Мей успее да прокара в сряда сделката си в парламента.", "date": "2019.03.18", "title": "ЕС тази седмица ще реши има ли смисъл да отлага Брекзит"}
{"url": "https://www.dnevnik.bg/sviat/2019/03/18/3405584_kitai_shte_e_lider_v_izsledvaniiata_na_izkustveniia/", "text": "Китай бързо наваксва в изследванията на изкуствения интелект и може да стане водещата сила в това до 2030 г. Това показва  анализ на института \"Алън\" , който изследва изкуствения интелект. Той носи името на съоснователя на \"Майкрософт\"  Пол Алън . Анализирайки над 2 млн. академични текста, публикувани в научни издания или или изготвени за конференции през 2018 г., институтът прогнозира, че Китай ще измести САЩ като страна с най-цитирани изследвания в областта поетапно до 2025 г. Анализът предполага, че по този показател Китай ще задмине САЩ пет години преди предвиденото от властите лидерство в изкуствения интелект (работата на института \"Алън\" е в отговор на тази заявка). Според организацията е нужно САЩ спешно да увеличат финансирането за изследванията в тази област и да предлагат визи на студенти и експерти. Вашингтон направи крачка в ангажимента към развитието на изкуствен интелект, след като президентът Доналд Тръмп подписа указ, озаглавен \"Американската инициатива за изкуствения интелект\", но той не включваше адекватна финансова подкрепа. MIT Technology Review пък  заключава : плановете на Белия дом да се съкратят разходите за наука не биха могли да дойдат в по-лош момент за амбициите на страната да е лидер в изкуствения интелект. Използван е инструментът  Semantic Scholar , разработен от института за търсене и анализ на изследвания, публикувани онлайн. Резултатите сочат, че при Китай не само броят научни разработки вече прави впечатление - променя се и качеството им. Азиатската държава води по брой разработки още от 2006 г., но \"не всички изследвания са създадени равни\". Същевременно делът на САЩ в 10-те процента най-цитирани спада - от 47% през 1982 г. до 29% през 2018-а. Китай пък увеличава дела си при 26.5% през 2018, а тенденцията е за нарастване. \"Не е пикник\" Някои са предпазливи за това изследване, пише MIT Technology Review. Според Кай-Фу Ли, известен китайски инвеститор в изкуствен интелект, хоризонтът трябва да е по-дълъг и институтът \"Алън\" е преувеличил нещата. Той не скрива, че нещата вървят добре в Китай, но най-влиятелните мислители в областта все още са в САЩ. Надява се и че в стремежа да се говори за \"надпреварата в изкуствения интелект\" хората няма да забравят значението на общия напредък на човечеството в тази област. Ециони се съгласява, че всички може да имат полза от добрите изследвания, независимо в коя държава са, но добавя: \"Ако (САЩ) отидат на второ място, в Китай или тук ще бъде създадена следващата \"Гугъл\"? Това не е игра с нулев резултат, но не е и пикник.\"", "date": "2019.03.18", "title": "Китай ще е лидер в изследванията на изкуствения интелект след две години, сочи анализ"}
{"url": "https://www.dnevnik.bg/bulgaria/2019/03/18/3405617_durjavniiat_departament_na_sasht_mediiniiat_pluralizum/", "text": "Корпоративният и политическият натиск в комбинация с нарастващата и непрозрачна концентрация на медийна собственост, както и регулираните от правителството ресурси в подкрепа за медиите са довели до тежко увреждане на медийния плурализъм в България. Това е записано в раздела за свободата на изразяване в  доклада на Държавния департамент  на САЩ за човешките права за 2018 година. Въпреки уточнението, че законът предвижда свобода на изразяване, включително за пресата, а правителството \"като цяло спазва това право\", в доклада са цитирани практики и конкретни случаи от миналата година, които предизвикват Цитиран е анализ на международната неправителствена организация \"Журналисти без граници\" от юли м.г., според който разследващи журналисти и медии, в които те публикуват, са били следени, сплашвани и обезкуражавани чрез кампании за очерняне като \"врагове на държавата\". Според същия анализ разследващата  журналистика в България се сблъсква със \"стена от мълчание\"  заради корумпирани редактори и издатели, автоцензура, които ги използват, за да контролират или наказват непокорните. Един от цитираните случаи е за опита на кмета на Смолян Николай Мелемов да изгони от законно наетите му офиси – общинска собственост, регионалния вестник \"Отзвук\". \"Издателят на вестника Зарко Маринов публикува поредица от статии в антикорупционната онлайн платформа \"За истината\", в които критикува кмета и неговата администрация\", пише в доклада. В доклада на Държавния департамент се припомня, че до момента не са идентифицирани тримата нападатели на журналиста от Националната телевизия Иво Никодимов, който бе бит на улицата в София през юли 2017 г. Докладът цитира и други През май м.г. Христо Гешов, който по това време също е публикувал разследвания за платформата \"За истината\", е бил бит пред дома си в гр. Червен бряг. След случая Гешов е заявил, че е получавал заплахи, и е убеден, че нападението е в отговор на разследванията му. \"На 13 септември полицията е сложила белезници на двама разследващи журналисти и техния адвокат близо до град Радомир и ги е задържала в продължение на близо седем часа, пише в доклада на Държавния департамент на Съединените щати. Те са предупредили полицията за евентуално унищожаване на документи, уличаващи частни дружества и държавни служители в корупция. Омбудсманът, Асоциацията на европейските журналисти и други организации критикуваха правоприлагащите органи за възпрепятстване на журналистическото разследване, описвайки инцидента като \"произволен арест\" и нарушение на свободата на словото\", е отбелязано в доклада. (Това е случаят с  ареста на журналиста от \"Биволъ\" и негов румънски колега , който по късно беше обявен от съда за незаконен.) Журналистите продължават да съобщават за както и за налагането на определени политически гледни точки от страна на собствениците на медии, пише в доклада. Цитирана е Асоциацията на европейските журналисти в България, според която самоцензурата е широко разпространена, особено в по-малките регионални медии. Припомнен е случаят от юни 2018 г., когато \"Нова телевизия\" не излъчи предварително записания епизод от токшоуто \"Часът на Милен Цветков\", в което е трябвало да бъде показана информация за предполагаеми недвижими имоти на премиера Бойко Борисов в Испания. \"Предаването бе спряно с обяснението, че не отговаря на стандартите за обективност и баланс на мненията, пише в доклада. Премиерът отрече да има нещо общо със случая, което предполага, че става дума за цензура или самоцензура. \"Нова телевизия\" не поднови договора за Цветков за токшоуто през есенния сезон.\" Споменато е и становище, разпростнено през юли м.г. пак от Асоциацията на европейските журналисти. В него те протестираха срещу статия, публикувана във вестниците \"Телеграф\" и \"Монитор\". В нея бе отправен призив към Би Ти Ви да се \"прочисти\" от журналисти като водещия Светослав Иванов. Атаката срещу него беше в отговор на  въпроси, които той бе задал на бизнесмен за намерението му да придобие част от издателския бизнес на Делян Пеевски , който е собственик на \"Телеграф\" и \"Монитор\". \"Асоциацията отбелязва, че такива атаки не са безпрецедентни   и че те могат да се разглеждат като \"заплаха за журналиста и опит да се окаже натиск върху управлението на телевизионния канал\". В доклада се припомня също, че според сега действащото българско законодателство подобни действия се наказват с глоба от 3 хил. до 15 хил. лв. и обществено порицание. В текста на доклада е включена информация за около 200 съдебни дела за клевета годишно, завеждани от политици, държавни служители и други лица, заемащи публични длъжности. Припомнени са случаите, в които през януари м.г. журналисти в Бургас протестираха срещу две решения на Бургаския окръжен съд. С тях бяха наложени глоби в размер на 2500 лв. на сайтовете \"Бургас инфо\" и \"Бургас нюз\" за увреждане на самопровъзгласил се за \"ловец на мигранти\". Делото, заведено от него срещу двете издания, беше за това, че те са препубликували съобщения на Министерството на вътрешните работи, в които той е споменат само с инициали, но са го описали като \"насилник\". Цитиран е и случай от юли м.г. когато Окръжният съд в Благоевград се произнесе срещу твърдението на общинския съветник Андон Тодоров, че статия на журналистката Мариета Димитрова в сайта \"Благоевград нюз\" го е дискредитирала с твърдението, че е подкрепил кмета на града в замяна на услуги. В хода на делото съдът отхвърли жалбата за клевета, като заяви, че съветникът не е успял да докаже, че фактите, отразени в статията, са неверни. В доклада на Държавния департамент на Съединените щати за състоянието на човешките права в България е отделено място и на предвиденото в закона лишаване от свобода за период от 1 до 4 години за използване на \"реч на омразата\". Според цитираните становища на неправителствени организации обаче присъствието на националистически партии в състава на правителството окуражават техните поддръжници да прибягват редовно и без санкции към риторика, подбуждаща към омраза на религиозна, етническа и полова основа.", "date": "2019.03.18", "title": "Държавният департамент на САЩ: Медийният плурализъм в България е тежко увреден"}
{"url": "https://www.dnevnik.bg/evropa/2019/03/18/3405969_germaniia_i_franciia_shte_lansirat_strategiia_za/", "text": "Германският канцлер Ангела Меркел обяви, че Германия и Франция се надяват на предстоящата следващата седмица среща на върха на ЕС да спечелят останалите членки на съюза за своите идеи за \"стратегия за европейската индустрия\", предаде \"Асошиейтед прес\". В седмичното си видеопослание Меркел заяви, че тя и френският президент Еманюел Макрон са предложили въпросът да бъде обсъден. Двамата се опитват \"да осигурят работни места за бъдещето в стратегически бизнес отрасли в Европа\". Меркел изтъкна \"стратегически изследователски и иновационни проекти\" като германско-френската инициатива да бъде създаден консорциум за производство на батерии за електромобили, чрез който да бъдат достигнати азиатските конкуренти. Миналия месец Берлин и Париж представиха инициатива за \"европейска индустриална политика\", включваща настояване да бъдат реформирани правилата на ЕС  в областта на конкуренцията  така, че да се съдейства за създаването на компании, които да бъдат сред водещите в света в своите сфери. Срещата на върха на Европейския съюз ще се състои в четвъртък и петък. /БТА", "date": "2019.03.18", "title": "Германия и Франция ще лансират стратегия за европейската индустрия"}
{"url": "https://www.dnevnik.bg/razvlechenie/2019/03/18/3404390_dnes_izliza_film_za_teo_-_nai-izvestniiat_uchitel_po/", "text": "Днес от 18.00 часа в \"Дом на киното\" е премиерата на филма \"Формулата на Тео\". Документалната лента разказва историята на българския физик Теодосий Теодосиев, който през последните 40 години се отдава на учителската професия. Неговите възпитаници печелят отличия от международни състезания и олимпиади и са сред най-желаните студенти от университети като \"Кеймбридж\" и \"Принстън\" в САЩ. Режисьор и сценарист на филма е Николай Василев, който също е негов ученик. Теодосиев е преподавал в Профилираната природо-математическа гимназия \"Никола Обрешков\" в Казанлък. След като се пенсионира, той се посвещава на школата си по физика. Организира летни обучителни лагери, а също така и съботно-неделни кръжоци, които посещават ученици от цяла България в различни възрастови групи. Сред неговите ученици е и професорът по физика Теньо Попминчев, който успява да се реализира в Университета в Сан Диего, Калифорния. ", "date": "2019.03.18", "title": "\"Формулата на Тео\" - днес излиза филм за най-известния учител по физика"}
{"url": "https://www.dnevnik.bg/politika/2019/03/18/3405967_stanishev_bsp_suzdava_vpechatlenie_che_evropeiskoto_i/", "text": "Създава се впечатление, че европейското начало в БСП отива на заден план. Това коментира пред Би Ти Ви лидерът на Партията на европейските социалисти и бивш лидер на БСП Сергей Станишев пред Би Ти Ви. Той коментира резултатите от вчерашния пленум, гласувал Елена Йончева да води листата за евороизборите с 55 гласа, докато за Станишев са гласували 45. \"БСП е партията, която подаде молба за членство и вкара страната в ЕС в моя мандат ( - като премиер на страната 2005 - 2009 г.). И от този капитал на БСП не можем да се отказваме, а се създава усещане, че европейското политическо семейство и ЕС вътрешнопартийно са представени не по най-добрия начин\", каза Станишев. По повод противоположните становища на ПЕС и БСП за Истанбулската конвенция Станишев коментира: Положих много усилия да се излезе от тази ситуация. Не желая моята партия да бъде представяна като ретроградна, традиционалистка, антиевропейска\". \"Ако БСП позволи ГЕРБ да ни представят като антиевропейска партия, ще повлияе на нашия резултат\", прогнозира Станишев и припомни, че \"през 2017 г. допуснахме да бъдем вкарани в тази калъп\", защото  самата партия даде повод за това . \"Разединен отбор не може да убеди другите да бъде подкрепен\", каза председателят на ПЕС и повтори, че на пленума вчера ръководството е пропуснало възможността \"да излезем обединени с воля да спечелим изборите\" като се гласува челен тандем \"Йончева - Станишев\" вместо един водач на листа. Европейските избори са на първо място избори на мобилизации на твърдите ядра, а да разколебаеш ядрото и да привличаш периферия е риск, разкритикува Станишев тактиката на ръководството да търси чрез безпартийната Йончева по-широка подкрепа. Миков: Процесът на болшевизация е очевиден \"Истината е, че Корнелия Нинова иска да отстрани Сергей Станишев\", заяви пред \"Нова телевизия\" бившият председател на БСП Михаил Миков. По думите му \"това е поредното отлюспване\" и видимо проявление на процеса на болшевизация в партията. От около два месеца е ясно, че председателят на ПЕС е нежелан в листата от Нинова и ръководството, въпреки желанието на голяма част от партийни членове и партийни организации, каза Миков. \"Аз не казвам, че Елена (Йончева) няма своите качества. Не казвам, че Елена не може да бъде достоен представител в Европейския парламент, но казвам, че начинът, по който се случи всичко имаше за цел отново да конфронтира, да противопостави и да се \"натрие носът\" на Станишев, защото ние в България обичаме да разчистваме сметки\", заяви бившият лидер на БСП.", "date": "2019.03.18", "title": "Станишев: БСП създава впечатление, че европейското й начало отива на заден план"}
{"url": "https://www.dnevnik.bg/bulgaria/2019/03/18/3405979_teroristut_ot_kraistchurch_niama_poznati_v_bulgariia/", "text": "МВР няма информация нападателят срещу джамиите в Нова Зеландия да е имал контакти с български граждани по време на престоя си в страната. Това заяви за БНР от Вашингтон вътрешният министър Младен Маринов. \"Категорично на този етап можем да твърдим, че неговата цел тук е била единствено туризъм и до този момент нямаме информация той да се е срещал с български граждани или да е познавал такива,\" каза Маринов. Службите имат информация, че нападателят е бил в България в периода 9-15 ноември 2018 г. и е посещавал исторически обекти в цялата страна,  стана известно в петък.  Маринов е на посещение в САЩ, което включва срещи с ръководството на ФБР, Сикрет Сървис и службите за гранична сигурност, както и посещение на границата с Мексико.", "date": "2019.03.18", "title": "Терористът от Крайстчърч няма познати в България, установи МВР"}
{"url": "https://www.dnevnik.bg/evropa/2019/03/18/3405972_na_petata_godishnina_ot_aneksiraneto_na_krim_es/", "text": "Пет години след незаконното анексиране на Автономна република Крим и град Севастопол от Руската федерация Европейският съюз потвърждава категоричната си ангажираност с въпроса за суверенитета и териториалната цялост на Украйна, се казва в декларация на върховния представител на ЕС за външната политика и сигурността Федерика Могерини. ЕС изтъква отново, че не признава и осъжда това нарушение на международното право и остава ангажиран с прилагането на политиката си на непризнаване, в това число посредством ограничителни мерки. ЕС призовава отново държавите - членки на ООН, да обмислят подобни мерки за непризнаване в съответствие с резолюция 68/262 на Общото събрание на ООН, се казва в документа, публикуван вчера от Съвета на ЕС. Нарушаването на международното право от страна на Русия доведе до опасно покачване на напрежението в Керченския проток и Азовско море. Необоснованото използване на сила от Русия срещу Украйна на 25 ноември 2018 г. напомня за негативните последици от незаконното анексиране на Кримския полуостров за регионалната стабилност. ЕС отново призовава Русия да освободи безусловно и без повече забавяне незаконно задържаните украински членове на екипажа, плавателните съдове и оборудването, се посочва в декларацията. Европейският съюз осъжда изграждането на Керченския мост без съгласието на Украйна, което представлява още едно нарушение на суверенитета и териториалната цялост на Украйна. ЕС очаква Русия да гарантира безпрепятствено и свободно преминаване на всички кораби през Керченския проток до и от Азовско море в съответствие с международното право. В декларацията се посочва също, че ЕС не признава провеждането на избори от страна на Руската федерация на Кримския полуостров, и се отбелязва, че нарастващата милитаризация на полуострова продължава да оказва отрицателно влияние върху сигурността в региона на Черно море. В документа се казва също, че след незаконното анексиране на Крим положението с правата на човека там значително се е влошило и сериозно са били нарушени правата на кримските татари. ЕС подчертава, че на кримските татари, украинците и всички етнически и религиозни общности на полуострова трябва да се гарантира възможността да поддържат и развиват своята култура, традиции от културното наследство, образование и идентичност. ЕС отново призовава за незабавното освобождаване на  Олег Сенцов , Едем Бекиров, Олександър Колченко, Микола Семена, Володимир Балух, Емир-Усеин Куку и на всички лица, задържани на Кримския полуостров и осъдени в нарушение на международното право. В края на миналата седмица Съветът на ЕС, представляващ държавите членки, съобщи, че добавя осем руски служители към списъка с ограничителни мерки заради действия, подкопаващи или застрашаващи териториалната цялост, суверенитета и независимостта на Украйна. ЕС освен това  удължи санкциите  срещу Русия заради действията й против Украйна. В публикувано в събота комюнике на руското външно министерство, цитирано от ТАСС и БТА, се посочва, че Русия задължително ще отговори на новите санкции. \"Мотивът за включването на наши сънародници в незаконните санкционни списъци на ЕС поразява с лицемерието си и цинизма. По същество става дума за сътрудници на граничната служба на Федералната служба за сигурност на Руската федерация, които мъжествено изпълняват своя дълг за защита на държавната граница на нашата страна. \"Вината\" на нашите граничари е в това, че със своите решителни действия те са се противопоставили на грубата провокация в района на Керченския пролив, организирана от киевските власти на 25 ноември 2018 година. Руската страна няма да остави без отговор враждебната акция на ЕС\", се посочва в комюникето на руското външно министерство.", "date": "2019.03.18", "title": "На петата годишнина от анексирането на Крим ЕС напомни, че категорично не го признава"}
{"url": "https://www.dnevnik.bg/istorii_na_denia/2019/03/18/3405796_shef_gotvachi_shte_izdadat_taini_ot_ispanskata_kuhnia/", "text": "Една от нaй-престижните кулинарни академии в света - Basque Culinary Center, стъпва за пръв път в България, за да сподели знанията си с всички професионалисти и любители на модерната кухня. Това ще стане на 31 март, когато ще завърши конкурсът  \"Ресторант на годината 2018 Бакхус, Acqua Panna & S.Pellegrino\" . Защо в Баския регион има най-много ресторанти със звезди \"Мишлен\" и кaкво прави центъра една от най-добрите академии в света? Как от най-обикновен ориз може да се направи ястие за ресторант със звезда \"Мишлен\"? Защо тенденцията за нискотемпературното готвене е заляла света? Кой е най-добрият хамон? И какво е забравено за българските продукти и рецепти? На всички тези въпроси ще има отговори на специално организирани от списание \"Бакхус\" мастъркласове, част от 18-ото поредно издание на конкурса \"Ресторант на годината AcquaPanna & S.Pellegrino\" нa 31 март в Sofia Event Center. Тази година темата на събитието е испанската модерна кухня като световен лидер в сегмента. В борда на директорите на Баския кулинарен център членуват най-успелите и прогресивни готвачи в света като Феран Адриа, Масимо Ботура (Osteria Francescana, Модена, Италия), Рене Редзепи (Noma, Копенхаген, Дания), Гастон Акурио (Astrid & Gastón, Лима, Перу), Юкио Хатори (Hattori Nutrition College, Токио, Япония), Мишел Бра (Bras, Лайол, Франция), Алекс Атала (D.O.M., Сао Пауло, Бразилия), Хестън Блументал (The Fat Duck, Брей, Великобритания), Дан Барбър (Blue Hill, Ню Йорк, САЩ) и други световноизвестни имена. Академията е оставила голям отпечатък върху развитието на Испанската кулинария и Баският регион неслучайно е отличен с най-много ресторанти наградени със звезди \"Мишлен\", събрани на едно място. Специално за събитието на 31 март пристигат двама професори по модерна гастрономия и иновации на центъра и ще изнесат мастърклас с демонстрация пред гостите на събитието на тема \"Кулинарни иновации, вдъхновени от Баските\". Фернандо Паласио е работил в знаменити ресторанти в Испания като Mugaritz (2 звезди) и Diverxo (3 звезди). По-късно специализира в отделите за \"Иновации и развитие\" на Mugaritz и Баския кулинарен център, където работи и до днес като изследовател и професор. Ще му партнира Адриан Леонели, доцент и преподавател по гастрономия в BCC. Панелът ще продължи със специален гост-готвач Джорди Морера Сизар, който пристига специално от Валенсия за събитието. Той има дългогодишен професионален опит като шеф-готвач на успешни световни ресторанти. Днес той е международен консултант по изготвяне на менюта и главен рецептолог на веригата супермаркети в цяла Испания \"Меркадона\". Неговата лекция ще се фокусира върху готвенето на ниската температура, което се откроява като водеща тенденция и се развива в посока да се замени вакуумното готвене. Следващият лектор е Виктор Мартин, главен готвач и собственик на наградения за миналата година ресторант със звезда \"Мишлен\" - TRIGO. Ресторантът се намира във Валядолид, бързо развиващ се регион за винен и гурме туризъм. Виктор пристига за пръв път в България под егидата на посолството на Испания в София, за да сподели с публиката как с необикновени технологии могат да се обработват обикновени продукти, така че крайният резултат да е впечатляващ дори за най-изисканото небце. Мастъркласовете ще продължат с Димитър Шопов, собственик на кулунарно училище Food Connection, който ще говори за качествения хамон, и ще завършат с Цветан Димитров, който ще покаже интересни и забравени български продукти, начини на приготвяне и изплували от миналото традиции в храненето като част от съвместния му проект с ресторант \"Космос\" - \"Единение\", който има за цел да съхрани и превърне в достъпно българското кулинарно наследство. Организаторите споделят, че тeмите и лекторите са така подбрани, че да бъдат полезни за професионалистите от бранша и интересни за всички любители и ценители на кулинарията. По време на целия панел ще има осигурен симултанен превод на български език.", "date": "2019.03.18", "title": "Шеф-готвачи ще издадат тайни от испанската кухня"}
{"url": "https://www.dnevnik.bg/na_put/2019/03/18/3405850_durjavite_koito_privlichat_v_puti_poveche_turisti/", "text": "Някои държави привличат в пъти повече туристи, отколкото са жителите им. Световен първенец по този показател е Андора - минидържава, сгушена в Пиренеите между Испания и Франция. Андора се радва на интерес основно от любителите на планинския туризъм - на първо място ските, но не само. С население от 77 хил. души тя успява да привлече по 3 млн. туристи годишно, което означава, че на всеки местен жител се падат 39-има. Това я прави първенец по този показател, изпреварвайки значително втория - Макао, където съотношението е едва 1:27. Изчисленията са на британския застраховател  Get Going  и се основават на данни на Световната организация по туризъм и на Световната банка. Справка в сайта на туристическия борд на Андора показва, че тук има всичко за активните туристи - природни паркове, маршрути за велотуризъм, къмпинги и планински хижи.Сред развлеченията са също приключенски екопаркове, въжени линии, скално катерене, яздене на кон. Страната е първенец и по брой музеи на глава от населението, между които музей на парфюмите, на тютюна, на автомобилите, на електричеството и на комиксите. В сайта на туристическия борд се твърди дори, че по брой музеи на човек от населението Андора е също световен лидер. С този си профил Андора успява да изпревари значително останалите конкуренти от първата десетка в класацията на британския застраховател. В нея преобладават тропически острови с малобройно постоянно население, прехранващо се главно от плажния туризъм. На трето място са Северните Мариански острови и островите Търкс и Кайкос, където на всеки местен жител се падат по 12 туристи, следвани от Британските Вирджински острови, Аруба, Синт Мартен (принадлежащ на Нидерландия остров от Антилския архипелаг). Последна в десетката е отново европейска мини държава - княжество Монако с население от 39 хил. души посреща годишно 355 хил. туристи или девет пъти повече.", "date": "2019.03.18", "title": "Държавите, които привличат в пъти повече туристи, отколкото са жителите им"}
{"url": "https://www.dnevnik.bg/bulgaria/2019/03/18/3405983_kratki_novini_zaradi_zabraven_bagaj_zatvori_spirkata/", "text": "Георги Вергиев ще замени Славчо Велков като депутат Централната избирателна комисия (ЦИК) определи Георги Вергиев за заместник на напускащия парламента депутат Славчо Велков. Той влиза от Тринадесети избирателен район - Пазарджик, след като парламентът прекрати пълномощията на Велков като народен представител от листата на \"БСП за България\". Велков се оттегли по здравословни причини. Полиция издирва изгубило се дете на 2 години в Бургаско Полицаи и служители на \"Гранична полиция\" издирват дете на 2 -години, което се е изгубило снощи в бургаското село Равнец, съобщиха от полицията. На полицаите помагат доброволци от селото. Детето изчезнало по време на рожден ден, който е бил в стопанския двор на селото. Семейството на детето е от малцинствата и има общо 14 деца. Имущество за 500 хил. лв. ще бъде конфискувано от осъден за сводничество Бившият шеф на фът на Българската федерация по ръгби и бизнесмен Росен Чолов е осъден да плати над 500 000 лв. за къщата си в Горна баня по иск на Комисията за противодействие на корупцията и за отнемане на незаконно придобитото имущество. Проверката на имуществото му започна, след като през 2013 г. той беше обвинен като ръководител на престъпна група за трафик на жени за проституция. Последва и второ дело за набиране на момичета за сексуслуги. В началото на тази година Специализираният наказателен съд го осъди условно на 3 години затвор. Забравен багаж затвори метрото на \"Западен парк\" Заради забравен багаж тази сутрин временно беше затворена спирката на метрото в \"Западен парк\", съобщи пресцентърът на Столичната община. Около 9.30 ч. достъпът на граждани беше възстановен поради липса на опасност.", "date": "2019.03.18", "title": "Кратки новини: Имущество за 500 хил. лв. ще бъде конфискувано от осъден за сводничество"}
{"url": "https://www.dnevnik.bg/sviat/2019/03/18/3405592_sasht_bulgarskoto_pravorazdavane_ostava_korumpirano/", "text": "България има проблеми с физическото насилие над задържани и обвинени от властите; в затворите и арестите условията са тежки; в правораздаването има корупция, неефективност и безотговорност; мигрантите и търсещите убежище са третирани неправилно; във всички нива на управлението има корупция, а срещу етнически малцинства се прилага насилие. Властите предприемат мерки да разследват и наказват извършилите нарушения на човешките права, но правителствените действия са недостатъчни и безнаказаността на извършителите е проблем. Така накратко Държавният департамент на САЩ описва положението с правата на човека в България през 2018 година.  Докладът  бе разпространен миналата седмица и обхваща широк спектър от проблеми - от правото за свободно изповядване на религиозни убеждения до дискриминацията на работното място. В частта за  се подчертава, че повечето от тях са от началото на ХХ век и макар да има много случаи на обновяване, продължават да съществуват места с абсолютно неприемливи условия като център в Сливен и секция за чужденци в затвора в София. Санитарните условия на повечето места са неадекватни, същото важи и за пълните с дървеници килии и медицинските помещения. Лишените от свобода са обект на незаконно насилие от персонала, което остава нерегистрирано и предимно ненаказано (отхвърляни са поне половината от оплакванията и са взети мерки за 12% от тях), местата са пренаселени и в затворите има корупция. Омбудсманът е регистрирал случаи, в които задържани са оставяни 24 часа без храна. В доклада е и  и нейната заместничка Биляна Петрова, като се отбелязва, че те са били държани над 4 часа в белезници на улицата, което формално не изглежда да е нарушение на закона, но е критикувано като прекалено сурово поведение в сравнение с други подобни случаи. Непрекъснат проблем продължава да бъдат  , както и това, че неговите институции остават безотчетни за действията си. Общественото доверие към правораздавателната система е ниско, защото хората смятат, че магистратите са податливи на политически натиск и не прилагат закона еднакво спрямо всички, пише още в доклада. Според правозащитни организации стандартите за провеждане на справедлив процес, описани в закона, са ниски и това създава възможности да се нарушават процедурните права на обвиняеми и на техните защитници. от властите и на всички нива има взимане на подкупи, конфликт на интереси, сложни схеми за злоупотреба с публични средства, нарушаване на обществените поръчки и търговия с влияние. Отбелязва се създаването на Комисията за противодействие на корупцията и за отнемане на незаконно придобитото имущество (КПКОНПИ) и критиките, че така още една институция получава права да подслушва и се създава повече администрация, а не средства за реална борба с корупцията. Посочват се и обвинения от гражданския сектор, че значително е ограничен достъпът до административно правораздаване и контрол върху законността на действията на публичната администрация с решението да бъдат повишени съдебни такси 14 пъти за граждани и 70 пъти за организации. По конституция и закон е забранено  , но парламентарна комисия установи, че полиция, прокуратура и НАП незаконно са имали достъп до данни за трафик на електронни съобщения. ДАНС непрекъснато отказва да предостави достъп до документацията си за подслушване и се меси в надзорните функции на независимия държавен орган Националното бюро за контрол на специалните разузнавателни средства (НБКСРС). Макар да няма правителствени ограничения върху  , в доклада на Държавния департамент изрично се посочват случаите, в които при посещението на руския патриарх Кирил няколко души бяха разпитвани от МВР за критични към визитата мнения, изказани в социални мрежи. Тогавашният вътрешен министър Валентин Радев коментира, че полицията ще продължи да разпитва онези, чието поведение в социалните мрежи се смята за заплашително, и на практика призна, че това е рутинна практика на силите за сигурност в България. Множество български и международни правозащитни организации действат без ограничения от властите, но те отчитат също, че не срещат готовност за сътрудничество от местни и национални органи. Някои  , защото получавали средства от чуждестранни донори. От 2014 г. насам са се увеличили 23 пъти случаите на пропаганда срещу демокрацията, охулване на гражданския сектор и протести, както и на правозащитни организации.  и умишлено отразяват съобщенията на такива организация силно деформирани, за да ги представят като национални предатели, предубедени и антибългарски. Комисията за защита от дискриминация е критикувана от неправителствени организации, че се  Примерът е как е било постановено, че МВР дискриминира полицаите, като не им сменя 3 години униформите, но изобщо не се занимава с това, че в медиите непрекъснато се изтъква етническият произход на обвиняем като форма на подстрекателство.  Правителството е критикувано, че не преследва езика на омразата, а в редките случаи на съдебни процеси за престъпления от омраза се издават кратки или условни присъди. За  ,  или половата идентичност на жертвата, дори няма закон, което дава удобно оправдание на управляващите да не разследват и преследват хомофобията и трансфобията. Масово сред персонала от здравните заведения се смята, че да си от ЛГБТ общността е болестно състояние, и често на такива хора се отказва помощ. На парламентарно, правителствено и местно равнище властите нямат желание да се включат в диалог за проблемите на общността и как те да бъдат разрешени. Масови са предразсъдъците и дискриминацията към носителите на HIV и болните от СПИН - въпреки значителния напредък в терапията за тези хора проучване показа, че 75% от българите не биха искали да имат такъв приятел и едва 31% нямат проблем да общуват.", "date": "2019.03.18", "title": "САЩ: Българското правораздаване остава корумпирано, неефективно и безотчетно"}
{"url": "https://www.dnevnik.bg/photos/2019/03/18/3403111_fotogaleriia_ljuk_beson_na_60_godini/", "text": "Френският режисьор, сценарист и продуцент Люк Бесон е роден в Париж на 18 март 1959 г. и днес навършва 60 години. На снимката: Люк Бесон със съпругата си Виржини Сила на фестивала в Кан през 2011 г.", "date": "2019.03.18", "title": "Фотогалерия: Люк Бесон на 60 години"}
{"url": "https://www.dnevnik.bg/evropa/2019/03/18/3405986_rumunec_postroi_nai-kusata_magistrala_v_sveta_video/", "text": "Румънски предприемач построи \"магистрала\" с дължина едва 1 метър в Североизточна Румъния в знак на протест срещу лошата инфраструктура в страната, предаде Би Би Си. След като му омръзнало от липсата на пътна инфраструктура в региона, където живее, 33-годишният Щефан Мандачи, който притежава верига ресторанти за бързо хранене, поръчал малката \"магистрала\", за която платил 4400 евро. Мандачи разположил магистралата си на намиращ се близо до оживен главен път парцел земя, който притежава, в Сучава, град в част от страната, където няма никакви отсечки от магистрали. Трафикът по съседния път бе почти блокиран в петък, когато няколко стотин поддръжници отидоха за т.нар. откриване на магистралата. \"Чувствам, че сме обединени\", каза Мандачи. \"Никога не съм преживявал момент на такава солидарност сред всички румънци\", добави той. Предприемачът поде кампания, наречена \"Румъния иска магистрали\", и помоли и други румънци да протестират заедно с него, като спрат работа в продължение на 15 минути по време на откриването на \"магистралата\". В Румъния има едва 806 км магистрали. През годините много проекти бяха замесени в корупционни скандали. Румъния оглавява класацията на Европейската комисия за 2017 г. с най-много смъртни случаи по пътищата. През 2018 г. страната откри 58 км магистрали.", "date": "2019.03.18", "title": "Румънец построи най-късата магистрала в света (видео)"}
{"url": "https://www.dnevnik.bg/sport/2019/03/18/3405994_mesi_ne_pomnia_drug_put_fenovete_na_supernika_da_sa_me/", "text": "Да бъдеш аплодиран от 55 хиляди фенове на противниковия отбор - това изпита Лионел Меси в неделя вечер, когато изигра поредния си блестящ мач през сезона и помогна на \"Барселона\" да постигне своята  пета поредна победа при 4:1 над \"Бетис\" . Успехът в Андалусия отвори преднина на каталунците от 10 точки пред втория в Ла Лига, но овациите от трибуните на \"Бенито Виямарин\" привлякоха вниманието. Пет минути преди края на двубоя Меси се разписа с ефектен прехвърлящ удар срещу вратаря на домакините Пау Лопес. Той направи двойно подаване с Иван Ракитич и без да я овладява, прехвърли стража на \"Бетис\" с удар извън наказателното поле, изчислен до милиметър. \"Мога да бъда само много благодарен на съотборниците ми за помощта, както и на публиката за тяхната реакция. Мисля, че всички голове бяха еднакво сложни, но ефектът им е еднакъв. За нас беше важно да увеличим аванса си на върха, това е което ме интересуваше\", каза Меси след срещата. Аржентинецът игра близо до халфовете в този мач, с което треньорът Ернесто Валверде успя да изненада състава на \"Бетис\". \"Нищо не е решено, преднината работи за нас, но имаме да изиграем десет мача.\" Той беше попитан и за аплодисментите, които получи от феновете на \"Бетис\", обяснявайки, че е останал изненадан. \"Не си спомням друг път да са ме аплодирали феновете на другия отбор, когато им вкарвам гол. Изненадах се и не знаех как да реагирам. Но имах късмет и при двете ми изпълнения извън наказателното поле\", каза лидерът на каталунците. До края на сезона има още десет кръга в Ла Лига. Съставът от Каталуня не е губил от 16 поредни мача, като последната му загуба беше именно от \"Бетис\" на \"Камп ноу\" с 3:4 на 1 ноември. В оставащите кръгове \"Барселона\" има домакинства на \"Еспаньол\", \"Атлетико\" (Мадрид), \"Реал Сосиедад\", \"Леванте\" и \"Хетафе\", а гостува на \"Виляреал\", \"Уеска\", \"Алавес\", \"Селта\" и \"Ейбар\". От началото на сезона Меси има 29 гола в 26 мача в Ла Лига. Той има и 14 асистенции, като е лидер и в двете класации. Освен това той е реализирал общо осем гола с изстрели извън наказателното поле и четири от преки свободни удари, като няма друг играч от топ 5 първенствата на Европа с подобно постижение. Хеттрикът, който аржентинецът реализира в мрежата на \"Бетис\" е неговият 33-и в Ла Лига. Единствено Кристиано Роналдо с 34 има повече от звездата на \"Барселона\". Двубоят на \"Бенито Виямарин\" влезе в историята и по друг показател. За 90 минути в Севиля \"Барселона\" имаше едва 44% притежание на топката. Това е най-ниският показател, записан от каталунците от сезон 2004-2005 насам.", "date": "2019.03.18", "title": "Меси: Не помня друг път феновете на съперника да са ме аплодирали"}
{"url": "https://www.dnevnik.bg/evropa/2019/03/18/3406001_britancite_sa_razdeleni_dali_da_ima_vtori_referendum/", "text": "Процентът британци, според които трябва да има втори референдум за Брекзит, е равен на процента граждани на Обединеното кралство, които са на мнение, че страната трябва да напусне Европейския съюз без сделка, показа проучване, цитирано от \"Гардиън\". Според анкетата 43% подкрепят забавянето на Брекзит с цел да се проведе втори референдум, а други 43% смятат, че Великобритания просто трябва да напусне без каквото и да е споразумение с Брюксел. Ако се проведе втори референдум с две опции в бюлетината - да се подкрепи сделката на премиера Тереза Мей с ЕС или да се остане в съюза, 46% казват, че биха подкрепили оставането, а 36% биха гласували за напускане при условията в предложението на Мей. Проучването идва след драматична седмица в британския парламент. В няколко поредни гласувания миналата седмица британските депутати  отхвърлиха (за втори път)  сделката за Брекзит, която премиерът Тереза Мей  договори с ЕС ,  блокираха варианта  Обединеното кралство да излезе от съюза без споразумение и  подкрепиха отлагане на Брекзит . Какво предстои тази седмица четете  тук . Въпреки проблемите на правителството във връзка с Брекзит и разделението в кабинета по въпроса Консервативната партия на Мей има 38% подкрепя спрямо 34 на сто за опозиционната Лейбъристка партия и по 8% за Либералните демократи и Партията за независимост на Обединеното кралство. Според проучването, ако Великобритания все още е член на ЕС на 23 май, 43% от британците биха сметнали гласуването на евроизборите за неприемливо, а 38 на сто не биха се притеснили от това. Общо 13% не биха гласували, по 19% биха гласували за лейбъристите и за торите, а 11% - за Партията за независимост на Обединеното кралство. Рейтингът на Мей остава много лош, като 56% от анкетираните не одобряват ръководството й във връзка с Брекзит, а 26% го одобряват. Действията на лидера на лейбъристите Джеръми Корбин одобряват 16%, а 62% не ги одобряват.", "date": "2019.03.18", "title": "Британците са разделени дали да има втори референдум за Брекзит"}
{"url": "https://www.dnevnik.bg/sviat/2019/03/18/3406016_nova_zelandiia_shte_zategne_kontrola_vurhu_orujiiata/", "text": "Премиерът на Нова Зеландия  Джасинда Ардърн  заяви, че кабинетът й е взел принципно решение за затягане на правилата за притежаване на оръжия след масовото убийство в град  Крайстчърч , съобщи ДПА. Въпреки че не каза никакви конкретни подробности за законодателни промени, Ардърн заяви, че реформите ще бъдат обявени до 10 дни. Тя добави, че ще бъде направено разследване какво е довело до  нападението срещу две джамии , при което загинаха 50 души. Ще бъде разгледан и въпросът дали правителствените служби са могли да направят повече за  предотвратяването му . ", "date": "2019.03.18", "title": "Нова Зеландия ще затегне контрола върху оръжията"}
{"url": "https://www.dnevnik.bg/sport/2019/03/18/3406024_albert_popov_oceni_kato_strahoten_sezona_si_v/", "text": "Скиорът Алберт Попов определи като страхотен сезона си в Световната купа. Той завърши 23-и в класирането в слалома, като стана първият българин, участвал във финалите в края на сезона. \"Не се получи, има и такива дни, но гледам напред. Сезонът беше наистина страхотен. Целта ни беше дори една точка да успеем да хванем в Световната купа, а ние записахме 95\", заяви Попов след участието си във финалите в Солдеу. Българският алпиец записа исторически постижения, като върна спомените за времената на Петър Попангелов. През ноември Попов се класира 20-и в слалома в Леви, като стана първият българин с точки за Световната купа от Попангелов през 1986 г. насам. Последва ново влизане в точките - 16-о място в Мадона ди Кампилио през декември, за да се стигне до двете паметни класирания на австрийска земя в началото на годината -  шесто място в Шладминг  и  девето място в Кицбюел . \"Гледаме напред. За следващия сезон си пожелавам същите успехи, ако не и по-добри и да продължавам да ви радвам\", заяви Попов във видео обръщение към почитателите си. Сезонът в алпийските ски отново беше белязан от забележителните постижения на  Микаела Шифрин  и  Марсел Хиршер .", "date": "2019.03.18", "title": "Алберт Попов оцени като страхотен сезона си в Световната купа"}
{"url": "https://www.dnevnik.bg/citat_na_deniia/2019/03/18/3406026_citat_na_denia_ima_pulziashta_bolshevizaciia_v_bsp/", "text": "Така бившият председател на БСП, а сега - член на широкото ръководство на партията (националния съвет) Михаил Миков коментира пред Нова телевизия резултатите от вчерашния пленум, който издигна депутата Елена Йончева за водач на листата на социалистите на евроизборите в конкуренцията на сегашния председател на Партията на европейските социалисти Сергей Станишев. \"Политическото отсъства всичко е лично\", обобщи Миков.", "date": "2019.03.18", "title": "Цитат на деня: Има пълзяща болшевизация в БСП"}
{"url": "https://www.dnevnik.bg/bulgaria/2019/03/18/3406036_pokrai_prebroiavaneto_shte_se_napravi_registur_na/", "text": "Покрай преброяването на населението,  планирано за 2021 година , ще се направи пълно обхождане на всички жилищни единици. При него ще се впишат в единен регистър всички сгради, входове, апартаменти и къщи с техните географски координати, казва в интервю за \"в. 24 часа\" председателят на Националния статистически институт Сергей Цветарски. Това е една от планираните допълнителните дейности, заради които сегашното преброяване ще струва 38 млн. лв., докато за предишното през 2011 г. са били дадени 20 млн. Като други допълнителни дейности Цветарски посочи контролните преброявания, изграждане на информационна система и други. Коментирайки самия процес, той прогнозира, че около две трети от населението ще се преброи онлайн. Председателят на НСИ уточнява, че ще има високо ниво на сигурност на данните. В отговор на въпрос той казва също, че във въпроса за пол ще има само два отговора, защото ставало дума за биологичния пол, както било според европейските класификации и регламенти. Сергей Цветарски прогнозира, че след преброяването живеещите в България със сигурност ще се окажат под 7 милиона. Коментирайки миграционните процеси, Цветарски посочва, че около 56% от напускащите страната са на възраст между 20 и 40 години, но и около 40 на сто то завръщащите се са в същата възрастова група. Тези факти оборвали твърдението, че емигрират младежи, а в България се завръщат пенсионери.", "date": "2019.03.18", "title": "Покрай преброяването ще се направи регистър на всички жилища с техните координати"}
{"url": "https://www.dnevnik.bg/evropa/regioni/2019/03/18/3406033_ambiciiata_za_budeshtite_evrofondove_e_da_razvivat/", "text": "Бъдещата европейска оперативна програма за регионално и градско развитие в програмния период след 2020 г. се предвижда да бъде фокусирана в две оси – подкрепа на инвестициите на регионално ниво и инвестиции за градско развитие, а основната ни цел е да търсим намаляване на регионалните различия и дисбаланси. Това заяви заместник-министърът на регионалното развитие и благоустройството Деница Николова по време на петата международна конференция на тема \"Европейската солидарност в инвестиционната политика на ЕС, реализирана в България\". Николова отбеляза, че през новия програмен период ще се цели развитие на потенциала на всеки регион, за да може да се постига икономически растеж, като се съчетават европейското финансиране със средства от бюджета, финансови инструменти и международни финансови институции. Така ще се постигне посоката за балансирано развитие на регионите и ще се избегнат негативните демографски тенденции, които се наблюдават при фокусирането на инвестиции само в основни градове на страната. \"Нашата цел е да развиваме цялата територия, а не само отделни градове, за да постигнем баланс, съобразен със спецификата на нуждите. Трябва да развиваме всеки регион според неговите нужди, потенциал, възможности и дадености, а не финансиране на секторни инвестиции, еднакви за цялата страна\", коментира Николова. На преден план ще бъдат изведени градове, които да водят региона като центрове на растеж. Ще се въведат и нови стратегически документи за развитие на регионите, като идеята е да се приемат регионални схеми за пространствено развитие, които ще определят приоритетите и нуждите на територията. Ще се засили ролята на регионалните съвети за развитие, чийто потенциал ще се укрепи, за да могат те да имат нужния капацитет на регионално ниво, с който да избират по места най-важните проекти за развитие. Освен това проектни идеи ще могат да се подават и от неправителствени организации, гражданското общество и бизнеса, с което регионалната програма няма да е само фокусирана върху публичните власти. Николова информира още, че в новия програмен период се предвижда въвеждането на механизъм за опростяване на изпълнението на проекти.", "date": "2019.03.18", "title": "Амбицията за бъдещите еврофондове е да развиват цялата територия на страната"}
{"url": "https://www.dnevnik.bg/zdrave/2019/03/18/3406056_zdravnoto_ministerstvo_ima_nov_variant_za/", "text": "Съпътстващите заболявания на хората с намалена трудоспособност все пак да се взимат предвид. Това да става, когато водещото заболяване води до над 50 на сто нетрудоспособност, а някое от другите съпътстващи също носи поне такъв процент или по-голям. При тези обстоятелства в крайната оценка за това доколко човекът е нетрудоспособен ще се изчислява по специална формула, като от общия сбор на процентите на съпътстващите болести ще се взима 20 на сто и сумата ще се прибавя към процента на водещото заболяване. Това предлага здравното министерство в проект на промени в Наредбата за медицинската експертиза. Те са качени в петък следобед за съгласуване и до средата на април ще могат да се правят предложения по тях. За половин година здравните власти  оставиха да действа досегашната наредба,  която предвижда съпътстващите болести да се взимат предвид единствено при хора, чието  основно заболяване е оценено на над 80 на сто нетрудоспособност . Само за тези хора има възможност да се приспадат и останалите си болести към основното. Във всички останали случаи обаче те не се взимат предвид и не водят до увеличаване на процента и съответно до по-голяма подкрепа. Сред аргументите за промяната преди половин година беше, че преди измененията се е стигало до ситуации, когато хора с множество не особено тежки проблеми, които са способни да работят и не са много сериозно затруднени във всекидневието си, имат същия процент като пълни инвалиди например. Анализите на здравното министерство на обжалваните пред Националната експертна лекарска комисия решения обаче показват, че при 7,9% от преосвидетелстваните хора по новите правила има постановяване на по-нисък процент. Според анализа, изготвен от национално представените организации на и за хората с увреждания, при 14,5% от хората, които са останали с над 50 на сто нетрудоспособност, се понижава групата инвалидност и съответно пада и социалната подкрепа. А други 4,7% от хората са отпаднали от системата на социална подкрепа поради намаляване на досегашния им процент под 50. Всичко това налага да се промени алгоритъмът на формиране на оценката на трайно намалената работоспособност/вид и степен на увреждане, е мнението на здравното министерство. До тази позиция се стига и след няколко срещи в последния месец, при които граждани и организации настояха да се преосмисли новата наредба и да се приемат по-справедливи правила. Ако се приеме предложението на здравното министерство, вече ще е по-лесно да се включват и съпътстващите болести към основното. Ако човекът е с над 50 на сто инвалидност заради водещото си заболяване, а някое от съпътстващите също носи над 50 на сто, за водещо ще се взима това, което е с най-висок процент. Останалите ще се сумират. И 20 на сто от общата сума на съпътстващите болести ще се прибавя към водещото. За момента организациите на хора с увреждания все още не са дали мнението си по конкретните текстове. Протестиращите доскоро майки на деца с увреждания само посочиха, че не е спазено тяхно искане да се предвиди, че засегнатите от досегашната наредба хора, ще могат да кандидатстват за преосвидетелстване по новите правила. А няма да трябва да обжалват решенията си пред националната комисия, което обикновено отнема над година, през който период хората са без подкрепа. Те заявиха, че ще внесат и други мотивирани предложения по предлаганите промени.", "date": "2019.03.18", "title": "Здравното министерство има нов вариант за изчисляване на нетрудоспособността"}
{"url": "https://www.dnevnik.bg/biznes/companii/2019/03/18/3406068_bulgarska_softuerna_kompaniia_poluchi_nagrada_za/", "text": "Иновативен проект за решаване на някои от най-големите проблеми в B2B медийната и информационна индустрия донесе отличие за българската компания A Data Pro, съобщиха от компанията. Фирмата е сред десетте победители в Наградите за иновации Connectiv Innovation Awards 2019 на международната Асоциация на софтуерната и информационната индустрия (SIIA). Решението на A Data Pro е победител в категорията \"Трансформиране на бизнес модели\". \"Синтезът между човек и машина е това, което дефинира преобразения бизнес модел на А Data Pro. Компанията съчета знанията на нашите анализатори с напредналите възможности на технологиите за машинно обучение, създавайки неразделно цяло — изкуствен интелект, по-мощен от всичко, което сме правили досега\", коментира изпълнителният директор на A Data Pro Илия Кръстев. Наградите Connectiv Innovation Awards отличават новаторски решения на най-големите проблеми, пред които е изправена B2B медийната и информационна индустрия. Конкурсът включва общо пет категории: \"Трансформиране на бизнес модели\", \"Преобразуване на културата на работното място\", \"Привличане на екосистемни партньори\", \"Осигуряване на динамично клиентско преживяване\" и \"Създаване на нов поток от приходи\". Десетте победители ще се състезават и за наградата \"Най-иновативна кандидатура за годината\" на 16 май в Чарлстън, САЩ, по време на Connectiv Executive Summit, когато всеки победител ще има възможност с кратка презентация да спечели гласовете на публиката. A Data Pro е компания, специализирана в обработката и анализ на информация и данни, предлагаща цялостен и индивидуален подход в управлението на риска, съответствието, медийния мониторинг и анализ и автоматизираните решения. Фирмата присъства на пазара повече от 20 години и има екип от над 400 специалисти.", "date": "2019.03.18", "title": "Българската компания A Data Pro получи награда за иновации"}
{"url": "https://www.dnevnik.bg/sport/2019/03/18/3406045_mach_ot_jenskoto_purvenstvo_na_ispaniia_vleze_v/", "text": "С близо 61 000 зрители мач в Испания стана най-посетеният в историята на елитните дивизии във вътрешните първенства на женския клубен футбол, съобщава Би Би Си. \"Атлетико\" (Мадрид) обяви, че 60 739 души са присъствали на трибуните на \"Уанда метрополитано\" за двубоя с \"Барселона\". Гостите спечелиха с 2:0 с головете на Асисат Ошоала и Тони Дъган и се доближиха на три точки от съперника си от Мадрид, който е начело. Предишният рекорд беше отбелязан скоро -  през януари 48 121 зрители посетиха мача между \"Атлетик\" (Билбао) и \"Атлетико\" на \"Сан Мамес\" . През май 2018 г. 45 423 души бяха на \"Уембли\", за да видят как \"Челси\" побеждава с 3:1 \"Арсенал\", за да спечели Купата на Англия. Най-посетеният женски мач в историята е финалът на световното през 1999 г. между САЩ и Китай, когато на \"Роуз боул\" има 90 185. В сайта си английската футболна асоциация посочва, че през 1920 г. на двубоя между \"Престън\" и \"Сейнт Хелън\" на \"Гудисън парк\" има над 53 000 зрители, а много остават извън стадиона. Според някои източници в Мексико на двубоя между \"Монтерей\" и \"Тигрес\" на 4 май 2018 г. е имало 51 211 души.", "date": "2019.03.18", "title": "Мач от женското първенство на Испания влезе в историята с рекордна посещаемост"}
{"url": "https://www.dnevnik.bg/evropa/2019/03/18/3406089_germanskite_sindikati_organizirat_protest_po_povod/", "text": "Обединението на германските профсъюзи (DGB) организира днес демонстрация пред Бранденбургската врата в Берлин с призив за равно заплащане на труда на мъжете и жените, предаде ДПА. Министърът на труда Хубертус Хайл и министърът по въпросите на семейството Франциска Гифай се очаква да присъстват на събитието, което ще премине под мотото \"Право на повече\". Според Федералната статистическа служба на Германия жените са получавали средно с 21 процента по-малко от мъжете през 2018 година. Според ведомството неравенството се дължи на по-тежките семейни задължения на жените, които според експертите често избират по-лошо платени професии и често работят на непълно работно време. Неравенството в доходите е по-слабо изразено, когато се сравняват жени и мъже със сходни умения и квалификация. В такива случаи жените получават с 6 процента по-малко според данни от 2014 година (толкова подробни данни се събират само веднъж на четири години). Ако данните бъдат обърнати в работни часове, то жените работят безплатно до 18 март. Поради тази причина днешният ден тази година е провъзгласен за Ден на равното заплащане. Според организаторите на демонстрацията идеята тръгва от САЩ, където тази година Денят на равното заплащане ще бъде 2 април. За да отбележи деня, Берлинската компания за градски транспорт (BVG)  намалява цената на целодневния билет  с около 21 процента - от 7 евро на 5.5 евро. /БТА", "date": "2019.03.18", "title": "Германските синдикати организират протест по повод Деня на равното заплащане"}
{"url": "https://www.dnevnik.bg/razvlechenie/2019/03/18/3406023_novooktiriti_dokumenti_razkrivat_detaili_ot/", "text": "Новооткрити документи и книга с молитви от времето, когато Винсент ван Гог живее в южен Лондон, ще дадат нова светлина за ключови месеци от живота на художника, разказва \"Гардиън\".  Смачканите книжа и памфлет с молитви и химни от 1867 г. са били открити скрити под дъските на пода и между дървени трупи на тавана в къщата на \"Хакфорд Роуд\" 87 близо до Брикстън, където художникът живее повече от година от май 1873 г. Скривалището бе открито по време на ремонтни дейности, започнали по-рано тази година, обяснява специалистът по Ван Гог и разследващ журналист на Art Newspaper Мартин Бейли. Документите, някои от които се обработват от арт реставратори, се отнасят до значим период от емоционалния и духовен живот на холандския творец. Докато живее на \"Хакфорд Роуд\", той работи като търговец на изкуство в галерия в Ковънт Гардън. Смята се, че в този период той се влюбва в Юджийни Лойър - 19-годишната дъщеря на хазяйката си. По това време той вероятно става и отдаден християнин. Религиозният памфлет е публикуван от компания, помещаваща се на същата улица, на която Ван Гог работи, така че може да е бил четен както от него, така и от неговата хазяйка Урсула Лойър. \"Това е интригуващо разкритие за времето на Ван Гог в Брикстън\", смята Бейли, който е един от кураторите на изложбата в \"Тейт Бритън\" със заглавие \"Ван Гог и Британия\", която се открива на 27 март. В нея ще бъде включена реплика на фасадата на къщата на \"Хакфорд Роуд\". Два от откритите документи представляват застрахователни полици на името на Лойър и са от времето на престоя на Ван Гог в къщата. Оценена на 100 паунда тогава, къщата на номер 87 е застрахована срещу пожар. Един от строителните работници открил късове хартия, нарисувани с акварелни цветя, вероятно от Юджийни. Те били скрити под дъските на пода в стаята на последния етаж, в която спял художникът. Заедно с тях имало и няколко други доста вехти документи, които все още не са проучени. Фактът, че цял вързоп документи са били скрити в пода, предполага, че те са били важни и са били поставени там с цел да бъдат запазени, пише още Бейли в Art Newspaper. Къщата е идентифицирана за пръв път през 1971 г. от любопитен пощальон. По време на дълга стачка на пощите Пол Чалкрофт използвал свободното си време, за да открие кой точно номер на улицата преди е бил собственост на г-жа Лойър. Бившият цигулар Жиан (Джеймс) Уанг и съпругата му Алис Чайлдс купуват триетажната къща на търг през 2012 г. и сега почти са завършили нейния ремонт. Те възнамеряват да превърнат къщата в творческа база за китайски посетители. Бейли смята, че е много подходящо, че къщата сега ще подслонява художници от Китай.\"", "date": "2019.03.18", "title": "Новооктирити документи разкриват детайли от лондонския период на Ван Гог"}
{"url": "https://www.dnevnik.bg/bulgaria/2019/03/18/3406107_analizut_na_noi_oshtetiava_li_novata_formula/", "text": "Очаква се през тази седмица да е готов анализ на Националния осигурителен институт (НОИ) как ще повлияят промените във формулата за изчисление на пенсиите върху размера им, съобщи пред журналисти социалният министър Бисер Петков, цитиран от БТА. От тази година в пенсионната формула се взима предвид осигурителният доход на кандидата за пенсия, натрупан след 1 януари 2000 г. без да се включват трите най-добри години от времето преди това. Симулация на НОИ по данни на пенсиониралите се през 2017 г. показа, че при новата формула 37% от тях биха получили по-ниски пенсии, а 63% - по-високи. Ще бъде направен по-пълен анализ, който ще покаже в какви интервали може да се очаква увеличение или намаление на пенсиите на хората и на база на този по-задълбочен анализ въпросът ще бъде допълнително обсъден, коментира днес министърът. Преди време председателят на социалната комисия в парламента Хасан Адемов (ДПС) допусна, че е възможно формулата да се промени, ако се окаже, че голям брой хора са ощетени. Да видим какво ще покажат данните на НОИ и тогава ще се прецени има ли основания нещо да се променя и дали тези опасения, които бяха изнесени от НОИ на база на симулацията, не се подкрепят от по-пълния анализ, каза днес министърът.", "date": "2019.03.18", "title": "Анализът на НОИ ощетява ли новата формула кандидат-пенсионерите е почти готов"}
{"url": "https://www.dnevnik.bg/evropa/regioni/2019/03/18/3406106_mestni_evropeiski_lideri_poiskaha_regionite_da_imat/", "text": "Стотици европейски местни и регионални лидери поискаха подход \"отдолу нагоре\" за възстановяването на Европа. Това се случи по време на Осмата среща на върха на градовете и регионите в Букурещ, предаде EurActiv. \"Ние, политиците от Европейския съюз, избрани на регионално и местно ниво, сме убедени, че Европейският съюз се нуждае от регионите и градовете си толкова, колкото те се нуждаят от Европейския съюз\", се посочва в т.нар. Декларация от Букурещ. Документът е резултат от продължили месеци наред консултации между членовете на Европейския комитет на регионите, консултатитвен орган на ЕС. Ръководителите на региони и градове защитиха необходимостта от по-субсидиарна и децентрализирана Европа след Брекзит, за да се \"увеличат прозрачността, отчетността и качеството на политиката с по-добра ангажираност с гражданите\". Във време, в което европейските граждани губят доверие в институциите, казват още те, \"връзката между съюза и неговите граждани трябва да бъде подсилена\". Тук градовете и регионите играят значителна роля. Местните и регионалните лидери смятат, че управлението на съюза трябва да се извършва не в две измерения, включващи националните правителства и евроинституциите, а в три – с участието на градове и региони в процеса на взимане на решения и в дебата за бъдещето на Европа. В Декларацията от Букурещ се изтъква също необходимостта ЕС да продължи да инвестира в териториално и социално сближаване след 2020 г. \"ЕС се нуждае от своите градове и региони толкова, колкото градовете и регионите се нуждаят от ЕС\", каза и председателят на Комитета на регионите Карл-Хайнц Ламберц. \"За да възстанови доверието, за да се свърже отново със своите граждани и да обнови Европа, ЕС се нуждае от своите над един милион местни и регионални политици\", допълни той.", "date": "2019.03.18", "title": "Европейски местни лидери поискаха регионите да имат повече глас в политиката на ЕС"}
{"url": "https://www.dnevnik.bg/kultura/2019/03/18/3406038_strategiiata_za_bulgarskata_kultura_predlaga_merki_na/", "text": "Според финансиста Диана Андреева от \"Обсерватория за икономика на културата\" Министерството на културата е трябвало  набързо да публикува проекта за Стратегия за развитието на българската култура , за да удовлетвори  критичните бележки на Сметната палата , която установи съществени пропуски в опазването на недвижимото културно наследство. Пред \"Дневник\" Андреева коментира, че това е \"опит за стратегия\" и \"в никакъв случай не е национална стратегия за култура\". По думите й в главата за финансиране в стратегията липсват финансови инструменти, от които да стане ясно, че \"всички хубави неща, които четем за културните дейности, ще бъдат изпълнени\". \"Човек може да изпише фантастични текстове, които да служат за хабилитиране в академичните среди. Но без теоретичните текстове да бъдат обезпечени финансово, това остават просто мерки на хартия\", каза Диана Андреева. Според нея тази стратегия продължава да отдалечава България от практиките в Европейския съюз и трябва да се върви към друг модел на културна политика, както и към цялостно преструктуриране на Министерството на културата. \"В него няма отдел или дирекция за културни и творчески индустрии! А сме в 21 век\", изтъкна тя. Затова и Диана Андреева е на мнение, че Министерството на културата \"би следвало да си прибере стратегията и да я доработи\".", "date": "2019.03.18", "title": "Стратегията за българската култура предлага мерки на хартия, смята Диана Андреева"}
{"url": "https://www.dnevnik.bg/razvlechenie/2019/03/18/3406131_koi_specheli_specialnite_nagradi_ot_igrata_kapitan/", "text": "Играта, посветена на филма \"Капитан Марвел\", приключи в полунощ на 17 срещу 18 март. В нея са се регистрирали общо 244 потребителите с профили в id.capital.bg. В първо ниво са дадени 166 отговора, а във второ - 211. Верните отговори от двете нива са общо 309. След жребий наградите и щастливците, които ги получават, са съответно: 1 двоен билет - todor_gm 1 двоен билет - eip1490633311520530 1 двоен билет - tyh13600991 1 двоен билет - radoslava29 1 двоен билет - pokele 1 брой мъжка тениска - bln1511363044540823 1 брой дамска тениска - innayaneva 1 брой раница - ivv 1 брой флашка - qod38516705 1 брой пилотско яке - yrr1552345538602030 Честито на победителите!", "date": "2019.03.18", "title": "Кой спечели специалните награди от играта \"Капитан Марвел\""}
{"url": "https://www.dnevnik.bg/sviat/2019/03/18/3406133_muj_strelia_po_tramvai_v_utreht_ima_raneni/", "text": "Най-малко трима души са убити, след като мъж стреля в трамвай в холандския град Утрехт, четвъртия по големина в страната. Около 17:30 ч. българско време полицията обяви, че ранените са петима, а не деветима, както бе съобщено преди това. Според контратерористичните власти може да е имало стрелба на още няколко места в града, а местни медии твърдят, че може да се издирват \"няколко нападатели\". Това допусна и премиерът Марк Рюте, според когото полицията  търси \"нападател или нападатели\" . Полицията търси и автомобил \"Рено Клио\", с който се предполага, че е избягал заподозрян. Според кмета на Утрехт, цитиран от обществената телевизия  NOS , загиналите са трима души. По-рано в профила си във \"Фейсбук\" Министерството на външните работи в София съобщи, че няма данни за  пострадали български граждани . Предполагаемият извършител, стрелял в района на площад \"24 октомври\", още се издирва, служителите на реда допускат, че може да е избягал с кола. Холандската полиция призовава жителите да се оглеждат за 37-годишния Гьокман Танис (роден в Турция) \"във връзка с инцидента\", но ги предупреждава да не се доближават до него, а да се обадят на 0800-6070. Минути по-късно, в коригирано съобщение, холандската полиция промени името на Гьокмен Танис, Според турскоезичната версия на \"Евронюз\" става дума за Гьокман Танъш. Според NOS заподозреният се е явявал пред съда по различни дела - за грабеж, опит за убийство, кражба, шофиране в нетрезво състояние и други, - но не е известно дали е бил осъждан. Анадолската агенция цитира негови роднини, според които той стрелял по \"семейни причини\", а на прицел били и хора, които опитали да помогнат в спора му. Градският съвет на Утрехт призовава хората да не излизат от домевете си, тъй като нов инцидент не е изключен. Полицията на Утрехт  съобщи в \"Туитър\" , че при разследването се има предвид и възможен терористичен мотив. По-късно холандската контратерористична агенция обяви, че \"изглежда, това е терористична атака\", предаде холандската обществена телевизия, цитирана от \"Ройтерс\". Нивото на терористична заплаха в западната холандска провинция Утрехт бе бъде повишено до най-високото възможно. По-рано днес Рюте свика \"кризисна среща\" на правителството, а местни издания твърдят, че и антерористичното звено към полицията са провели такава среща. \"Ако това е терористична атака, то ние имаме само един отговор: нашата страна, нашата демокрация трябва да бъдат по-силни от фанатизма и насилието\", подчерта премиерът. Властите са помолили училищата да държат вратите си затворени. Площад  близо до спирка на трамвая  бе отцепен от полицията, според която инцидентът е станал в центъра на града. Спешни медицински екипи са пристигнали на мястото на инцидента, станал в 11:45 ч. българско време. Белгийската BFMTV съобщи, че  атаката е станала  в трамвая, а не е стреляно отвън, както се смяташе първоначално. Това  написа и журналист  от местен вестник, който е на мястото на събитието. За местната телевизия RTV Utrecht свидетели казаха, че са видели жена да лежи на земята, а няколко мъже са избягали. Свидетел, цитиран от NU.nl, разказва, че мъж  \"яростно\" е открил огън  в трамвая. Холандски издания съобщават, че в центъра на Утрехт текат полицейски операции, а журналистите биват държани на разстояние от тях. Сигурността около ключови инфраструктурни обекти - като летища и други - е засилена, пише \"Ройтерс\". Инцидентът става броени дни след атаката в новозеландския град Крайстчърч, при която загинаха най-малко 50 души. Към момента няма информация за връзка между двете нападения.", "date": "2019.03.18", "title": "Мъж стреля в трамвай в Утрехт, има убити и ранени, разследването е за тероризъм"}
{"url": "https://www.dnevnik.bg/sport/2019/03/18/3406071_sliap_begach_s_tri_kucheta_probiaga_polumaratona_v_nju/", "text": "За Томас Панек бягането е задача с повишена трудност. Въпреки че е сляп, той е намерил начин да практикува любимото си занимание, като го съчетае със страстта си към животните. Панек стана първият незрящ състезател, който завърши успешно полумаратона в Ню Йорк без подкрепата на доброволец. На щафетен принцип кучетата Уафълс, Уестли и Гъс помогнаха на 48-годишния участник да завърши дистанцията от 21.1 км за малко под 2 часа и половина. Най-голямото предизвикателство за Панек е бягането с по-високо темпо, защото крачките му трябва да са в синхрон с тези на кучетата водачи. Според бегача тичането на незрящи хора с животни е за предпочитане, защото това не ограничава чувството на самостоятелност. \"Когато загубих зрението си, бях твърде уплашен да тичам. Въпреки че много хора участват в бегачески клубове, в края на деня ти бягаш собствено състезание. И когато си вързан за някого, това вече не е твое състезание. Самостоятелността я няма\", каза Панек пред CBS. Той губи зрението си в началото на 20-те си години. В кариерата си Панек е пробягал около 20 състезания на дълга дистанция. Кучетата в полумаратона са част от създадената от Панек неправителствена организация Guiding Eyes for the Blind. В нея се обучават кучета, които помагат на хора със зрителни увреждания да се справят с ежедневни задачи. Идеята на Паенк е в бъдеще има повече кучета водачи в бягането. \"В крайна сметка те са животни, които служат на хората по начин, който прави всичко възможно\", каза Панек пред ABC.", "date": "2019.03.18", "title": "Сляп бегач с три кучета пробяга полумаратона в Ню Йорк"}
{"url": "https://www.dnevnik.bg/sport/2019/03/18/3406105_kubrat_pulev_tejkata_kategoriia_v_boksa_stana_mnogo/", "text": "Кубрат Пулев смята, че тежката категория в професионалния бокс вече е много вълнуваща заради наличието на няколко силни състезатели. Българинът, който се готви за  мача си с Богдан Дину след няколко дни , говори за подготовката си и за състоянието на категорията. \"Сега е много по-интересно, защото има много добри боксьори, а не като преди, когато (Владимир) Кличко държеше всички титли\", каза в интервю на английски Пулев. Той е уверен, че тази или другата година ще се изправи срещу световния шампион Антъни Джошуа. Българинът отново се самоопредели като по-бърз, по-техничен и по-умен от Джошуа. \"Имам нужда от добра подготовка, от добър спаринг партньор и след това мога да го направя (да победи световния шампион). Виждам грешките му, защото всеки човек греши - някои повече, някои по-малко.\" В интервюто Пулев добави с увереност, че може да покаже на света, че е най-добрият. На въпрос дали вярва, че може да нокаутира Джошуа, българинът отвърна: \"Защо не?\"", "date": "2019.03.18", "title": "Кубрат Пулев: Тежката категория в бокса стана много интересна (видео)"}
{"url": "https://www.dnevnik.bg/bulgaria/2019/03/18/3406159_policaite_ne_sa_obucheni_za_borba_s_masovi_bezredici/", "text": "Освен множество иронични коментари в социалните мрежи и влизане в световния портал за смехотворни куриози 9gag случаят от събота, когато български полицаи са самообгазиха, докато охраняваха протест, повдигна и някои сериозни въпроси. Полицаите не са обучени за борба с масовите безредици, коментира днес в студиото на Би Ти Ви бившият секретар на МВР проф. Николай Радулов. Според него ситуацията е показателна за това, че нашите сили на реда не са тренирани и им липсва екипировка. \"Къде им бяха противогазите, каските, очилата. Ако наистина се беше стигнало до неконтролируема ситуация, те нямаше как да реагират. Сълзотворният газ се изстрелва със специални пушки, а самата полиция няма противогази и маски\", коментира днес Радулов. Той добави, че газът е използван без видима причина, понеже масови безредици не е имало. На протеста в събота против политическата система, кръстен \"Мегапротест - народът срещу управляващата мафия и всички партии\", полицаите използваха лютив спрей заради опити на протестиращи да пробият кордона и да влязат в сблъсък. Пред Министерския съвет имаше около стотина души. От кадрите при инцидента се вижда, че от полицейски микробус се подава ръка с флакон със спрей и директно от прозореца се пръска напосоки и с широки движения към първата редица от хора. Освен до хората обаче спреят достига и до полицаите, правещи кордона и в непосредствена близост до микробуса. Допълнително положението се усложнява от насрещния вятър, който духа срещу охраняващите протеста служители на МВР. Разпространени клипове показват десетки полицаи, които се опитват да се справят с последствията от обгазяването, а на някои дори им се притичват на помощ и събрали се хора. Кадрите бързо попаднаха в световния портал за забавни клипове и картинки 9gag. И само за часове видеото с просълзени и обгазени полицаи събра над 14 000 положителни гласа и над 330 коментара. Из социалните мрежи \"Фейсбук\" и \"Туитър\" също изобилстваше от иронични забележки. МВР досега не са коментирали казуса.", "date": "2019.03.18", "title": "Експерт за самообгазилите се полицаи: А ако се беше стигнало до по-сериозна ситуация (видео)"}
{"url": "https://www.dnevnik.bg/sviat/2019/03/18/3406173_krainodesnite_veche_ne_sa_samotnici_i_drugi_evropeiski/", "text": "След ужасните събития в новозеландския град Крайстчърч в цялата страна хората изразяват солидарността си към мюсюлманската общност и почитат паметта на жертвите на атентата, пише френският в. \"Паризиен\". Реагирайки на ужаса, Нова Зеландия се мобилизира, за да окаже подкрепа на близките на жертвите, и вече бяха събрани над 5 млн. новозеландски долара (3.5 млн. евро). Дарители предоставиха и такова количество халални храни, че складовете бяха принудени да ги призоват да не носят нищо повече, за да избегнат развалянето ѝ. В социалните мрежи изобилстват предложения към мюсюлмани, които се плашат да излизат сами, да ги придружават при ежедневните им маршрути. Други предлагат просто емоционална утеха. Тези жестове не изненадват много от мюсюлманите, които казват, че се опитват да запазят оптимизма си въпреки случилото се, подчертава в. \"Паризиен\". След Крайстчърч не смятам, че има смисъл от дебати с ислямофобите. Политиците и медиите знаят много добре какво правят, когато позволяват дехуманизиращи мюсюлманите послания да се появяват в общественото пространство, пише Несрин Малик, журналистка от в. \"Гардиън\", която се фокусира върху обществените реакции. Според статията вече има създаден модел за реакция след нападения срещу мюсюлмани. Послания на омраза се изпращат дори по време на клането. Обикновено се случва следното - атаката се осъжда най-категорично, след това порицанието се разводнява. Нали разбирате, не трябва да се увличаме и да забравяме контекста. Нападенията срещу мюсюлмани не трябва да ни пречат да критикуваме исляма и мюсюлманите, когато това има смисъл. Неизказаният подтекст е, че може би тези конкретни мюсюлмани не са го заслужавали, но подобни жестокости не се извършват просто така. Но нали знаете, мислите и молитвите ни са с вас. След Крайстчърч можех да напиша множество статии, обясняващи опасността от тази лицемерна реакция, че екстремистките престъпления срещу мюсюлманите, отбелязва Малик. Но има една проста причина да не го направя - преди предполагах, че хората не виждат изцяло опасността. Наивно смятах, че опасността не е непременно очевидна, защото хората са били подложени на ислямски терористични нападения и се опитват да се примирят с това. Вече не го вярвам. Политиците и медиите знаят точно какво правят - те знаят, че омразата към мюсюлманите продава, независимо дали целта е печелене на гласове или привличане на обществено внимание. Те знаят, че има пресечна точка на предразсъдъците против мюсюлманите и антиимигрантските настроения и че настроенията придават легитимност на предразсъдъците. Те знаят, че има пазар за расизма, но не базиран на цвят на кожата - така че \"мюсюлманин\" става добър термин за обозначаване на нежеланите други. Техниката е отработена и те използват самият факт, че им се отговаря, като доказателство, че в наши дни не може да се говори нищо, без мюсюлманите да се опитат да \"спрат дебата\". Няма смисъл да се опитвате да обяснявате на тези хора какви вреди причиняват, защото те го знаят, пише авторката. Твърде късно е да се вдига отново тревога, защото събитията ни изпревариха. Посланието против мюсюлманите доведе до спорадични престъпления на омразата и беше включено в тезите на поддръжниците на превъзходството на бялата раса. Крайната десница някога беше само несвързана група от самотници, но това вече не е така, предупреждава в. \"Гардиън\". Моментът да се спрат антимюсюлманските предразсъдъци вече е отминал. Новите поддръжници на превъзходството на бялата раса имат поддръжници на бялата раса и техни представители редовно са част от новините и телевизионните дебати. Време е да наречем нещата с истинските им имена, посочва журналистката от в. \"Гардиън\". /БТА", "date": "2019.03.18", "title": "\"Крайнодесните вече не са самотници\" и други европейски коментари за атаката в Крайстчърч"}
{"url": "https://www.dnevnik.bg/kultura/2019/03/18/3406162_izdatelstvo_fakel_ekspres_vze_uchastie_v_parijkiia/", "text": "Издателство \"Факел експрес\" беше един от почетните гости на 39-ия Парижкия салон на книгата, провел се от 15 до 18 март, съобщиха от издателството. Салонът е едно от най-големите литературни събития в Европа. Обикновено почетният гостенин е само от една държава, но този път са били поканени 22 издателства от цяла Европа, между които и \"Факел експрес\". По този начин около 200 хил. посетители имаха възможност да се запознаят с литературните тенденции от всички краища на Европа. Освен многобройни срещи с френски издатели и книжари Международното бюро на френските издатели и Националният център на книгата на Франция организираха и две кръгли маси. На 18 март участниците обмениха опита си по отношение на издателските политики и практики за популяризирането на европейски автори. Фокусът на втората кръгла маса, която ще се проведе днес, ще бъде върху юридическата и икономическата среда, в която се осъществява сътрудничеството на различните издателства и институции. В своя публична реч директорът на издателство \"Факел Експрес\" Георги Борисов обоснова избора на автори и произведения, които не само да отговарят на потребностите на българския читател, а и да развиват читателския вкус в страната. Под марката на издателството излизат автори като Мишел Уелбек, Емил Чоран, Чеслав Милош, Йосиф Бродски, Данило Киш, Ясмина Реза, Дубравка Угрешич, Александър Солженицин, Юз Алешковски, Венедикт Ерофеев, Владимир Пелевин и Константин Павлов.", "date": "2019.03.18", "title": "Издателство \"Факел експрес\" взе участие в Парижкия салон на книгата"}
{"url": "https://www.dnevnik.bg/analizi/2019/03/18/3406188_nato_vinagi_e_bil_mnogo_poveche_ot_otbranitelen_shtit/", "text": "Някои моменти са определящи за цяло поколение. Всеки от нас пази спомените си за тези \"а ти къде беше, когато...\" моменти. За моето поколение без съмнение такъв момент беше падането на Берлинската стена. Всички помним берлинчани, които събарят стената, ръцете над руините, протегнати към приятели и съседи. Краят на преградата, която почти 30 години разделяше семейства и близки. Този момент се превърна в символ на нашето поколение, но семената на свободата и демокрацията бяха покълнали в Централна и Източна Европа много по-рано. Чрез мирни протести, обществени движения и смелостта на безброй мъже и жени. 1989 г. беше време на зашеметяващи промени. Комунизмът отпускаше своята хватка. Пазарите и икономиките започваха да се отварят. Ядреното разоръжаване ни помогна да се чувстваме в безопасност. Беше време, когато демокрацията и сътрудничеството триумфираха над потисничеството и конфронтацията. Тази година отбелязваме 70 години от основаването на НАТО, но и още няколко важни годишнини в историята на нашия алианс. Празнуваме 20 години от присъединяването на Полша, Чехия и Унгария, 15 години от началото на членството на България, Естония, Латвия, Литва, Румъния, Словакия и Словения и 10 години от присъединяването на Албания и Хърватия. Тези държави избраха да са част от семейство, където смятаха, че принадлежат по право – семейството на НАТО. Семейство на свободни нации, проспериращи икономики, верни съюзници. Пътят към членството не беше само гладък, защото изискваше дълбоки реформи и преодоляване на исторически разделения, а за това са нужни политически кураж, визия и упоритост. Политиката на отворената врата е залегнала в основополагащия договор на НАТО, Вашингтонския договор и 70 години по-късно сме все така верни на този подход. Той е основан на правото на всяка страна да избира своя собствен път - свободно и без външна намеса. Независимо колко малка е тя, и колко големи са съседите й. За всички страни, членки на НАТО – стари и нови – разширяването донесе повече стабилност и просперитет, нови умения и перспективи, повече принос към нашите съвместни мисии и операции и повече съюзници, които стоят рамо до рамо, готови да се пазят и защитават един друг. Благодарение на това непоклатимо единство и уникалната си общност от свободни нации НАТО е най-успешният алианс в историята. Заедно ние представляваме половината от световната икономическа и военна сила. Силни сме, защото сме единни, но и заради нашето многообразие. От създаването до днес НАТО порасна повече от два пъти - 12 държави основаха алианса, а скоро съюзниците ще са 30. В моя мандат като генерален секретар на НАТО с радост отворих вратата на две нови членки - Черна гора, която се присъедини през 2017 г., и Северна Македония, която поканихме по-рано тази година. И вратата остава отворена. Продължаваме да работим за сближаване с трите държави, кандидатки за членство - Босна и Херцеговина, Грузия и Украйна. НАТО винаги е бил много повече от отбранителен щит. Ние сме символ на надежда, двигател за реформи и важна първа стъпка към интеграция в европейската и международна общност. Алиансите не са пречка за силните и независими нации, тъкмо обратното. НАТО съществува точно за да пази свободата и просперитета, необходими за благополучието на независимите държави и народи. Светът днес е много по-различно място, отколкото беше през 1989 г. В нашето време, когато мнозина се съмняват в международните институции и партньорства, НАТО продължава да е сила за положителна промяна и котва за стабилност.", "date": "2019.03.18", "title": "НАТО винаги е бил много повече от отбранителен щит"}
{"url": "https://www.dnevnik.bg/sport/2019/03/18/3405921_nai-tejkata_zaguba_za_ferari_ot_godina_kakvo_pokaza/", "text": "Една минута - толкова беше изоставането на пилотите на \"Ферари\" спрямо съперниците от \"Мерцедес\" в първия старт от новия сезон във Формула 1.  Валтери Ботас взе безапелационна победа  на пистата \"Албърт парк\" с отлично каране от старта до финала. Успехът на финландеца обаче остана в сянка, след като тежкото поражение на \"Ферари\" привлече по-голямо внимание. От близо година пилотите на \"Ферари\" не бяха имали толкова голям пасив от прекия съперник. За последно това се случи в Гран при на Франция, когато Люис Хамилтън започна да обръща превеса в битката за титлата срещу Себастиан Фетел. В Австралия Фетел и новият му съотборник Шарл Льоклер дори не бяха близо до съперниците си. Опитите за различна стратегия се обърнаха срещу Скудерията. \"Ферари\" пропусна и да качи пилот на подиума за пръв път от миналогодишното Гран при на Япония. Какво обаче показа Гран при на Австралия? Има ли вътрешна битка в \"Мерцедес\" Представянето на пилотите на \"Мерцедес\" беше на двата полюса, след като Валтери Ботас \"открадна шоуто\" от своя съотборник и световен шампион Люис Хамилтън. Още в  квалфикацията  финландецът беше много бърз, но с обиколка, на каквато само Хамилтън е способен, световният шампион грабна полпозишъна. В надпреварата още на старта Ботас поведе и до края беше по-добрият от двамата. След финала финландецът не сдържа емоциите си, като дори изкрещя нецензурни думи в радиото. \"Не е насочено към конкретен човек, просто дадох израз на емоциите си. Моите критици трябва да се погледнат в огледалото. Не казвам, че критиките към мен са незаслужени, но в спорта винаги има възходи и падения\", каза Ботас, който спечели за пръв път от ноември 2017 г. Състезанието повдигна въпросите дали има вътрешна битка между двамата пилоти, още повече след заповедите към Ботас през миналата година в моментите, когато остави съотборника си да спечели. От \"Мерцедес\" обясниха, че след надпреварата са открити поражения по пода на болида на Хамилтън, който не му е позволил да бъде конкурентен. Британецът беше принуден и да покрива опита на \"Ферари\" за пресичаща стратегия, което го остави с износени гуми в края на дистанцията и реално без възможности да се бори за първото място. Какво объркаха във \"Ферари\" \"Защо сме толкова бавни\", попита Себастиан Фетел към края на състезанието в радиовръзка със състезателния си инженер Рикардо Адами. Отговорът от гаража на Скудерията беше, че и в отбора не са наясно, което означаваше, че сигналната лампа в Маранело вече свети. На пръв поглед в изоставането, което записа \"Ферари\" по време на състезателния уикенд в Мелбърн, няма нищо драматично. Преди година пасивът, който имаха болидите на Скудерията в квалификационно темпо, беше шест десети от секундата, а в момента беше малко над седем. Преди 12 месеца Фетел успя да открадне победата на \"Албърт парк\" след голяма доза късмет. \"Ферари\" реагира по-добре при колата за сигурност и в бокса германецът \"прескочи\" Хамилтън. Голямата разлика спрямо миналата година беше подходът. През 2018 г. \"Ферари\" имаше проблеми в тестовете, които нямаше как да не се отразят в първото състезание. Сега обаче Скудерията влезе като фаворит заради по-доброто си представяне в  тестовете на пистата \"Каталуня\" . Само че нещо се обърка. За притеснителното темпо на Фетел говори и фактът, че той записа най-бързата си обиколка в първата половина на състезанието, веднага след слагането на чисто новия комплект гуми медиум. В челото всички пилоти направиха най-бързите си турове в края: Хамилтън, Верстапен Ботас (57 обиколка), Льоклер (58). От завършилите състезанието освен Фетел с най-добра обиколка преди преполовяването на дистанцията беше Ландо Норис. Всички останали постигнаха това в 29-ата обиколка или по-късно. В часовете след състезанието новият директор на \"Ферари\" Матиа Биното имаше брифинг, на който въпросите към него летяха. Опитният италиански инженер демонстрира спокойствие и изрази увереност, че това не са истинските възможности на SF90. \"Още от началото на уикенда изоставахме, нито за момент не се доближихме до \"Мерцедес\", независимо че изпробвахме различни настройки. Този уикенд не премина добре, но съм уверен, че нашият болид е много по-добър от това, което показахме в Австралия. Все още не знаем откъде идват проблемите, защото е нужно повече време за анализ\", каза Биното. От Скудерията обясниха, че дебютантът Льоклер е попитал дали трябва да остане зад Фетел в края на състезанието, когато много бързо застигна съотборника си. \"Да, и отвори малка разлика между вас\", е бил отговорът към пилота от Монако. \"Двамата бяха с различна стратегия за втората част от състезанието, а Себастиан просто не намери нужното сцепление след смяната на гуми. Затова просто решихме да завършим състезанието, без да имаме критични моменти, запазвайки подредбата, която имахме\", обясни Биното, без да дава подробности защо се е стигнало до заповеди още в първия старт. Толкова голяма ли е разликата Експертите във Формула 1 не бързат да правят задълбочени анализи още след първия старт за сезона, още повече че пистата \"Албърт парк\" е много по-различна от всички останали. Трасето в Мелбърн често е трудно за разбиране, а асфалтът там няма общо с другите състезателни трасета, особено тези в Европа. Според шефа на \"Мерцедес\" Тото Волф лесната победа на неговия отбор не заблуждава никого в гаража на \"Сребърните стрели\", че \"Ферари\" са толкова назад в действителност. \"Първият старт за сезона винаги носи неяснота, така е за всички в колоната. Мисля, че те просто объркаха настройките и след това не успяха да влязат в ритъм в оставащите дни. Ситуацията може да се промени още в Бахрейн\", обясни австриецът. Следващият старт за сезона е Гран при на Бахрейн (31 март), където пистата \"Сахир\" е коренно различна от тази в Австралия. Асфалтът в Персийския залив е много по-груб и износва лесно гумите, а горещото време беше в полза на \"Ферари\" през 2017 и 2018 г., когато Фетел спечели. Надпреварата в Бахрейн и най-вече тази в Китай (14 април) ще покажат какво е реалното разпределение на силите в първата част от сезона. Къде са останалите Гран при на Австралия предложи много интересна битка между пилоти от различни отбори. За разлика от предходните години няма т.нар. отборно придвижване, като в топ 10 освен \"Мерцедес\" и \"Ферари\", които пласираха и двата си болида, останалите бяха с по един представител - \"Ред бул\", \"Хаас\", \"Рено\", \"Алфа Ромео\", \"Рейсинг пойнт\" и \"Торо росо\". Голямо впечатление направи Макс Верстапен, който имаше отлично състезание, с изключение на една грешка в края, когато опитваше да настигне Люис Хамилтън. Подобно на предсеознните тестове темпото на Верстапен в дълга серия от обиколки беше много добро, а той показа, че умее да се справя и с гумите. Третото място на холандския пилот и едва 11-ото на неговия съотборник Пиер Гасли обаче повдигна много въпроси. Дали Верстапен се е напаснал по-бързо към болида от новия си съотборник или чисто пилотските му умения са основният фактор за драстично по-доброто представяне. В защита на втората теза Гасли дори не успя да прескочи първата фаза на квалификацията в събота. Зад \"Мерцедес\", \"Ферари\" и \"Ред бул\" най-предно се класира Кевин Магнусен, който направи силно състезание. Разликите между болидите на \"Хаас\", \"Алфа Ромео\" най-вече с Кими Райконен, \"Рено\", \"Рейсинг пойнт\", \"Макларън\" и \"Торо росо\" бяха минимални. Шестте тима в средата на таблицата са задвижвани от четири различни доставчика на двигатели, което още повече засилва интригата за местата в топ 10 зад първите три водещи тима. \"Все още е рано да се каже кой отбор ще има предимство. Може да се окаже така, че опитът на пилотите да бъде решаващ. Интересно ми е дали някой ще може да се намеси още по-напред в течение на сезона\", каза анализаторът на Sky Sports Мартин Брандъл.", "date": "2019.03.18", "title": "Най-тежката загуба за \"Ферари\" от година: какво показа първият старт във Формула 1"}
{"url": "https://www.dnevnik.bg/skorost/avtomobilna_industriia/2019/03/18/3406260_mercedes_vliza_na_pazara_na_super_luksozni_vsudehodi_s/", "text": "Мерцедес\" ще влезе на пазара на суперлуксозни всъдеходи с модел на дъщерната си марка \"Майбах\", съобщи \"Аутомотив нюз Юръп\". Автомобилът ще е на базата на \"Мерцедес GLS\" и ще се произвежда в завода на концерна в Алабама. Това може да се окаже най-скъпият автомобил, който се прави в САЩ, като очакваната цена е поне 200 хиляди долара. Най-луксозната версия на GLS ще се задвижва от осемцилиндров V-образен двигател с мощност 560 конски сили. Прогнозите са, че моделът ще се появи на пазарите в Китай още тази година, а в САЩ през следващата. Плановете са и за пускане на модели на \"Майбах\" в още сегменти. Ходът на \"Мерцедес\" не е изненадващ, при положение че всъдеходи вече имат марки като  \"Ролс-Ройс\" ,  \"Ламборгини\"  и  \"Бентли\" . Предстои пускането на модели също от \"Ферари\" и  \"Астон Мартин\" . Към момента пазарът на свръхлуксозни SUV модели се оценява на 7500 коли годишно, но очакванията са през 2023 година да се продават около 20 хиляди подобни автомобила. Според данните на AutoForecast Solutions около 75% от тях ще се купуват в САЩ и Канада. Ходът на \"Мерцедес\" донякъде повтаря свършеното от \"Фолксваген груп\" с \"Бентли Бентайга\". Автомобилът е на основата на струващото в САЩ под 54 хиляди долара \"Ауди Q7\", но с емблемата на \"Бентли\" всъдеходът вече се предлага за поне 165 000 долара. Иначе \"Мерцедес\" има производство в Алабама от 1997 година, когато започва сглобяването на М-класата. В момента там се правят още кросоувърите GLS, GLE и GLE купе. Капацитетът на завода в Алабама е 300 хиляди коли на година. Две трети от автомобилите, направени в него, се изнасят. \"Мерцедес\" планира инвестиция от 1 млрд. долара в модернизация на завода, за да поеме той и производството на електрически модели. \"Майбах\" е популярна марка за луксозни автомобили от 30-те години, която в края на 90-те е купена от \"Даймлер\". През 2013 година беше решено да бъде спряно производството на коли под нея. Година по-късно обаче  тя възкръсна , като добавка към името \"Мерцедес\", за суперлуксозни автомобили.", "date": "2019.03.18", "title": "\"Мерцедес\" влиза на пазара на суперлуксозни всъдеходи с \"Майбах\""}
{"url": "https://www.dnevnik.bg/politika/2019/03/18/3406267_sds_do_djouzef_dol_shte_pregovariame_za_koaliciia_s/", "text": "Националният съвет прие решение и ми даде мандат за преговори за предстоящите европейски избори с всички партии – членки на ЕНП, в България. Аз ще изпълня това решение и ще предприема стъпки в тази посока.\" Това пише лидерът на СДС Румен Христов до председателя на Европейската народна партия Жозеф Дол. То е в отговор на призива на Дол всички български партии - членове на ЕНП, да се обединят за европейските избори. Членове на ЕНП са ДСБ, ДБГ и ГЕРБ. Миналата седмица \"Демократи за силна България\" (ДСБ)  отхвърли призива на Дол  с мотив, че управляващите работят срещу декларираните ценности на ЕНП. \"С действията си ГЕРБ доказаха, че са част точно от тези процеси, които застрашават проевропейската линия на Европа, защото действат в синхрон с популистките и антиевропейски сили на национално и европейско ниво. Заради действията на Борисов и ГЕРБ членството на българските проевропейски партии в ЕНП започна да изглежда компрометирано сред българските граждани, което може да бъде реална опасност за ЕНП на предстоящите избори\", гласи писмото на ДСБ до Дол. В него се акцентира, че има съмнение за евроатлантическата ориентация на управляващите. Според позицията \"не по-малко обезпокоителен е проруският курс, които ГЕРБ устойчиво поддържа - противопоставя се на санкциите срещу Русия, отказа да експулсира дори един руски дипломат във връзка със случая \"Скрипал\" и  отказа да подкрепи румънската кандидатура  на Лаура Кьовеши за европрокурор\". \"Предизвикателствата пред нас, партиите - членки на ЕНП от цяла Европа, са по-сериозни, отколкото пред другите. Защото ние сме най-силните защитници на продължаването на интеграционните процеси и най-яростните противници на антиевропейските тенденции. Ние сме гарант, че европейската идея ще бъде жива, и няма да допуснем евроскептиците, крайнолевите, крайнодесните и популистите да я опорочат. Ние имаме мисия, която трябва да изпълним на предстоящите избори. За нея ни е необходим всеки глас, всеки десен вот, който да запази водещата роля на ЕНП в Европа\", пише в писмото на СДС. В него се казва още, че СДС ще положи всички възможни усилия броят на депутатите от България в ЕНП да бъде колкото се може повече. СДС официално преговаря за общо явяване с обединението на ДСБ, \"Да, България\" и \"Зелените\" - \"Демократична България\". В петък след заседание на Националния съвет  СДС официално поиска от \"Демократична България\"  подреждането на листата за евроизборите да стане чрез отворени вътрешни избори, а ако това не се приеме, техният кандидат да бъде поставен между първо и трето място като условие за бъдещи преговори. Решението е взето на заседание на националният съвет на СДС. Според източници на \"Дневник\" освен с \"Демократична България\" СДС водят разговори за общо явяване под някаква форма и с ГЕРБ, както и с Движение \"България на гражданите\".", "date": "2019.03.18", "title": "СДС до Жозеф Дол: Ще преговаряме за коалиция с всички парти членове на ЕНП"}
{"url": "https://www.dnevnik.bg/politika/2019/03/18/3406242_shefut_na_kabineta_na_radev_ivo_hristov_oglavi_i/", "text": "Два месеца след като  обяви намерението си  държавният глава Румен Радев създаде т.нар. Стратегически съвет при президента, председател на който ще бъде началника на кабинета му Иво Христов. Съветът е консултативен орган, работещ на обществени начала при президента на Република България, и има за цел изготвянето на документи със стратегическо значение, позиции, становища, анализи и др., се посочва в съобщението. Иво Христов е журналист и преводач на множество романи на Ромен Гари, Маргьорит Дюрас, Андре Жид, Филип Джиан, Тонино Бенакиста (още за Иво Христов четете  тук ). В съобщението се посочва, че неговото кредо е \"Успехът е на острието на шпагата\" - цитат на Шарл де Гол. Зам.-председател на съвета е Невин Фети, която е съветник на президента по правни въпроси. Тя е хоноруван преподавател по дисциплината \"Гражданско право - обща част\" в Юридическия факултет на Софийския университет \"Св. Климент Охридски\". В прессъобщението се посочва, че нейното кредо е \"Законът, който живее вътре в нас, се нарича съвест\" - цитат на Кант.  Членове на съвета са социологът и майстор на спорта по хокей на лед Александър Маринов, икономистът Атанас Пеканов, дипломатът Владимир Шейтанов, театроведът Гергана Пирозова, електроинженерът Еленко Божков, който беше председател на енергийния регулатор по времето на кабинета \"Орешарски\", лекарят Жасмина Мирчева, социологът Живко Георгиев, политологът Калоян Методиев, дипломатът Петър Воденски и икономистът Румен Гълъбинов. Кой кой е в Стратегическия съвет:   е роден на 8 октомври 1970 г. в Истанбул. Завършва средното си образование в \"Athénée Royale\" в Брюксел през 1988 г., а висшето си юридическо образование в Софийски университет \"Св. Климент Охридски\". Преводач на множество романи на Ромен Гари, Маргьорит Дюрас, Андре Жид, Филип Джиан, Тонино Бенакиста. Работил е като журналист в RFI-България, НТВ, БНТ и сп. \"Europe Magazine\", издавано в Париж (2000-2001 г.). Автор на политическата биография на Франсоа Митеран, издадена на български език през 2000 г. Автор на блога  leroisalomon.blog.bg  Публикувал е в списание \"L'Europeo\", вестник \"Сега\" и списание \"Тема\", кореспондент на сайта Courrier des Balkans за България. Създател на сдружение \"Солидарна България\". Редактор и коментатор в списанието за политически анализи \"A-specto\" (2014-2016). Публикувал е статии посветени на киното, литературата и фотографията. Автор на две фотографски изложби. Владее френски, английски, руски и испански език. Назначен е за началник на кабинета на държавния глава с указ на президента №45 от 23 януари 2017 г. Кредо: \"Успехът е на острието на шпагата.\" (Шарл де Гол)  е родена на 2 април 1977 г. в гр. Варна, където завършва езикова гимназия с изучаване на френски език. През 2001 г. придобива магистърска степен по право от Софийския университет \"Св. Климент Охридски\", от 2005 г. има магистърска степен по защита на националната сигурност от Академията на Министерството на вътрешните работи. Защитава дисертационен труд и придобива образователно-научна степен \"доктор\" по въпросите на сключването и изпълнението на договори с достъп до класифицирана информация. През 2002 г. е съдебен кандидат в Софийския градски съд. Била е адвокат в Софийската адвокатска колегия /2002-2003/, работила е в Държавната комисия по сигурност на информацията /2003-2004/, заемала е последователно длъжностите асистент, старши асистент и главен асистент в Академията на Министерството на вътрешните работи /2004-2012/. В периода 2007-2011 е секретар на Президента на Република България по юридически въпроси. Хоноруван преподавател по дисциплината \"Гражданско право - обща част\" в Юридическия факултет на Софийския университет \"Св. Климент Охридски\". Дългогодишен преподавател в Националния институт на правосъдието по въпросите на защитата на класифицираната информация. Автор е на множество статии. Владее турски, френски, руски и английски език. Кредо: \"Законът, който живее вътре в нас, се нарича съвест.\" (Кант) роден на 12 май 1957 г. в София. През 1982 г. завършва социология в Софийския университет \"Св. Климент Охридски\". През 1987 г. защитава дисертационен труд за ролевите конфликти на личностно равнище и придобива образователна и научна степен доктор по научна специалност \"Социология\". Започва трудовата си дейност през 1983 г. в Софийския университет \"Св. Климент Охридски\". От 1991 до 1997 г. е народен представител в 36-то и 37-то Народно събрание. От 2005 г. е доцент, а от 2016 г. – професор в катедра \"Публична администрация\" на Философския факултет на Софийския университет \"Св. Климент Охридски\", от 2009 г. – доцент, от 2017 г. – професор в катедра \"Политически науки\" на Пловдивския университет \"П. Хилендарски\". От 2008 до 2014 г. е член на Постоянната комисия по социални и правни науки и национална сигурност към Агенцията за акредитация. Автор на четири авторски монографии, 4 колективни монографии и над 70 студии и статии. Член на редакционни съвети на четири научни периодични издания. Научен ръководител на шест успешно защитили докторанти и над 70 дипломанти. От 2002 г. и досега развива активна журналистическа и публицистична дейност в електронни и печатни медии. Владее руски, английски и френски език. Майстор на спорта по хокей на лед, състезател на хокейните клубове на \"Левски\" (1972-1978 г.), и \"Академик\" (1979-1983 г.) и на националния отбор на България (1976-1980 г.). Кредо: \"Красивите думи не са истински, истинските думи не са красиви.\" (Конфуций)  е икономист в Австрийския институт за икономически изследвания (WIFO), във Виена, Австрия, и лектор във Виенския университет по икономика и бизнес (WU Wien). Преди това е работил в Европейската Централна Банка във Франкфурт, Германия. Завършил е бакалавърска степен по икономика във Виенския университет по икономика и бизнес и магистратура по икономическа политика в University College London. В момента докторант по икономика във Виенския университет по икономика и бизнес (WU Wien) с фокус върху темите парична и фискална политика. Член е на Съвета за икономическо и социално развитие към Президента на Република България. Два пъти избран за стипендиант на Българската Народна Банка (2015, 2019). През 2018 също избран за стипендиант на Австрийската икономическа асоциация. Член на Инициативата за млади изследователи на Института за Ново икономическо мислене (Institute for New Economic Thinking). Кредо: \"Тестът за нашия прогрес не е в това дали прибавяме повече към богатството на тези, които имат много, а в това дали осигуряваме достатъчно за тези, които имат твърде малко.\" (Франклин Делано Рузвелт).  е дипломат от кариерата, специализирал в Харвардския институт по международно развитие, Вашингтонския институт по международно право, Световната търговска организация – Женева, работил с УНКТАД, ИКАО, Комитета за космоса на ООН; единствения чуждестранен адвокат пред Народния съд на полк. Муамар Кадафи, допуснат до защита на 5-те български медицински сестри в Либия по СПИН процеса в Либия през 2000-2002. Кредо: Територия на духа.  е театровед и театрален критик. Двигател на каузите за съхраняването на българските театри и опазването на Борисовата градина. Кредо: Всяка унищожена културна институция е загубена битка за бъдещето на България!  е роден на 3 юли 1953 г. в гр. Кюстендил. Завършва Техническия Университет в София със специалност Електроинженер – Автоматизация на енергийните системи\" през 1977 г. В периода 1977-1980 г. работи като инженер наладчик в \"Пусково Наладъчно Управление\" към ДСО \"Монтажи\", а от 1981 до 1989 г. е научен сътрудник и ръководител на секция в НИТИ \"Техенерго\" В периода 1990 – 1991 г. е народен представител в 7-ото ВНС и заместник председател на Комисията по енергетика. От 1993 до 1996 г. е член на Съвета на Директорите на НЕК, а в периода 1995 – 1997 г. е Главен секретар на Министерство на енергетиката. В периода 2002 - 2003 г. е Изпълнителен Директор на Енергопроект, а от 2003 до 2006 г. е ръководител на проект \"Рехабилитация на блокове 1-4 в ТЕЦ Марица- Изток 3\" към \"Енергоремонт – Гълъбово\". Член е на Надзорния Съвет на \"Енел – Марица Изток 3\" за периода 2006 – 2010 г. От 2001 – 2013 г. и от 2015 г.– досега е управител на \"Пирин Ват\" ООД. В периода 2013 – 2014 е член на ДКЕВР. Женен и има син и дъщеря и внуци. Кредо: С енергия, идеи и опит за Родината!  е лекар, доктор на науките на БАН, гост - изследовател и преподавател във Франция и Германия. Два пъти директор на Агенцията за лекарства, извършила съществени реформи за преструктуриране на фармацевтичния сектор у нас. Има 7-годишен опит като Директор за Източна Европа към Европейското представителство на производителите на безрецептурни лекарства в Брюксел. Работила е за Световна банка като експерт по лекарствена политика. Била е съветник към българския Икономически и социален съвет. Номинирана е 3 пъти за шеф на кабинета в здравното и социално министерства. Носител е на диплом за европейски политики от Националното училище по администрация на Франция. Владее свободно френски, немски, английски и руски езици. Кредо: \"Да правя добро навсякъде, по всяко време и на всеки, на когото мога, докато мога...\" (по Джон Уесли) е роден на 25 февруари 1955 г. Магистър по социология, преподавател в бакалавърски и магистърски програми на специалностите \"Социология\" и \"Политология\" в СУ \"Климент Охридски\" в направленията \"Методология на емпиричните социологически изследвания\", \"Маркетингови изследвания\", \"Политически и социален маркетинг\". От 1992 г. до 2001 г. е изследователски директор на ББСС Галъп Интернешънъл, а от 2001 г. собственик и управител на Джи Кънсалтинг - компания, специализирана в изследователска и консултантска дейност. С богат професионален опит в ръководството и реализизацията на изследователски проекти за множество компании, Световната банка, UNDP, USAID, министерства, държавни агенции, общини, неправителствени организации, политически партии. През различни периоди е бил председател или член на управителния съвет на неправителствени организации като Фондация \"Развитие на гражданското общество\", Институт за социална интеграция, Граждански институт, Институт \"Иван Хаджийски\" и др. Кредо: \"Песимизъм на разума, оптимизъм на волята.\" (Антонио Грамши).  е роден на 24 април 1976 година в София. Завършва 133 СОУ \"Ал. Пушкин\" с хуманитарен профил и руски език (1994). През 2001 се дипломира като магистър по политически науки със специализация \"Външна политика и национална сигурност\" в СУ \"Св. Климент Охридски\". Доктор по политически науки от СУ (2011). Преподавал е различни политически дисциплини в СУ \"Св. Климент Охридски\" и ЮЗУ \"Неофит Рилски\". Негови научни публикации са издавани на английски, сръбски, хърватски и албански език. Автор е на две монографии – \"Поколения и възраст в политиката. Българският преход\" и \"Западните Балкани и България (политика, дипломация, сигурност)\". От 2015 година е политолог и главен анализатор на Института за стратегии и анализи (ИСА). Владее английски, руски, сръбски и хърватски език. Кредо: \"Действам!\"  е роден в София на 15 януари 1951 година. Завършил е Английската гимназия в София (1970), а след военната си служба (1970-1972) завършва МГИМО (1977). Работил в МВнР (1978-2015), във всички кариерни дипломатически рангове от аташе до посланик, бил е началник на политическия кабинет на министъра при Станислав Даскалов (1993-1994) и при Соломон Паси (2004-2005), както и директор на различни дирекции в Министерството. Извънреден и пълномощен посланик на Република България в Република Кипър (2005-2009), в Република Молдова (1995-2001), в Република Турция (1991-92), Генерален консул на Република България в Истанбул (1990). Удостоен със златен почетен знак на Министерството на външните работи (2005 и 2013) и златен почетен знак \"За вярна служба под знамената\" (2001) на Министерството на отбраната. Автор на книгата \"А иначе дипломацията е сериозен занаят\" (2013). Владее английски, турски, руски и френски. Женен, с три деца. Кредо: Дипломацията - дори да е в някои случаи недотам добра - е за предпочитане пред \"добрата война\".  е роден през 1966 г. в град Бургас. Завършва УНСС като магистър по Икономика. Има следдипломни квалификации от Университета на Джорджтаун, Вашингтон, САЩ (Банков рисков мениджмънт), Университет Сeйнт Джон, Колеж по застрахователен и рисков мениджмънт, Ню Йорк, Университета Екситър, Великобритания (Банки и финанси). Специализирал е банков и застрахователен мениджмънт в Германия и Англия. Председател на Агенцията за застрахователен надзор, след което е зам.-председател на Комисията по финансов надзор. Работил е в управителните съвети на международни финансови компании от Холандия, Австрия и САЩ. Автор е на три книги и поредица от статии в националната и международна преса в областта на банките, застраховането и финансите. Владее английски език и руски език. Кредо: Демографията в България е основен фактор за икономиката.", "date": "2019.03.18", "title": "Шефът на кабинета на Радев Иво Христов оглави и Стратегическия съвет към президента"}
{"url": "https://www.dnevnik.bg/evropa/2019/03/18/3406274_hurvatski_sindikati_nastoiavat_za_referendum_za/", "text": "Водещи синдикати в Хърватия ще започнат инициатива за референдум за понижаване на пенсионната възраст в страната до 65 вместо сегашните 67 години, определени от правителството миналата година, предаде \"Ройтерс\". Три синдиката ще започнат да събират подписи от граждани на 27 април. За да се организира референдум, в рамките на две седмици трябва да бъдат събрани подписи от поне 10% от гласоподавателите, или 370 хил. души. \"В Хърватия хората живеят с повече от три години по-малко в сравнение със средната продължителност на живота в ЕС. Ясно е, че за много хора е твърде дълго да работят до 67 години\", коментира Кресимир Север, който ръководи местния синдикат Nezavisni Hrvatski Sindikati (NHS). През декември парламентът одобри предложение на правителството за вдигане на възрастта за пенсиониране до 67 години от 2033 г. и за намаляване на пенсиите за хората, които се пенсионират рано. В новия закон, който влезе в сила на 1 януари, се предвижда 3.6% намаление на пенсиите за всяка година предсрочно излизане в пенсия. Синдикатите искат намалението да бъде с 2.4%. Преди промяната възрастта за пенсиониране в страната беше 65 години за мъжете и 62 за жените.", "date": "2019.03.18", "title": "Хърватски синдикати настояват за референдум за намаляване на пенсионната възраст"}
{"url": "https://www.dnevnik.bg/sviat/2019/03/18/3406213_kitai_obiavi_che_zadurjanite_za_terorizum_v_uigurskiia/", "text": "От 2014 г. в Синцзян-Уйгурския автономен район са арестувани 13 хил. предполагаеми терористи и са разбити стотици терористични банди. Това сочи публикуван днес доклад на китайското правителство, цитиран от \"Асошиейтед прес\". Обширният доклад е в отговор на международните критики срещу системата от лагери за интерниране и други мерки за сигурност в региона, традиционно населен с мюсюлмани, отбелязва АП. Според данните в него усилията на правителството са довели до намаляване на религиозния екстремизъм. Също като при предишни изявления обаче не се привеждат много доказателства какви точно престъпления са били извършени. Далечният северозападен регион е затворен за чужденци, но според бивши жители и активисти в чужбина се наказва самият факт на мюсюлманската идентичност. Международната общност отправя все повече критики заради интернирането на голям брой мюсюлмани от уйгурската и други мюсюлмански етнически групи. Според оценките в лагерите, които Китай нарича центрове за придобиване на професионална квалификация, се намират около 1 милион души. Властите твърдят, че престоят в тях е доброволен. Бивши интернирани казват, че са били държани в тежки условия, принудени да се откажат от исляма и да се закълнат във вярност към управляващата комунистическа партия. Според доклада от 2014 г. досега са разбити 1588 терористични банди и заловени 12 995 терористи. Конфискувани са 2052 взривни устройства, а над 30 000 души са наказани за участие в нелегална религиозна дейност. Освен това са били конфискувани 345 229 копия на нелегални религиозни агитационни материали. Пекин от десетилетия се опитва да потиска сепаратистките настроения, подхранвани отчасти от притока на мигранти от етноса хан, най-многобройния в страната. Властите твърдят, че екстремистите са свързани с чуждестранни терористични групи, но не са дали доказателства за това. Въпреки религиозните, езиковите и културните различия между Синцзян-Уйгурския автономен район и останалата част от страната регионът е китайска територия от древността, подчертава Пекин. Публикуваният днес доклад се опитва да омаловажи ролята на исляма в историческото развитие на региона. Не може да се отрече влиянието на ислямската култура, но то не променя обективния според доклада факт, че културата на региона е елемент от китайската. \"Ислямът не е естествената религия на уйгурите, нито единствената религия, изповядвана от тях\", подчертават авторите. /БТА", "date": "2019.03.18", "title": "Китай обяви, че задържаните за тероризъм в уйгурския район са 13 хил. души, а не милион"}
{"url": "https://www.dnevnik.bg/ot_vas/novini_ot_vas/2019/03/18/3406046_odrinskata_krepost/", "text": "Днес, на мястото, където са се водели сраженията между българските воини и войската на Османската империя, има издигнат мемориал.", "date": "2019.03.18", "title": "Одринската крепост"}
{"url": "https://www.dnevnik.bg/sviat/2019/03/18/3406287_zasega_niama_informaciia_za_postradali_bulgari_v_utreht/", "text": "Към 13:30 ч. българско време посолството на София в Хага не разполагало с информация за пострадали български граждани при атаката в холандския град Утрехт. Това съобщи Министерството на външните работи на страницата си във \"Фейсбук\". \"Посолството на България в Холандия следи развитието на ситуацията след инцидента в град Утрехт, при който неизвестен засега извършител откри стрелба в трамвай\", продължава публикацията (най-важното за нападението  четете тук .) \"Потвърдено е за един загинал, но няма точни данни за броя на ранените\", се казва още в съобщението, макар към 15:10 ч. българско време да няма официални изявления на полицията или други холандски институции за броя убити при атаката. \"Холандските власти са отцепили района на площада, където е станал инцидентът, като призовават гражданите да се въздържат от движение в района, за да позволят по-лесното достигане на медицинските екипи. Трамвайният транспорт също е временно спрян. В провинция Утрехт е въведена най-високата степен на заплаха 5, като до момента в цялата страната важеше степен 4.\"", "date": "2019.03.18", "title": "Засега няма информация за пострадали българи в Утрехт"}
{"url": "https://www.dnevnik.bg/evropa/2019/03/18/3405767_es_se_podgotvia_za_padaneto_na_tereza_mei_ot_vlast/", "text": "Ръководството на Европейският съюз и 27-те страни членки (без Великобритания) обмислят действията си, в случай, че парламентът в Лондон така и не подкрепи плана на премиера Тереза Мей за напускане на страната и тя изгуби поста си. Основната цел е да се гарантира, че който и да дойде след нея на \"Даунинг стрийт\" 10 в следващите няколко месеца, да не може да спре изпълнението на споразумението или да оттегли молбата за членство, без страната да има нови евродепутати. Някои от най-твърдолинейните привърженици на Брекзит продължават да настояват, че е по-добре страната да напусне ЕС без сделка на 29 март, и искат да сменят Мей с премиер, който да следва доста по-твърда линия спрямо Брюксел, съобщи седмичникът \"Обзървър\". Информацията се позовава на дипломатически документ от среща на представителите на страните от ЕС с високопоставени служители от ръководството на съюза на 15 март. Един от тях е Мартин Зелмайер - генералният секретар на Европейската комисия, смятан за един от най-влиятелните хора зад кулисите. \"Представете си, че имат нов министър за Брекзит или премиер. И тогава какво? Член 50 е договорен и процесът е приключил. Трябва да е ясно, че отношенията с тях не може да започват с предоговаряне на споразумението за напускане\", цитира думите му \"Обзървър\". В Брюксел и националните столици са притеснени от това дали тази седмица към поредицата от поражения на Тереза Мей при гласуване в парламента в Лондон няма да добави още едно и поради това са започнали да се подготвят за смяна на \"Даунинг стрийт\" 10. Още не е ясно дали тази седмица - точно преди съдбоносна за Брекзит среща на върха на ЕС - Мей ще поиска удължаване на срока за задействане на напускането или за трети път ще опита да прокара сделката си. Един от дипломатите, участвали във въпросната среща в петък, заявил: \"Очевидно усещането е, че е налице пълна липса на доверие към британския премиер, че ще успее да прокара тази сделка.\" Зелмайер предупредил още, че ЕС не може да си позволи да поема риск с продължително (например 3 месеца) отлагане на Брекзит. Според него ЕС може да се окаже парализиран, ако британците не участват в евроизборите в края на май, а евентуален нов премиер оттегли молбата за напускане на ЕС преди 2 юли, когато трябва да заработи новият състав на Европейския парламент. Иначе казано, ЕС може да се окаже в такава ситуация с 28-и член, който обаче няма свои представители в Европарламента, както изисква Договорът за ЕС. Всяко решение и закон, приети в такава ситуация, може да бъдат атакувани като нелегитимни. Освен това генералният секретар на еврокомисията предложил да се поиска от Тереза Мей в писмото, с което официално ще поиска отлагане на Брекзит тази седмица, изрично да е записано, че в това време Лондон няма да се меси в дългосрочното планиране и решения на ЕС - например в преговорите за следващия 7-годишен бюджет - и че този ангажимент ще важи и за евентуален неин наследник. Както Зелмайер, така и главният преговарящ Мишел Барние изразили съмнения, че Тереза Мей ще успее тази седмица да предложи достатъчно ясно аргументирана молба за удължаване на срока за Брекзит, \"тъй като тя не го е правила никога досега\". Може безкрайно да последват безсмислен трети и четвърти и т.н. вот в Лондон, но бизнесът от двете страни на Ламанша не може да чака в такава несигурност, допълнил Зелмайер.", "date": "2019.03.18", "title": "ЕС се подготвя за падането на Тереза Мей от власт, твърди \"Обзървър\""}
{"url": "https://www.dnevnik.bg/razvlechenie/2019/03/18/3406246_video_goria_curkvata_sen_sjulpis_v_koiato_e_sniman/", "text": "Историческата църква  \"Сен Сюлпис\"  в Париж, в която бе сниман филмът  \"Шифърът на Леонардо\"  по едноименния роман на Дан Браун, горя вчера за кратко. Пламъците са тръгнали по масивните врати на църквата и са обхванали разположените над тях стъклописи и близко стълбище. Пожарът бързо е бил овладян, нито един човек не е пострадал, макар по това време в храма да е имало четирима души. Църквата \"Сен Сюлпис\" е построена през 17-и век върху основи, датиращи от Средновековието. Тя е смятана за втората по големина катедрала в Париж след  Нотр Дам  ( Парижката Света Богородица ). Църквата \"Сен Сюлпис\" е декорирана с картини на Йожен Дьолакроа.", "date": "2019.03.18", "title": "Видео: Горя църквата \"Сен Сюлпис\", в която е сниман \"Шифърът на Леонардо\""}
{"url": "https://www.dnevnik.bg/photos/2019/03/18/3406135_fotogaleriia_fantastichniiat_spektakul_na_konete/", "text": "Кавалуна - фантастичен свят\" (Cavalluna - World of Fantasy) е приказно красива симбиоза от езда, акробатика, танци и музика, където и хората, и животните работят в абсолютна хармония.", "date": "2019.03.18", "title": "Фотогалерия: Фантастичният спектакъл на конете"}
{"url": "https://www.dnevnik.bg/bulgaria/2019/03/18/3406295_bivsh_zam-ministur_i_dvama_direktori_na_bolnicata_vuv/", "text": "Софийска градска прокуратура (СГП) е внесла в Специализирания наказателен съд (СНС) обвинителен акт срещу бивш заместник-министър и двама изпълнителни директори на Многопрофилната болница за активно лечение \"Христо Ботев\" АД, град Враца, за извършени от тях длъжностни престъпления, сключване на неизгодна сделка и безстопанственост, съобщиха от прокуратурата. Зам.-министърът на здравеопазването Михаил Зортев е обвинен за това, че в периода 30 декември 2010 г. - 18 май 2011 г. в нарушение на закона е дал разрешение на частно здравно заведение да осъществява лечебни дейности, които дублират тези на врачанската болница, на нейна територия. От това болницата била ощетена с близо 13 млн. лева. Д-р Зортев е заплашен от присъда \"лишаване от свобода\" от три до десет години, както и \"лишаване от право да заема определена държавна или обществена длъжност\". Той е с наложена мярка за неотклонение \"парична гаранция\". Михаил Зортев е заместник-министър на здравеопазването при министър Стефан Константинов. Той заема поста от 15 октомври 2010 година до 6 юни 2011 година, когато напуска по собствено желание. Бившият изпълнителен директор на МБАЛ \"Христо Ботев\" АД, гр. Враца, Владислав Иванов е предаден на съд за това, че на 18.03.2009 г. е сключил неизгодна сделка за отдаване по наем на недвижими имоти на здравното заведение и от това произлязла вреда на болницата за над 137 хиляди лева. Ако бъде признат за виновен, Владислав И. може да получи наказание \"лишаване от свобода\" от три до десет години, \"лишаване от право да заема определена държавна или обществена длъжност\" или \"лишаване от право да упражнява определена професия или дейност\". Светозар Луканов е предаден на съд за това, че в периода от 22 декември 2014 г. до 25.03.2015 г. в качеството си на изпълнителен директор на МБАЛ \"Христо Ботев\" АД – Враца, не положил достатъчно грижи за възложена му работа във връзка с ефективното разходване на бюджетните средства и от това последвали значителни щети за повереното му имущество - в размер на над 379 хиляди лева Сумата се формира от разликата в реалната и доставната цена на компютърен томограф, който болницата закупила. Ако бъде признат за виновен, Светозар Л. може да получи наказание \"лишаване от свобода\" в размер от три до десет години, както и ‚лишаване от право да упражнява определена професия или дейност\".", "date": "2019.03.18", "title": "Бивш зам.-министър и двама директори на болницата във Враца отиват на съд"}
{"url": "https://www.dnevnik.bg/analizi/2019/03/18/3406283_zashto_nacionalistite_v_centralna_evropa_taka_obichat/", "text": "Периодите на големи политически трансформации никога не са били лесни за евреите и настоящият момент не прави изключение. Антисемитизмът в Европа е във възход, а мнозина се опасяват, че възраждането на национализма само ще го подхрани. Но има и обратна тенденция: възходът на антисемитизма в Европа е съпроводен от все по-силното привличане, което европейската твърда десница изпитва към Израел и по-конкретно към неговия министър-председател Бенямин Нетаняху. Това увлечение е особено видимо сред управляващите национално-популистки партии в Централна Европа, регион, в който антисемитизмът исторически е намирал плодотворна почва. Централноевропейските лидери виждат в Бенямин Нетаняху близък съюзник. Миналата година Вишеградската група, организация за сътрудничество между страните от Централна Европа, планираше да проведе своята среща в Израел – първата среща на организацията извън Европа. В крайна сметка  срещата се провали  заради спора между Полша и Израел за отношението към холокоста, но символиката беше значима, а лидерите на другите три страни от Вишеградската група – Унгария, Чехия и Словакия – пристигнаха в Израел. От своя страна Нетаняху също развива близки отношения с централноевропейските популистки лидери. Той нарече Виктор Орбан \"истински приятел на Израел\" в същото време, в което видни представители на еврейската общност в Будапеща критикуваха унгарския лидер за антисемитските нюанси в неговата кампания срещу Джордж Сорос. Защо централноевропейските популисти са привлечени от Израел на Бенямин Нетаняху по начин, който толкова наподобява увлечението на западноевропейските левичари през 60-те и 70-те години на ХХ век по Куба на Фидел Кастро? Без съмнение реалполитиката има своето място. Израел е рационален играч и като всеки рационален играч се нуждае от съюзници. Нетаняху вижда в правителствата на Централна Европа потенциални защитници в Европейския съюз, които могат да отслабят натиска на Брюксел заради противоречиви позиции на Израел по въпросите на човешките права. За тази цел той често посещава региона. А усилията му се отплащат: Чешката република, Унгария и Румъния наскоро блокираха изявление на Европейския съюз, което критикуваше САЩ за плановете им да преместят посолството си в Йерусалим. Централноевропейските правителства също имат интерес от развитието на специални отношения с Израел, за да се възползват от динамичната икономика на Израел, както и да привлекат вниманието на президента Тръмп и неговата произраелска администрация. В региона е широко разпространено убеждението, че за да може лидер на една малка централноевропейска държава да получи покана за посещение в Белия дом, той трябва или да закупи голямо количество американско военно оборудване или да се надява Нетаняху да лобира за това посещение. Но популисткият съюз с Израел е нещо повече от брак по сметка и стратегически калкулации. Големият либерален израелски политолог Шломо Авинери някога беше казал, че макар Израел да е страна от Близкия изток, политиката му често е източноевропейска. Причината за това днес е не само, че бившият Съветски съюз е най-големият източник на емиграция в Израел, макар това също да е от значение. Много от основателите на еврейската държава произхождаха от Централна и Източна Европа и техните политически представи бяха формирани от политиката в държавите, придобили своята независимост след Първата световна война. Но това, от което днешните източноевропейските популисти са привлечени от Израел, е, че той въплъщава една тяхна стара мечта: Израел е демокрация, но етническа демокрация; определя се като държава на евреите по същия начин, по който източноевропейците гледат на държавите си като държави на поляците, унгарците или словаците. Израел е запазил героичния етос на саможертвата в името на нацията, който националистическите политици желаят да имат и техните собствени общества. Демографията също е от значение. Централна и Източна Европа гледат на Израел като на единственото западно общество, което печели войната за населението, успявайки да обърне тенденциите за демографски спад. В момент, когато Източна Европа е най-бързо обезлюдаващият регион в света, успехът на Израел в убеждаването на евреите от диаспората да се завърнат, както и в убеждаването на самите израелци да имат повече деца, изглежда като истинско чудо. Източноевропейските популисти споделят и недоверието на Нетаняху към всичко, което изглежда постнационално или дори намеква за космополитизъм. Те са съгласни с Йорам Хазони, консервативен израелски политически философ и поддръжник на Нетаняху, автор на влиятелната книга \"Добродетелта на национализма\", в която настоява, че основният политически сблъсък в световната история не е нито между класите, нито между нациите, а между националистите, които вярват, че националната държава е най-добрата форма на политическа организация, и империалистите, които се борят за универсална империя. За Йорам Хазони и неговите последователи Римската империя, Хабсбургската империя, Съветският съюз, Европейският съюз и дори САЩ след края на студената война са просто различни въплъщения на идеята за универсална империя. А задължение на истинските националисти е да се борят за унищожаването на тези империи. Нетаняху представлява привлекателен политически модел и в други отношения. На избори той се бори сякаш това е война, в която военнопленници не се взимат, а избирателите са склонни да му простят обвиненията в корупция. В това отношение Виктор Орбан има на какво да се възхити. Освен тона Нетаняху успява да се противопостави на критиките от останалия свят и в същото време да запази правото си да се чувства като жертва – стратегия, която следва и полската партия \"Право и справедливост\". Израел е малка страна, но благодарение на своята икономическа и военна мощ участва в лигата на великите сили и показва възможности да се противопостави дори на САЩ. Увлечението на централноевропейските националисти по Израел ни помага да разберем каква е тяхната политическа мечта, но то е показателно и за техните ограничения. Ключът към националистическата политика на Израел и съпротива срещу международния натиск е твърдението, че страната е изправена пред екзистенциална заплаха. Наистина понякога израелските политици цинично експлоатират тези заплахи, но все пак те си остават реални. Същото не може да се каже за Централна Европа, която в рамките на Европейския съюз днес изживява един от най-мирните периоди в историята на региона. Популистките лидери в Централна Европа виждат в Израел пример за това как една малка държава може да бъде суверенна и героична. Само че повечето източноевропейци са мотивирани от мечтата за нормален живот, а не от фантазиите за героичните жертви. С други думи, на популистките лидери ще им бъде по-лесно да се възхищават на Израел, отколкото да убедят своите общества да станат като него.", "date": "2019.03.18", "title": "Защо националистите в Централна Европа така обичат Израел"}
{"url": "https://www.dnevnik.bg/politika/2019/03/18/3406225_dali_stanishev_shte_bude_v_evrolistata_shte_reshi/", "text": "Лидерът на БСП Корнелия Нинова обяви днес, че Националният съвет на партията ще реши в началото на април дали президентът на Партията на европейските социалисти (ПЕС) Сергей Станишев ще бъде в листата с кандидати за евродепутати и на кое място. Коментарът й бе в отговор на въпроси на журналисти. В неделя след четири часа дебати и тайно гласуване Националният съвет на БСП избра журналиста и депутат Елена Йончева за водач на листата с кандидати за евродепутати за изборите през май. За Йончева са гласували 95 от участниците в закрития пленум, а за другия претендент Сергей Станишев - 75. Резултатът може да се тълкува като преброяване на подкрепата за най-тясното ръководство и за вътрешната опозиция в БСП, а разликата се оказа малка, коментираха социалисти. Мотивът на партийния лидер Корнелия Нинова и Изпълнителното бюро на БСП да издигнат непартиен кандидат за водаческото място е желанието да разширят подкрепата на предстоящите избори. Йончева е лансирана като \"борец срещу корупцията\". По неофициална информация Сергей Станишев е бил издигнат на 87% от местата, а зад кандидатурата му седят някои от ключовите преди лица на БСП като Георги Гергов, Михаил Миков - предишен лидер на лявата партия, Димитър Дъбов, Георги Пирински, Ангел Найденов и Атанас Мерджанов. Окончателната подредба на листата трябва да е готова на 6 април. На избираеми места се очаква да бъдат Деница Златева, Петър Курумбашев, Момчил Неков, проф. Иво Христов и Румен Гечев. В листата ще участват и депутатите Петър Витанов и Димитър Данчев.", "date": "2019.03.18", "title": "Дали Станишев ще бъде в евролистата ще реши пленумът на БСП, обяви Нинова"}
{"url": "https://www.dnevnik.bg/evropa/2019/03/18/3406298_kitai_poiska_ot_es_chestno_i_nepredubedeno_otnoshenie/", "text": "Китай иска честно, непредубедено и недискриминационно отношение към компаниите си в Европа, заяви външният министър Ван И на среща с колегите си от ЕС в Брюксел, предаде ДПА, цитирана от БТА. Разговорите отчасти бяха доминирани от безпокойствата във връзка с нечестните китайски търговски практики и 5G технологиите на страната. \"Това, на което се противопоставяме, са безпочвените обвинения, предизвикани от политически мотиви и опити да се съсипе чуждестранна компания. На мнение сме, че такива практики са ненормални, неморални и нямат подкрепа от други страни\", каза Ван И, без да споменава определени компании. Китайският технологичен гигант \"Хуауей\" (Huawei) е подложен на критики от Вашингтон, че е твърде близък до правителството в Пекин. На фона на подобни безпокойства, изразени от ЕС, китайският министър изрази надежда, че европейските страни ще могат да направят независим избор и ще използват собствената си преценка. По-рано германският външен министър Хайко Маас отправи предупреждение срещу наивността по въпроси, сред които и издаването на лицензи за 5G, като отбеляза, че Китай също така преследва стратегическите си интереси чрез икономическата си политика. Според САЩ управляващата Китайска комунистическа партия може да използва оборудването на \"Хуауей\", за да шпионира други страни или да нарушава комуникациите им. САЩ забраниха на световния гигант да участва в развитието на 5G мрежата на американска територия. Миналата седмица  Вашингтон заяви , че ще ограничи работата със службите в Берлин, ако бъде позволено на \"Хуауей\" да участва в германската мобилна мрежа от пето поколение.", "date": "2019.03.18", "title": "Китай поиска от ЕС честно и непредубедено отношение към компаниите си"}
{"url": "https://www.dnevnik.bg/bulgaria/2019/03/18/3406268_za_140_g_ot_turnovskata_konstituciia_istoricheskiiat/", "text": "Непоказвани досега артефакти, свързани с приемането преди 140 г. на Търновската конституция - портрети, книги, лични вещи на български политици от онова време, показва от днес Националният исторически музей. По повод кръглата годишнина музеят вади за пръв път от архивите си някои от експонатите. Луксозното издание на \"Алманах на българската конституция\" съдържа почти 1000 страници с 1200 портрета на дейци и държавници. Сборникът, публикуван през 1911г.,. съдържа и официални документи, свързани със създаването на Търновската конституция. Търновската конституция, чийто оригинал се съхранява в Централния държавен архив, е един от експонатите. Тя е поставена в червена кожена подвързия с надпис: \"Конституция на българското княжество\".  Посетителите ще имат възможността да видят оригинални снимки на народните представители в Учредителното събрание от 1879г. Ще бъдат показани някои лични вещи - сребърните чаша и кутия на Драган Цанков и поставката за писма на Петко Каравелов - водачи на либералите в Учредителното събрание. Дневниците на Учредителното събрание от 1890г., по които авторът Симеон Радев написва произведението \"Строители на съвременна България\", и посребреният медал с лика на Антим I също са част от експозицията. Експонатите могат да се разглеждат от 18-ти март през работното време на музея (9.00-17.30ч.). Таксата за вход е 10 лв. за възрастни и 1 лв. за ученици и студенти.", "date": "2019.03.18", "title": "За 140 г. от Търновската конституция историческият музей отваря архивите си"}
{"url": "https://www.dnevnik.bg/razvlechenie/2019/03/18/3406254_turseneto_na_ustoichiva_moda_se_e_uvelichilo_s_66/", "text": "Светът все повече се съобразява с данните за климатични промени и след като през октомври миналата година ООН обяви, че ни остават само 12 години, за да ограничим унищожителния ефект на глобалното затопляне върху нашата планета, всяка малка стъпка изглежда от значение. Все повече хора осъзнават значението на природосъобразността, което се отразява и на модния бранш, твърди списание i-D. Според ново проучване на модната търсачка Lyst търсенето на устойчива мода се е увеличило драстично през последната година. През 2018 г. търсенето на \"устойчива мода\" се е увеличило с 66%, докато за някои по-специфични продукти като \"устойчив деним\" търсенето е било дори още по-високо. Преглежданията на страниците с такава информация са се увеличили със 187%. Проучването на Lyst предполага, че потребителите са станали по-информирани и внимателни за онова, което поръчват. Сред ключовите думи, които се срещат все по-често, са \"етични брандове\", \"еконил\"   и \"органичен памук\". Големите модни имена също все повече се ориентират към устойчивата мода. В тази връзка дизайнерите Стела Маккартни и Кристофър Ребърн са сред десетте развити бизнеса, които ще получат първите отличия  C010 Leadership Award . Новоучредените награди оценяват компаниите, които приоритизират устойчивостта като основа на своя бизнес. Именно в духа на устойчивостта отличията, които се избират от жури, в чийто състав e и Вивиан Уестууд, прескачат официалните церемонии по награждаване и се връчват виртуално. Освен Стела Маккартни имената и компаниите, признати за своите усилия в подкрепа на природосъобразния начин на живот, са още Кристофър Осклен, Indigenous, Outland Denim, Mayamiko, Sonica Sarna Design, Ethical Apparel Africa и The Rajlakshmi Cotton Mills.", "date": "2019.03.18", "title": "Търсенето на устойчива мода се е увеличило с 66 процента, сочи проучване"}
{"url": "https://www.dnevnik.bg/evropa/2019/03/18/3406312_martin_veber_obeshta_da_opita_da_spre_severen_potok_2/", "text": "Категорично не приемам строителството на газопровода \"Северен поток 2\". Това не е икономически, а чисто политически проект, който е в противоречие с интересите на Европейския съюз и поради това сме длъжни да го блокираме.\" Това заявява Мартин Вебер, лидерът на Европейската народна партия за поста председател на новата Европейска комисия, която трябва да бъде съставена и одобрена от Европарламента в началото на есента. В интервю за  полската версия на списание \"Нюзуик\"  той допълва, че ще стори \"всичко необходимо, за да спра този проект\". Думите му са в отговор на въпрос може ли да даде пример кога като германец (той подчертава в началото, че е баварец - бел. ред.) е имал позиция, различна от тази на правителството в Берлин. \"И в момента имаме необходимите за това инструменти - газовата и енергийната директива. И ако оглавя Европейската комисия, ще ги проеча и прегледам отново, както и ще проверя има ли и други варианти да повлияем на този проект\", казва още Вебер с настояване, че иска позицията му по въпроса да е пределно ясна. Евродепутатът от Германия смята, че \"имаме достатъчно газови връзки с Русия\" и че реализирането на \"Северен поток 2\" \"значително ще засегне интересите на Украйна, а в дългосрочна перспектива ще повлияе на цената на газа в цяла Европа\". Подобна е позицията и на Вашингтон, а Москва коментира, че САЩ извиват ръцете на европейците, за да ги накарат да купуват по-скъпия американски газ. Вебер посочва предложените в края на февруари корекции в европейската газова директива, но постигнатият на ниво Комитет на представителите на страните от ЕС компромис предвижда \"Северен поток 2\" да не бъде спиран, а да се следи прилагането на директивата от германското правителство, не от Брюксел.", "date": "2019.03.18", "title": "Мартин Вебер обеща да опита да спре \"Северен поток 2\", ако оглави Еврокомисията"}
{"url": "https://www.dnevnik.bg/sport/2019/03/18/3406290_uefa_razsledva_ronaldo_za_provokativen_jest_v_macha_s/", "text": "Европейската футболна федерация (УЕФА) обяви, че разследва поведението на Кристиано Роналдо от  осминафиналния мач в Шампионската лига срещу \"Атлетио\" (Мадрид)  на 12 март. Нападателят на \"Ювентус\", който вкара хеттрик на \"дюшекчиите\", показа провокативен жест след отбелязването на третото попадение. Тогава Роналдо посочи слабините си подобно на треньора на \"Атлетико\" Диего Симеоне след  първата среща в Мадрид . Аржентинският треньор беше глобен с 21 хиляди евро от Дисциплинарната комисия на УЕФА. По-късно Симеоне обясни, че не е обиждал никого с жеста си, а се е обърнал към феновете на своя отбор. \"Това беше жест, за да покажем, че имаме топки, че имаме характер да победим толкова голям отбор\", каза Симеоне след първата среща на \"Уанда метрополитано\". След втората среща треньорът на \"Атлетико\" обясни: \"Най-вероятно Роналдо е видял какво направих и заради това реагира така, показвайки и своя характер.\" Решение дали Роналдо ще бъде глобен или наказан ще бъде взето на 21 март.", "date": "2019.03.18", "title": "УЕФА разследва Роналдо за провокативен жест в мача с \"Атлетико\""}
{"url": "https://www.dnevnik.bg/sviat/2019/03/18/3406332_djihadist_e_zadurjan_v_parij_podgotvial_atentati_vuv/", "text": "Мъж, издирван за подготовка на атентати в Париж и на неуточнено място в България, е задържан от полицията във френската столица,  съобщи в. \"Фигаро\" . При проверка за употреба на алкохол от водач на автомобил полицията случайно е попаднала на мъжа, който е имал \"досие S\", каквито се изготвят за джихадисти. Разследване на френските власти го е идентифицирало като предполагаем участник в терористична група, подготвяла атентати в двете държави. Заради това разследване той е задържан в 3 ч. сутринта местно (4 ч. българско) време на бул. \"Шан-з-Елизе\", след като е установено, че за него е била издадена европейска заповед за арест. За в. \"Паризиен\" полицейски източници също  потвърждават информацията . Според нея обаче той първоначално е задържан заради управлението на автомобил в нетрезво състояние, а не заради разследването.", "date": "2019.03.18", "title": "Джихадист е задържан в Париж, подготвял атентати във Франция и България"}
{"url": "https://www.dnevnik.bg/sport/2019/03/18/3406276_bulgari_specheliha_svetovnoto_v_elektronnite_sportove/", "text": "Съставеният изцяло от български състезатели отбор Windigo Gaming триумфира с титлата в играта CS:GO на престижния международен турнир в Китай - World Electronic Sports Games (WESG). За успеха си на тимът заслужи 500 хиляди долара от наградния фонд. Капитанът Камен Костадинов (с прозвище в играта \"bubble\") изведе до първото място съотборниците си Георги Григоров (\"SHiPZ\"), Виктор Дянков (\"v1c7oR\"), Янко Панов (\"blocker\") и Валентин Василев (\"poizon\"). 18-годишният Григоров беше избран за най-полезен играч в първенството. Windigo поднесе изненадата в турнира, като първоначално не беше поставян сред фаворитите. На финала българите направиха обрат срещу полския Ago Esports. Windigo загуби първия рунд на картата Inferno (14:16), но взе следващите два на картите Mirage (16:13) и Dust2 (16:7). Тази година наградният фонд на WESG беше намален до 890 хиляди долара, като в предните две надпревари отборите си разделяха 1.5 милиона. Във финалите в турнира, който продължи от 11 до 17 март, участваха 27 отбора. Windigo се класира за форума, след като спечели пресявките за Източна Европа. Windigo e създаден на 31 октомври 2017 г., като собственик на отбора е украинецът Артур Йермолайев.", "date": "2019.03.18", "title": "Българи спечелиха турнир в електронните спортове с награден фонд 890 хил. долара"}
{"url": "https://www.dnevnik.bg/sviat/2019/03/18/3406192_boing_plashta_za_propuskite_si_sled_katastrofata_v/", "text": "Американският концерн \"Боинг\" преживя \"черна седмица\", през която се изпариха близо 25 милиарда долара от борсовата му капитализация, а авторитетът му бе силно подкопан. Всичко това са последици от пропуските в кризисното управление след трагедията със \"737 МАКС 8\" на Етиопските авиолинии. \"Катастрофално беше!\", посочва Матю Йема, специалист по кризисна комуникация от компанията Peaks Strategies, чиято централа се намира в Кънектикът (източната част на САЩ). С тези думи той резюмира оформилото се общо възприятие на случилото се. \"Ужасно\" и \"плашещо\" излиза от устата на повечето експерти и бизнесмени, анкетирани от АФП за начина, по който \"Боинг\" управляваше кризата с инцидента със \"737 МАКС 8\" на Етиопските авиолинии. Самолетът се разби на 10 март югоизточно от Адис Абеба, убивайки всичките 157 души на борда. Това е вторият инцидент с много жертви за последните пет месеца с модела, влязъл в експлоатация през май 2017 година. Един \"737 МАКС 8\" на индонезийската авиокомпания \"Лайън еър\" се разби през октомври, отнемайки живота на 189 души. Разследванията продължават, но първите елементи, свързани с \"Лайън еър\", повдигнаха въпроса за вероятна засечка на системата за стабилизиране по време на полет, чиято задача е да не допуска рязко снижаване на самолета. Тази система е вече станалата известна MCAS (Maneuvering Characteristics Augmentation System) за предотвратяване на аеродинамичен срив. \"Боинг\" се ограничи с лаконично комюнике, публикувано след инцидента с Етиопските авиолинии, което се актуализираше веднъж на ден. И то въпреки факта, че  Китай спря полетите на \"737 МАКС\"  още на следващия ден, както впоследствие постъпиха и в Европа. Зад кулисите самолетостроителната компания се активизира, за да не допусне същото да направят и американските власти. За това колко деликатна е темата говори и фактът, че главният изпълнителен директор на концерна Денис Мюленбург дори разговаря по телефона с президента на САЩ Доналд Тръмп, за да защити \"737 МАКС\", заявявайки, че машината е надеждна. Американската агенция по авиацията обаче  в крайна сметка разпореди \"временно\"  самолетите \"Боинг 737 МАКС\" 8 и 9 да останат по пистите в САЩ. \"Арогантност\" \"Това е американската арогантност\", коментира пред АФП източник от самолетостроителния концерн, допълвайки: \"Тази арогантност е опасна, защото показва, че работата не е била свършена правилно заради прекомерно доверие.\" Експертите, също като източника от \"Боинг\", изразяват неодобрението си от факта, че компанията не е реагирала бързо, а това е кардинална грешка според тях в ерата на социалните мрежи и прозрачността. При такива ситуации \"трябва да се предоставя максимален обем информации\", посочва Матю Йема. \"Борсата и инвеститорите трябва да знаят дали има нещо, което не е както трябва, и дали проблемът ще бъде решен\", допълва той, отбелязвайки, че \"Боинг\" е трябвало да поеме инициативата временно да остави на земята \"737 МАКС\" още в понеделник с риск да си навлече гнева на регулаторните власти. И макар да признава, че решението за спирането на самолет е от компетенцията на властите, Майкъл Приъм е на мнение, че \"Боинг\" най-малкото е трябвало да приложи принципа на \"предпазния парашут\", за да успокои широката общественост. \"Имаше голямо мълчание и именно то предизвика гнева на хората (...). Живеем в съвременен свят, в който се очаква определено равнище на прозрачност и на отговори много бързо\", допълва този експерт по кризисни комуникации в Modern Impact в Минеаполис (северната част на САЩ). Според Ричард Абулафиа от Teal Group \"Боинг\" е могъл само да изпрати технически персонал на мястото на трагедията и да продължи да анализира какво вероятно не е сработило. И все пак трябва да отбележим, че съпротивата на американските власти да спрат самолета от движение поражда въпроси за връзките между \"Боинг\" и Американската агенция по авиацията. Комисията по транспорта и инфраструктурата на Камарата на представителите изслуша в четвъртък сутринта ръководители на въздушния регулатор и планира да започне разследване на сертифицирането на \"737 МАКС\", посочи пред АФП източник от Конгреса на САЩ. Комисията иска освен това да изясни доколко пилотите са познавали системата MCAS и не изключва публични изслушвания. Вдъхновяващият пример на BP Освен вероятността семейства на жертвите да предприемат съдебни действия друга последица от мълчанието на \"Боинг\" е, че пътниците вече се питат доколко надеждни са самолетите, на които те се качват, а така тяхното недоверие към самолетите 737 би могло да обхване и други машини на \"Боинг\". Една мащабна кампания в медиите, която да открои сигурността на самолетите на компанията или да изтъкне подвизите на военните й самолети, би могла да бъде първата стъпка за връщане на доверието на широката общественост, коментира Матю Йема, подчертавайки, че \"Боинг\" би могъл да заимства рецептите на BP след петролния разлив през 2010 година в Мексиканския залив. Това обаче без съмнение няма да бъде достатъчно според източник, близък до самолетостроителя: \"Ще бъде необходимо \"Боинг\" да работи истински, признавайки вината си, да обяснява, защото злото е сторено.\"", "date": "2019.03.18", "title": "\"Боинг\" плаща за пропуските си след катастрофата в Етиопия"}
{"url": "https://www.dnevnik.bg/razvlechenie/2019/03/18/3406280_nov_festival_v_plovdiv_predlaga_zavladiavashto/", "text": "С прожекция на документалния филм на \"Сам на скалата\"  в Пловдив ще бъде открит фестивалът \"Кино Фабрика - Пътуване във времето\". Тази година лентата на режисьорката Елизабет Чай Васархели и световноизвестния фотограф и планинар Джими Чин взе \"Оскар\" в категорията за документално кино, съобщават от фондация \"Пловдив 2019\". До края на април фестивалът ще представи селекция от световни заглавия. Един от основните фокуси в него ще бъдат филми, номинирани за наградата \"Лукс\" на Европейския парламент. \"Кино Фабрика - Пътуване във времето\" е част от програмата на \"Пловдив - Европейска столица на културата 2019\". \"Сам на скалата\" е портрет на свободния катерач Алекс Хонълд, който се подготвя за най-голямата си мечта – да се изкатери без въже по най-известната скала в парк Йосемити – Ел Капитан (Калифорния, САЩ), висока над 900 метра. Специален гост на прожекцията ще бъде Дебра Цимерман. Тя е изпълнителен директор на нюйоркската организация Women Make Movies, носител на множество заслуги в сферата на независимото кино, и ще разкаже за активностите на организацията и продуцентската програма за подпомагане на жени режисьори, от която е била част и Елизабет Чай Васархели. На  в кино Faces ще бъде излъчен   на режисьорите Алмудена Караседо и Робърт Бахар. Филмът се фокусира върху жертвите на 40-годишната диктатура на генерал Франко в Испания и е част от официалната селекция за наградата \"Лукс\" на Европейския парламент за 2018 г. Негови продуценти са Педро и Агустин Алмодовар. На   зрителите ще могат да видят наградения с \"Оскар\" и БАФТА за документално кино през 2016 г.  . Лентата на Асиф Кападия разказва за певицата Ейми Уайнхаус. Повече информация за програмата може да бъде открита в  страницата на фестивала в интернет .", "date": "2019.03.18", "title": "Нов фестивал в Пловдив предлага завладяващо пътешествие в света на киното"}
{"url": "https://www.dnevnik.bg/bulgaria/2019/03/18/3406473_sudut_opredeli_garanciia_ot_polovin_milion_leva_na/", "text": "Специализираният съд определи 500 хил. лева гаранция на Миню Стайков, ако иска да излезе от ареста. Въпреки това, бизнесменът ще остане задържан поне още седмица, докато не се произнесе и втората съдебна инстанция, съобщава \"Нова телевизия\". Днес Стайков поиска да излезе от ареста заради влошеното си здравословно състояние. Заради подробности около личния му живот съдът закри заседанието за медиите. Преди месец Апелативният специализиран съд  остави под домашен арест сина на Миню Стайков – Стайко.  Той беше издирван с европейска заповед за арест, но неочаквано се появи в \"Пирогов\", като обяви, че е отвлечен и не е знаел, че е търсен. Миню Стайков и още десет души бяха задържани в началото на септември 2018  при акция на спецпрокуратурата във \"Винпром Карнобат\", \"СИС индустрийс\" и \"Топаз мел\". Към момента са повдигнати обвинения на осем души, двама от които все още се издирват.", "date": "2019.03.18", "title": "Съдът определи гаранция от половин милион лева на Миню Стайков"}
{"url": "https://www.dnevnik.bg/sviat/2019/03/18/3406477_glavniiat_zapodozrian_za_strelbata_v_utreht_e_arestuvan/", "text": "Холандската полиция е арестувала турски гражданин, заподозрян за атаката в Утрехт,  отнела живота на трима души днес . Това съобщи обществената телевизия в страната. По-рано полицията съобщи, че става дума за 37-годишния Гьокмен Танис (според Анадолската агенция - Гьокмен Танъш). На пресконференция тази вечер бе потвърдено, че именно той е арестуваният и че е познат на полицията, тъй като се е изправял пред съда по няколко дела. Тогава негови близки изтъкнаха възможността инцидентът да не е терористична атака, а да е свързан със семейни мотиви. На пресконференция полицията обяви, че допуска и такива мотиви. През официалния си профил полицията обясни, че турският гражданин е бил задържан в стария град на Утрехт. Най-високото ниво на терористична заплаха в района на Утрехт бе намалено след първоначалното решение да остане в сила до 22 ч. местно (23 ч. българско) време тази вечер. В града имаше полицейска операция през по-голямата част от деня, а жителите бяха съветвани да не излизат на улицата. Трима души загинаха, а деветима бяха ранени при стрелбата в трамвай днес. Разследването на мотивите продължава.", "date": "2019.03.18", "title": "Главният заподозрян за стрелбата в Утрехт е арестуван"}
{"url": "https://www.dnevnik.bg/sviat/2019/03/18/3406465_kanadskiiat_premier_napravi_oshte_smeni_v/", "text": "Канадският премиер Джъстин Трюдо извърши трета поред смяна в своето правителство през последните три месеца в отговор на кризата, предизвикана от последователните оставки на двама министри, изразили недоволство от намесата на правителството в съдебна процедура, предаде \"Ройтерс\". Днес Трюдо изненадващо посочи за министър на бюджета малко известния депутат от неговата Либерална партия Джойс Мъри. Тя ще отговаря за правителствените разходи, сменяйки на този пост Джейн Филпот, която подаде оставка на 4 март в протест срещу опита на правителството да прикрие корупционния скандал, свързан с голямата строителна компания Ес Ен Се-Лавален (SNC-Lavalin). Това е първи правителствен пост за 64-годишната Мъри, която преди е била член на регионалното правителство на провинция Британска Колумбия. Филпот е смятана за приближена на бившия министър на правосъдието Джоди Уилсън-Рейбоулд, която подаде оставка през февруари, след като обвини премиера и приближените му, че са упражнили над нея недопустим натиск и са ѝ отправили заплахи, за да се застъпи пред прокуратурата в полза на компанията Лавален и да не допусне съдебно разследване срещу нея. В началото на март Трюдо отрече, че той и негови служители са се намесвали в работата на канадската съдебна система и отказа да се извини. Медиите и анализаторите смятат, че правителството на Трюдо преживява най-тежката криза от началото на мандата си. Социологически анкети сочат, че този скандал може да провали шансовете му да остане на власт след изборите през октомври т.г. /БТА", "date": "2019.03.18", "title": "Канадският премиер направи още смени в правителството, за да потуши криза"}
{"url": "https://www.dnevnik.bg/sport/2019/03/18/3406265_nica_shte_prieme_starta_na_tur_dyo_frans_prez_2020_g/", "text": "Обиколката на Франция през 2020 г. ще започне от Лазурния бряг, след като Ница ще приеме първите два етапа, обявиха организаторите на най-престижното колоездачно състезание ASO. Маршрутът за първите етапи в 107-ото издание на тура беше представен в операта в Ница. Това стана ден след завършването на традиционната надпревара Париж - Ница, която се проведе за 77-и път. \"Тур дьо Франс\" ще стартира от Южна Франция за седми път след 1977, 1979, 1981, 1992, 2009 и 2013 г. За последно обиколката започна на остров Корсика, след което се пренесе в Ница. Централният град на Лазурния бряг беше домакин на старта през 1981 г. И двата етапа през 2020 г. ще са около Ница, но ще предложат два съвсем различни маршрута. Първият ден ще бъде възможност за добрите спринтьори и колоездачите, които се справят с кратки изкачвания. Вторият етап ще включва две тежки изкачвания - Кол де ла Колмиан (16.3 км с 6.2% среден наклон) и Кол де Тюрини (14.9 км със 7.3% среден наклон), след което и изкачване на Кол д'Ез преди спускане към Ница. Кол де Тюрини, известно като отсечка от рали \"Монте Карло\", е включвано три пъти в тура (1948, 1950 и 1973). Височината беше включена и в Париж - Ница през 2019 г. Започването на тура от южната част на страната се случва рядко. Традиционно организаторите избират начални етапи в централната част или Северна Франция.  През 2019 г. Обиколката на Франция  ще стартира от Брюксел, като първите три етапа ще са на територията на Белгия. През 2021 г.  турът ще започне от Копенхаген .", "date": "2019.03.18", "title": "Ница ще приеме старта на \"Тур дьо Франс\" през 2020 г."}
{"url": "https://www.dnevnik.bg/sport/2019/03/18/3406140_olimpiiskiia_diado_pochina_s_nesbudnata_mechta_za/", "text": "Олимпийския дядо  Наоташи Ямада  е починал, съобщава \"Ройтерс\", като се позовава на информация в японските медии. Японецът, който не беше пропускал летни олимпийски игри от 1964 г., мечтаеше да присъства на форума в Токио догодина, но почина на 92 години. Според информацията причина за смъртта на Ямада е сърдечна недостатъчност. Преди седмица \"Ройтерс\" посвети  материал на японеца . В родината си Ямада беше наричан Олимпийския дядо. Със златиста шапка, червено яке и широка усмивка Ямада беше една от най-колоритните фигури в олимпийското движение, като често беше атракция за феновете. Японецът беше воден от желанието си да пътува и опознава нови места. Искрата, която запалва желанието му за приключението, е реч на тогавашния император Хирохито. Вдъхновението грабва Ямада, който присъства на 14 поредни летни игри. Той се надяваше да бъде в добро физическо здраве, за да присъства на игрите в Токио през 2020 г., с което да \"затвори\" цикъла. Столицата на Япония ще приеме форума за втори път, като за последно това се случи през 1964 г., когато започва олимпийското пътешествие на Ямада.", "date": "2019.03.18", "title": "Олимпийския дядо почина с несбъдната мечта за Токио 2020"}
{"url": "https://www.dnevnik.bg/sviat/2019/03/18/3406479_vuchich_poiska_pochti_vsichki_zadurjani_za_nahluvaneto/", "text": "Сръбският президент Александър Вучич поиска почти всички участници в протеста пред сръбската държавна телевизия RTS да бъдат освободени, предадоха в. \"Блиц\" и агенция \"Танюг\", цитирани от телевизия N1. Вучич уточни, че единствено влезлите в телевизията с моторна резачка и участвалите в сблъсъци с полицията трябва да останат в ареста. Силите на реда потвърдиха днес, че са арестувани общо 18 души заради събитията от събота вечерта. Сред участниците в събитието бяха членове на националистическото движение \"Двери\" и лидерът му Бошко Обрадович, които някои критици на властта обвиняват в провокация в полза на управляващите. Лидерът на \"Съюз за Сърбия\" (движение, обединяващо всички партии, които подкрепят протестите \"1 от 5 милиона) Драган Джилас по-рано настоя Вучич да освободи арестуваните протестиращи или да се примири, че ще има демонстрации и бдения пред президентството. Такива вече имаше вчера след обяд. Според агенция \"Танюг\", която цитира източници в президентската администрация, Вучич не би приел да бъдат освободени от отговорност нахлулите с резачка в РТС и други участвали в актове на насилие в събота, но това не се отнася за всички, които са били на мястото на инцидента. На шестима задържаните бе наложен 30-дневен арест по бърза процедура. Това възмути опозицията, която отбеляза, че пребилите опозиционния лидер Борко Стефанович (този инцидент отприщи протестите миналата година) още са на свобода. Джилас постави ултиматум до 15 ч. днес (16 ч. българско време) за освобождаването им, но премиерът Ана Бърнабич попита реторично: \"Кои са те (опозицията) да дават каквито и да било срокове на държавата?\" Сред задържаните има и ученик от гимназия в Белград. Днес стотина негови съученици се включиха в митинг \"Справедливост за Павел\" и обещаха, че ако той не бъде пуснат на свобода, ще има още демонстрации.", "date": "2019.03.18", "title": "Вучич поиска почти всички задържани за нахлуването в държавната телевизия да бъдат освободени"}
{"url": "https://www.dnevnik.bg/evropa/2019/03/18/3406209_veber_predlaga_po-truden_za_blokirane_nachin_za/", "text": "Манфед Вебер, лидер на групата на Европейската народна партия (ЕНП) в европарламента, предложи нов механизъм за наказания при нарушаване на върховенството на закона в блока. В статия на Вебер със съавтор Удо ди Фабио, бивш съдия от германския Конституционен съд, публикувана във \"Франкфуртер алгемайне цайтунг\", се посочва, че върховенството на закона в държавите - членки на ЕС, трябва да бъде редовно оценявано от независим експертен съвет, съставен от бивши съдии с висока репутация. В случай на сериозни нарушения държавите трябва да бъдат изправяни пред Съда на ЕС. Ако съдът открие нарушение, Европейската комисия ще трябва да предложи санкции, които според Вебер и Ди Фабио ще могат да бъдат спрени само с решение на (може би дори с квалифицирано) мнозинство на една от двете законодателни институции в ЕС – Европейския парламент или съвета, представляващ държавите членки. \"В противен случай инициираните мерки автоматично ще влязат в сила след присъдата\", пишат двамата. Според тях \"все още липсва прозрачен, независим и ефективен механизъм за върховенството на закона\", а процедурата по чл. 7 \"е силен сигнал, но в практическо измерение е като много голям пистолет – не много точен и труден за овладяване\". Такива процедури  са задействани  срещу Полша (по инициатива на Европейската комисия) и срещу Унгария (по искане на европарламента). И двете страни обаче си обещаха да се защитят с вето, което ще попречи на налагането на най-тежката санкция - отнемане на правото на глас в ЕС. Статията идва на фона на очакваното в сряда решение на ЕНП дали да изключи партията на унгарския премиер Виктор Орбан \"Фидес\". Повод за конфликта между Орбан и няколко от партиите - членки на ЕНП, бяха правителствени билбордове  срещу председателя на Европейската комисия Жан-Клод Юнкер  и финансиста Джордж Сорос. В тях се изброяват предполагаеми действия на ЕС за улесняване на имиграцията, например по-лесен достъп до визи или отпускане на пари за имигранти. Според еврокомисията тези твърдения са \"конспиративна теория\". Брюксел  направи опит да опровергае  кампанията. Вебер  е кандидатът на ЕНП  за председателския пост в Европейската комисия.", "date": "2019.03.18", "title": "Вебер предлага по-труден за блокиране начин за защита от беззаконие в ЕС"}
{"url": "https://www.dnevnik.bg/photos/2019/03/18/3406367_fotogaleriia_svetovnite_snimki_na_denia_18_mart_2019_g/", "text": "Най-голямата британска бронзова скулптурата е транспортирана с шлеп, преди да бъде извозена към Кралския театър в Плимут, Великобритания.", "date": "2019.03.18", "title": "Фотогалерия: Световните снимки на деня 18 март 2019 г."}
{"url": "https://www.dnevnik.bg/sport/2019/03/18/3406112_video_neuspeshniiat_opit_v_sochi_da_bude_postaven/", "text": "Големият фестивал Boogel Woogel в руския курорт Сочи не успя да подобри рекорда за най-голям брой хора, каращи ски и сноуборд по бански. През уикенда в събитието се впуснаха 870 души, отчитат организаторите. Рекордът, който беше поставен преди две години, е с вписани 1200 души. Фестивалът се провежда от 2016 г. и включва много събития и игри.", "date": "2019.03.18", "title": "Видео: Неуспешният опит в Сочи да бъде поставен рекорд за скиори по бански"}
{"url": "https://www.dnevnik.bg/bulgaria/2019/03/18/3406491_bivsh_zam-ministur_e_osuden_za_iztochvane_na_bdj/", "text": "Ефективна присъда от 11 месеца затвор получи бившият зам.-министър на транспорта Антон Гинев по дело за източване на БДЖ. Условно наказание от 2 години по същото дело пък е присъдата, издадена от Софийския градски съд, за бившия депутат от ДПС Илия Илиев. Третият подсъдим – Огнян Георгиев, бивш директор на жп секцията в Русе, е получил ефективна присъда от 2 години и половина. И за тримата е постановенаи забрана да заемат ръководна длъжност в държавни учреждения за различен период от време, съобщава  defakto.bg . Обвиненията бяха за безстопанственост в особено големи размери и за присвояване. Това бе второто дело, по което бе поискан депутатският имунитет на Илия Илиев от 43-о Народно събрание, той доброволно се отказа от защитата. След привличането му като обвиняем през 2016 г. Антон Гинев подаде оставка като зам.-министър на транспорта във втория кабинет на Бойко Борисов. Прокуратурата винеше Гинев, че като генерален директор на Национална компания \"Железопътна инфраструктура\" през 2007 г. и 2008 г. сключвал договори за възлагане на малки обществени поръчки по процедура по договаряне без обявление с конкретни дружества. Дружествата не изпълнили дейностите, за които са били наети, но въпреки това средствата по договорите им били изплатени. На първа инстанция съдът е признал Гинев за виновен по обвиненията за две дружества, за други две обаче го е оправдал. Обвинението срещу Илия Илиев бе, че от декември 2007 г. до септември 2009 г. в Горна Оряховица и Русе при условията на продължавано престъпление като помагач улеснил длъжностни лица да присвоят пари на НКЖИ. Ексдепутатът също е осъден за част от обвиненията и оправдан за други.", "date": "2019.03.18", "title": "Бивш зам.-министър е осъден за източване на БДЖ"}
{"url": "https://www.dnevnik.bg/bulgaria/2019/03/18/3406494_pensiiata_na_pochti_pri_vseki_treti_pensioner_shte/", "text": "Предварителните данни на Националния осигурителен институт (НОИ) сочат неутрален ефект от отпадането на дохода за периода 1997-1999 г. при изчисляване на индивидуалния коефициент за отпуснатите след 2018 г. пенсии. Така от НОИ обобщават данните от  анализ, направен от осигурителния институт във връзка с промяната в пенсионното законодателство от началото на 2019 г. , съобщава БТА. НОИ подготвя последваща оценка на ефектите от влезлите в сила разпоредби на Закона за бюджета на държавното обществено осигуряване за 2019 г.,с фокус върху ефекта от отпадането на дохода за 1997-1999 г. при изчисляване на индивидуалния коефициент (ИК) на лицата с пенсии, които ще бъдат отпуснати след 31 декември 2018 година. Изключването на доходите за 1997, 1998 и 1999 г. и налагането на ограничение върху крайната стойност на ИК води до увеличение в размера на ИК за 56.8 на сто от обхванатите в анализа, без промяна остават размерите на ИК на 11.9 на сто, а при 31.3 на сто се получава намаление в ИК. Очаква се в бъдеще делът на негативно засегнатите да продължи да намалява, анализират от НОИ. Предварителните резултати относно влиянието на промяната върху размера на индивидуалния коефициент се извършва въз основа на данни за 67 881 осигурени , на които от НОИ са изпратени уведомителни писма през 2018 г., че им предстои да навършат изискуемите години за пенсия през следващата година. Предварителният анализ на данните сочи, че общият ефект от прилагането на промените е увеличение с 0.3 на сто на средния ИК на лицата от разглежданата съвкупност, което показва, че от гледна точка на системата, ефектът е неутрален. Средното увеличение на ИК е 4.3% за съвкупността на лицата с увеличение и запазване на размера, а средното намаление на лицата, за които беше изчислен по-нисък ИК, е 8.3 на сто. От гледна точка на бюджета на държавното обществено осигуряване, очакванията са промяната да доведе до намаление на разходите за пенсии с 9.1 млн. лв. за 2019 г., което е само 0.09 на сто от общия разход за пенсии, заложен в Закона за бюджета на държавното обществено осигуряване за настоящата година. Към този момент намаление на размера на ИК се наблюдава предимно при хора, които в периода 1997-1998 са се осигурявали за по-малък брой месеци на високи доходи.", "date": "2019.03.18", "title": "Пенсията на почти всеки трети пенсионер ще бъде намалена, сочи анализ на НОИ"}
{"url": "https://www.dnevnik.bg/sport/2019/03/18/3406371_ot_ribolovni_vuv_voleibolni_mreji_ili_kak_da_se_namali/", "text": "Международната федерация по волейбол (FIVB) стартира проект, свързан с намаляване на замърсяването на водите с приспособления за риболов. От организацията обявиха, че ще обединят усилия с фондацията Ghost Fishing в защитата на морските видове. Идеята на проекта Good Net е да се премахнат изоставените рибарски мрежи, чийто материал да бъде използван за направата на мрежи за плажен волейбол. \"Проектът Good Net вече използва традиционни методи за поправка на риболовни мрежи, за да ги превърне във волейболни\", пише в сайта на FIVB.", "date": "2019.03.18", "title": "От риболовни във волейболни мрежи, или как да се намали замърсяването на водите"}
