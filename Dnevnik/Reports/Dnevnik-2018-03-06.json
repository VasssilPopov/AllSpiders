{"url": "https://www.dnevnik.bg/sport/2018/03/06/3141690_livurpul_e_sred_osemte_nai-dobri_v_shampionskata_liga/", "text": "След деветгодишно прекъсване \"Ливърпул\" ще играе на четвъртфиналите в Шампионската лига. Червените се класираха сред осемте най-добри в турнира след нулево равенство във втория мач с \"Порто\".  Победата с 5:0 в първата среща  в Португалия се оказа достатъчна и домакинството на \"Анфийлд\" беше изиграно в спокойно темпо без предприемане на излишни рискове. За последно червените играха на четвъртфинал през сезон 2008-09. След това последваха две отпадания в групите, преди тимът да се завърне в Шампионската лига. След 34 гола в предходните си девет срещи в турнира (3.77 средно на мач), включително и плейофите, за пръв път през този сезон \"Ливърпул\" не успя да се разпише. Икер Касияс пък записа 56-а суха мрежа в Шампионската лига в своя мач №167. Очаквано \"Ливърпул\" доминираше, но на вратата на \"драконите\" от Португалия много силен мач направи Икер Касияс. Легендарният испански страж напомни за най-добрите си дни и отчая нападателите на червените с изявите си. Касияс отрази много опасни удари Садио Мане, Роберто Фирмино и Джордан Хендерсън, а в 88-ата минута спаси сигурен гол на Дани Ингс. \"Порто\" опита да си тръгне с чест от турнира, но в атака португалците не се запомниха с почти нищо. Благодарение на комфортния аванс Юрген Клоп можеше да съхрани основни футболисти преди дербито с \"Манчестър юнайтед\" във Висшата лига през идния уикенд. На пейката останаха Мохамед Салах, който влезе през втората част, Върджил ван Дайк и Алекс Окслейд-Чембърлейн. Мане, Фирмино и Емре Джан, които стартираха, пък бяха сменени. \"Много важно е за нас, че излизаме от този мач без никакви проблеми и контузии. Исках някои момчета да не губят тонус и затова играха. Това е Шампионската лига и не можеш да не уважаваш турнира и съперника, срещу когото играхме\", каза Клоп пред BT Sport след мача.", "date": "2018.03.06", "title": "\"Ливърпул\" е сред осемте най-добри в Шампионската лига за пръв път от девет години"}
{"url": "https://www.dnevnik.bg/evropa/2018/03/06/3141463_taksimetrovi_shofyori_protestiraha_sreshtu/", "text": "Стотици таксиметрови шофьори протестираха в центъра на Атина срещу \"нашествието\" на \"Юбер\" и атакуваха преминаващи коли, които смятаха, че се използват за услугата, предаде \"Ройтерс\". Шофьорите твърдят, че \"Юбер\" завзема бизнеса им. Те обвиняват гръцкото правителство, че бави законодателство за регулиране на приложения като \"Юбер\" и местното приложение \"Бийт\". \"Няма да съществуваме заедно с тях\", каза един от протестиращите шофьори, според когото \"Юбер\" е многонационална компания, която \"иска да открадне хляба на гърците\". На плакатите на протестиращите се четеше \"Юбер\", не, благодаря\". Тълпите ритаха, удряха и изляха кафе по поне три преминаващи коли, които според тях са били управлявани от шофьори на компанията. САТА, регионален синдикат, представляващ таксиметровите шофьори, свика деветчасова стачка във вторник срещу \"всяка иновативна платформа, която ограбва таксиметровите шофьори и нашата страна\". \"От три години се борим в голямата и ежедневна битка срещу... произволната инвазия на \"Юбер\" в обществения транспорт\", се казва в изявление на синдиката. \"Юбер\" срещна редица регулаторни и юридически проблеми по света заради опозицията от страна на традиционните таксиметрови шофьори и споровете за трудовите права. Компанията бе принудена да напусне няколко държави, включително Дания и Унгария. Транспортното министерство не обяви подробности около готвеното законодателство, но според информация в медиите се планира операторите на приложението да бъдат задължени да подпишат тригодишни договори с лицензирани таксиметрови шофьори и да бъдат подложени на стриктни правила. Новината за плановете миналата година ядоса хората, които се притесниха, че те ще попречат на популярната услуга. Десетки хиляди подписаха петиция, инициирана от \"Бийт\", в подкрепа на услугата. \"Бийт\" има повече от 1 милион клиенти в Гърция, докато \"Юбер\" не е толкова широко използвана в страната.", "date": "2018.03.06", "title": "Таксиметрови шофьори протестираха срещу \"нашествието\" на \"Юбер\" в Гърция"}
{"url": "https://www.dnevnik.bg/bulgaria/2018/03/06/3141479_bsp_organizira_svaliane_na_pravitelstvoto_tvurdiat_ot/", "text": "От БСП организират сваляне на правителството. Това заяви на пресконференция депутатът от ГЕРБ Валентин Николов. За сряда има обявени два протеста срещу правителството, на които ще се иска неговата оставка заради казуса със сделката за купуване на активите на \"ЧЕЗ България\". Единият е организиран от партия \"Възраждане\", а другият - от \"Българска пролет\". Според Николов БСП е обявила, че подкрепя протестите. Той цитира и партийния си лидер Бойко Борисов, който миналата седмица каза, че  някой иска да повтори февруарските събития  от 2013 г. по друг сценарий, но със същите изпълнители. \"Това е един начин да се свали правителството и той е незаконен, защото те не могат законно да го направят\", уточни Николов. Според колегата му Александър Иванов на ГЕРБ за пореден път им се налага да опровергават опозицията. Той припомни, че решенията за приватизация на електроразпределителните дружества (ЕРП), сред които и ЧЕЗ, са взети по време на правителството на Симеон Сакскобургготски, в което е имало министри на БСП, а следващото правителство на Сергей Станишев не е взело решение за одържавяването им, за което сега настояват от БСП. Николов допълни, че държавата няма да позволи да бъде повишена цената на тока, както твърдят от левицата. Иванов пък каза, че ГЕРБ нямат нищо против  прокуратурата да провери произхода на средствата , с които \"Инерком България\" кандидатства за купуването на ЧЕЗ.", "date": "2018.03.06", "title": "БСП организира сваляне на правителството, твърдят от ГЕРБ"}
{"url": "https://www.dnevnik.bg/sport/2018/03/06/3141439_skokut_nadolu_na_bulgarskata_leka_atletika_na_svetovni/", "text": "Българските състезатели записаха ново неубедително представяне на световно първенство по лека атлетика в зала. В Бирмингам страната остана на 42-ото място в крайното класиране от общо 48 държави, чиито атлети са получили точки. От българите в зоната за точки (при класиране до осмо място в съответната дисциплина) влезе единствено  Мирела Демирева . Сребърната медалистка от Рио 2016 в скока на височина завърши шеста и донесе три точки. Със същия актив България приключи и на световното в зала в Портланд преди две години. Тогава обаче шесто място зае Радослава Мавродиева в тласкането на гюле. Гледаме към Берлин Президентът на българската федерация (БФЛА) Добромир Карамаринов заяви пред \"Дневник\", че няма притеснения от представянето. Той обясни, че никой от българските атлети не се е готвил специално за зимния сезон. По думите му погледите са насочени изцяло към лятото и най-вече към европейското в Берлин. \"Там трябва да има медали и ще има\", каза Карамаринов. Според него хубавото е, че  Габриела Петрова е постигнала личен резултат за сезона . Председателят на БФЛА смята, че двете с Демирева са показали в Бирмингам, че през лятото ще бъдат на познатото ниво. \"Фрапиращ е само  спадът при Мавродиева \", добави той. Резкият спад Световното първенство в зала никога не е имало статута на световното първенство на открито. То привлича много по-малък интерес както от водещите състезатели, така и от публиката и телевизиите. Въпреки това поглед назад показва отстъплението на България. Първото световно се провежда през 1985 г. в Париж, като тогава се нарича световни игри на закрито. Стефка Костадинова и Христо Марков печелят златни медали. От 1987 г. в Индианаполис надпреварата вече се нарича световно първенство в зала. В САЩ България постига най-силното си представяне, като печели два златни, два сребърни и един бронзов медал, а в класирането по точки се нарежда на четвъртото място след САЩ, СССР и ГДР. От тогава до 2001 г. България неизменно взима медали от световното в зала, като Костадинова носи общо пет титли. През новия век картината се променя. За последните девет първенства страната има само три отличия - сребро и два бронза. Последният медал е бронзът на Ваня Стамболова, която стана трета на 400 м в Доха 2010.", "date": "2018.03.06", "title": "Скокът надолу на българската лека атлетика на световни първенства в зала (графика)"}
{"url": "https://www.dnevnik.bg/bulgaria/2018/03/06/3141489_ne_se_chuvstvam_prestupnik_kaza_obvineniiat_za/", "text": "Задържаният за убийството на Жоро Джевизов на 2 март в Пловдив Иван Димитров излезе от ареста. По-рано днес пловдивската прокуратура обяви, че няма да иска постоянното му задържане под стража и той ще бъде освободен срещу \"подписка\". \"Аз не се чувствам престъпник\", заяви пред журналисти на излизане от ареста Димитров. Той няколко пъти заяви, че \"не съм убиец\". \"Истината ще излезе, аз не съм престъпник, аз съм лекар\", каза още Димитров, вместо да отговори на въпрос на репортер дали наистина е наблюдавал подготовката на кражбата от балкона си. Прокуратурата днес съобщи, че в продължение на половин час лекарят е  наблюдавал какво прави крадецът в гаража му, без да потърси полиция . Той не отговори и на въпрос дали в нощта на убийството семейството му е било в дома им. Първоначално медии съобщиха, че съпругата му и двете им деца са били в апартамента им, но днес прокуратурата каза, че те са били в с. Крумово, което заявили и задържаният, и съпругата му. Димитров не отговори и на въпрос откъде е купен пистолетът, с който е стрелял, и защо притежава незаконно оръжие. Разказа, че слязъл на двора, защото видял, че гаражът му е разбит. \"И го видях на място там. Посегна да ме удари, аз тръгнах да бягам назад и той хвърли ножа\", каза Димитров и показа раната на крака си. Добави, че не е било предвидено да стреля с пистолет, а чашата е преляла. Той благодари на хората, които са го  подкрепили с протести , и увери, че ще излезе официално да разкаже версията си за случилото се в нощта на 2 март. \"Съдействайте ми вие, аз ще съдействам на вас, както съм съдействал на полицията 100%\", призова Димитров. Разплака се и каза, че не пожелава на никого това, което му се е случило, добавяйки: \"Над шест пъти са ме крали.\"", "date": "2018.03.06", "title": "Не се чувствам престъпник, каза обвиненият за убийството в Пловдив на излизане от ареста"}
{"url": "https://www.dnevnik.bg/evropa/2018/03/06/3141488_soros_othvurli_obvineniiata_che_opitva_da/", "text": "Американският милиардер от унгарски произход Джордж Сорос отхвърли твърденията на словашкия премиер Роберт Фицо, че е замесен в опит за дестабилизиране на правителството в Братислава, предаде \"Асошиейтед прес\", цитирана от БТА. Вчера  Фицо каза, че на среща през септември Сорос  по някакъв начин е използвал влиянието си, за да повлияе на словашкия президент Андрей Киска. Фицо заяви, че Сорос е изиграл роля за  призивите на Киска  за правителствени промени или предсрочни избори като начин за уреждане на  политическата криза  след  убийството на разследващия журналист  Ян Куцяк и годеницата му Мартина Кушнирова. \"Господин Сорос не е изиграл никаква роля за неотдавнашната реч на президента Киска, нито за неотдавнашните демонстрации в Словакия\", каза говорител на Сорос. Говорителят допълни, че срещата, на която присъствали някои сътрудници, била за това как да се интегрира по-добре ромската общност в Словакия. В  последното си недовършено разследване  Куцяк разкриваше влиянието на италианската мафия в Словакия и възможните й връзки с приближени на Фицо. Журналистът и приятелката му бяха намерени убити на 25 февруари.", "date": "2018.03.06", "title": "Сорос отхвърли обвиненията, че опитва да дестабилизира Словакия"}
{"url": "https://www.dnevnik.bg/morski/2018/03/06/3141566_razpredelenieto_na_parite_za_kultura_vuv_varna_otnovo/", "text": "До 12 март е срокът за подаване на проектни предложения за финансиране от общинския фонд \"Култура\" във Варна. Тяхната реализация трябва да е планирана в периода от 1 юли до 30 ноември т.г., уточняват от местната администрация. Първата сесия за прием на проекти беше проведена през януари, а резултатите от нея бяха обявени на 1 март. Още тогава обаче от фондация \"Пътуване към миналото\" обявиха, че се отказват от предложената им субсидия в рамките на 1000 лева, и я обявиха за \"обидна\". Общата сума, с която през т.г. ще бъдат подпомогнати събитията на 56 (от общо 106) организации, работещи в сферата на културата, е близо 500 хил. лв. Те трябва да бъдат усвоени до 30 юни т.г. Най-голямата субсидия - 110 хил. лв., получи фондацията \"Виа фест\", която организира Международния театрален фестивал \"Варненско лято\". Второто издание на литературния фестивал \"ВарнаЛит\", който се проведе за първи път през лятото на м.г., получи 30 хил. лв. Фондация \"Откритие\", която организира едноименния поп фестивал, ще получи само 20 хил. от поисканите 90.5 хил. лв. Продуцентската компания \"Елит проджектс мениджмънтс\" ще разполага за организирането на Европейския музикален фестивал през тази пролет с 40 хил. лв. общинско финансиране. На Международния фестивал на поезията \"Славянска прегръдка\" бяха отпуснати 12 хил. лв. С още 54 хил. лв. ще бъдат подпомогнати и други пет по-малки проекта. Работата по оценка на проектите, подпомагани от общинския фонд \"Култура\", принципът на оценяването им и определянето на размера на финансирането им от години са обект на критики във Варна. Днес ви предлагаме позицията на композитора Доно Цветков, организатор на фестивала \"Откритие\", който вече има 27 издания. Текстът е публикуван във фейсбук профила на Цветков. Публикуваме го със съкращения:", "date": "2018.03.06", "title": "Разпределението на парите за култура във Варна отново предизвика недоволство и критики"}
{"url": "https://www.dnevnik.bg/zelen/2018/03/06/3141494_ekoministurut_e_obeshtal_v_brjuksel_da_predstavi_iasni/", "text": "Министърът на околната среда Нено Димов е уверил в Брюксел, че ще изпълни ангажимента си да представи ясни мерки със срокове и отговорности по изпълнението в различните сектори за подобряване на въздуха на национално ниво. До края на март проект на Световна банка ще определи точно мерките, които трябва да бъдат предприети.  Това става известно от изявление на Димов на съвместна пресконференция с еврокомисаря по околната среда, морското дело и рибарството Кармену Вела и еврокомисаря по климат и енергетика Мигел Ариас Каниете след Съвета на ЕС по околна среда в Брюксел вчера, цитирано от пресцентъра на министерството на екологията.  Според министъра в България има прогрес в последните шест години и има градове, които вървят към подобряване на показателите за качество на въздуха. Като пример Димов е посочил София, където по думите му е \"константно намаляването на средно годишните показатели за замърсяване на въздуха, но все още има превишаване на дневните норми\". \"Това показва, че има още какво да се прави\", е заключил Димов и в тази връзка е изтъкнал, че МОСВ заедно със Столичната община прави съвместни проверки и са наложени санкции за близо 200 хил. лв. за нерегламентирано изгаряне ( ). По думите му подобряване се очаква и в Сливен.  Министърът е информирал, че Столичната община, Изпълнителната агенция по околна среда към МОСВ и гражданският сектор работят по синхронизиране апаратурата на агенцията с уредите на гражданската мрежа. Идеята е да се постигне максимално покритие за измерване на замърсяването, включително и на най-замърсените места, за да установят точните причини за него и да се търсят ефективни мерки за тях. България предприема конкретни мерки за борбата с мръсния въздух, е заявил от своя страна еврокомисар Вела. \"Мога да потвърдя, че след постановяването на решението на Европейския съд срещу България ние наблюдаваме подобрение и много активно обменяме информация с българските органи. Става дума за конкретни мерки, за конкретни действия, които се предприемат и ни се представят\", казва Вела, цитиран от пресцентъра на МОСВ. По думите му има подобрение в някои области, в други все още има неща, които трябва да се направят. \"Продължаваме да подкрепяме не само България – имаме решение и за Полша, ще продължаваме да подкрепяме и 9-те държави членки, които събрахме през януари, за да сме сигурни, че нашите стандарти на качеството на въздуха са такива, че да са в полза на нашите граждани\", заяви Вела.", "date": "2018.03.06", "title": "Екоминистърът е обещал в Брюксел да представи ясни мерки със срокове за въздуха"}
{"url": "https://www.dnevnik.bg/photos/2018/03/06/3141403_fotogaleriia_nai-zabelejitelnite_modeli_na_avtosalona/", "text": "Много интересни концептуални модели и доста малко серийни предложи 88-ото издание на изложението. В няколко поредни галерии \"Дневник\" ще ви покаже по-интересните от тях.", "date": "2018.03.06", "title": "Фотогалерия: Най-забележителните модели на автосалона в Женева"}
{"url": "https://www.dnevnik.bg/politika/2018/03/06/3141438_kak_mina_izslushvaneto_na_dvamata_kandidati_za_shef_na/", "text": "Парламентарната комисия за борба с корупцията, конфликт на интереси и парламентарна етика изслуша днес двамата кандидати да оглавят новата антикорупционна комисия -  Пламен Георгиев , номиниран от ГЕРБ и Обединени патриоти, и  Николай Николов , издигнат от БСП. С малки изключения въпросите на депутатите към двамата се изчерпваха със задаването на  въпросите на неправителствения сектор.  Това беше така, защото според правилата, които самата комисия прие, само депутатите можеха да задават въпроси - свои и \"припознати\" от обществени организации, медии и други. Накрая народните представители допуснаха и двамата кандидати до избор. Те не гласуваха в подкрепа на единия или другия кандидат. Окончателният избор се очаква да е в края на тази седмица, след като председателят на комисията Борис Ячев (Обединени патриоти), който е и сред вносителите на номинацията на Пламен Георгиев, заяви, че протоколът от днешното заседание ще е готов до 18 ч. днес и утре сутринта ще бъде внесен в деловодството на парламента. В началото двамата кандидати бяха представени от вносители на номинацията им. Крум Зарков от БСП изтъкна професионалните качества заедно със Красимир Велчев и Данаил Кирилов от ГЕРБ представиха кандидата си Пламен Георгиев. С повишаване на гласа си Велчев заяви, че Пламен Георгиев имал всички нравствени качества за поста, и изброи: откритост, честност, откровеност, безкористност, които определи като По думите на Кирилов пък Пламен Георгиев е присъствал \"ярко, своевременно - да не кажа непрекъснато, в работата на парламента\". Иначе и двамата кандидати заявиха, че за тях изборът им би бил кауза. След това представиха себе си и концепциите си. За двамата претенденти за поста и концепциите им можете да прочетете  тук  и  тук . Николай Николов каза, че не се кандидатира за поста, защото си търси работа. Сподели, че опитът и професионалната му подготовка му дават увереност да иска да ръководи новия антикорупционен орган. \"Но важното е да се спре корупцията. Не сме глупави, не сме слаби да не се справим с нея\", завърши представянето си той. От своя страна Пламен Георгиев заяви, че отколешна мечта му е създаване на цялостен модел за борба с корупцията с обучение още от училищата. Като важно оценява и сътрудничеството с други балкански държави. Според него българската антикорупционна комисия трябва да стане център на Балканите за борба с корупцията. В отговорите си на въпросите и двамата кандидати заявиха, че Георгиев дори изрази готовност да се яви пред ресорната парламентарна комисия за това. И двамата заявиха, че имат ясни идеи за проверка на почтеността и качествата на членовете на комисията и служителите в нея. И двамата се обявиха против работа по анонимни сигнали, което е и забранено по закон. На въпроса дали биха проверили акт на Министерския съвет, ако той разпределя пари без ясни критерии, което крие опасност за възникване на корупция, Георгиев заяви, че за проверка трябва конкретика. Той заяви, че ще работи за изграждане на модел, който да гарантира, че комисията няма да осъществява лов на вещици. Той планира периодични проверки за употреба на алкохол и упойващи вещества на членовете на антикорупционния орган. Какво казаха двамата на въпроса дали биха предложили конкурента си за свой заместник четете  тук . Въпросите към двамата кандидати и отговорите им може да видите във видеото:", "date": "2018.03.06", "title": "Как мина изслушването на двамата кандидати за шеф на антикорупционната комисия (видео)"}
{"url": "https://www.dnevnik.bg/bulgaria/2018/03/06/3141576_ostavkata_na_temenujka_petkova_niama_da_bude_prieta/", "text": "Оставката на министъра на енергетиката Теменужка Петкова няма да бъде приета. Това заяви пред Би Ти Ви вицепремиерът и министър на отбраната Красимир Каракачанов. Той уточни, че решението е взето тази сутрин на среща с премиера Бойко Борисов, на която са присъствали повечето министри. По думите му  Петкова няма никаква вина за сделката  за продажбата на българския бизнес на чешкото дружество ЧЕЗ. Тя реши да подаде оставка, след като се разбра, че компанията \"Инерком България\" е избрана за купувач на електроразпределителното дружество. Нейният собственик Гинка Върбакова се оказа приятелка на Петкова и това накара премиера Бойко Борисов да ѝ поиска оставката, за да не се даде \"никаква възможност да се влияе върху репутацията на правителството\". Каракачанов каза още, че Теменужка Петкова не може да контролира подобни сделки. Според него само енергийният регулатор КЕВР може да се намеси в сделката, като отнеме лиценза постфактум, ако има нарушения на закона от страна на фирмата купувач. Кой е освободил България Вицепремиерът коментира и  изявлението на руския патриарх Кирил пред президента Румен Радев  на срещата им преди два дни. Главата на руската църква беше в България за честванията на 140-ата годишнина от освобождението на страната от османско владичество и участва в тържествата на връх Шипка, след което разговаря с премиера и президента. Минути преди да се качи на самолета, за да си тръгне от страната, той направи специално изявление пред медиите, в което изрази огорчение от \"лъжливите исторически интерпретации\" на българските държавници. От думите му се разбра, че повод за реакцията е словото на президента на Шипка, в което беше посочено, че роля за Освобождението освен Русия са играли също Полша, Литва и Финландия, чиито воини са загинали в боевете. Според Каракачанов от много години има тенденция да се обяснява, че в освободителните боеве са участвали и украинци и беларуси, което е вярно, но имало едно важно уточнение. \"В тогавашната Руска империя армията е била многонационална. Финландските части са част от руската армия. Батак е освободен от чеченци и други кавказки народи. Въпреки това не смятам, че е нормално който и да било да държи такъв тон на българския президент или на който и да е друг български служител. Ние сме суверенна държава\", заяви министърът на отбраната. Промяна на закона за самоотбрана Каракачанов каза още, че \"Обединени патриоти\", на които е съпредседател, приемат сегашните текстове в Наказателния кодекс за неизбежната отбрана като доста остарели. В тях било записано, че такова престъпление може да бъде прието само ако в дома се влиза с насилие или с взлом. Коментарът му дойде след  убийството в Пловдив,  при което лекар застреля мъж, който се опитвал да ограби гаража му. Случаят предизвика вълна от протести в защита на лекаря Иван Димитров, като всички те бяха в негова защита и с искане той да не бъде съден. Вицепремиерът уточни, че иска да бъде записано в новия закона, че няма превишаване пределите на неизбежната отбрана, когато нападението е насочено срещу живота, свободата и половата неприкосновеност на жертвите. Не трябвало да има и превишаване на неизбежната отбрана, когато престъплението се извършва нощем, както и от две или повече лица.", "date": "2018.03.06", "title": "Оставката на Теменужка Петкова няма да бъде приета, обяви Каракачанов"}
{"url": "https://www.dnevnik.bg/video/novinite_na_bnt/2018/03/06/3141603_video_drugite_novini/", "text": "Френски стипендии за млади български учени Откриха метрополис с над 1 милион пингвини Започнаха снимките на най-новия български филм \"Доза щастие\" Роман Балаян пристигна за \"София филм фест\" Anastacia включи България в евротурнето си Български певец очарова журито на състезание във Финландия", "date": "2018.03.06", "title": "Видео: Другите новини"}
{"url": "https://www.dnevnik.bg/bulgaria/2018/03/06/3141605_rumen_radev_naznachi_dancho_diakov_za_nachalnik_na_nso/", "text": "Със свой указ президентът Румен Радев назначи Данчо Дяков за началник на Националната служба за охрана (НСО). Освен това го удостои и с висше офицерско звание генерал-майор, съобщиха от прессекретариатът на държавния глава. Дяков беше съветник на Румен Радев по военната сигурност. Той е роден на 9 февруари 1965 г. в хасковско село Скобелево, се разбира от биографията му, публикувана на сайта на президентството. Той започва военна служба като щабен офицер в 49-ти мотострелкови полк в Симеоновград. През 1992 г. преминава на служба в служба \"Военна полиция\", а през 2009 година оглавява военното разузнаване. През 2011 година получава генералски пагони от президента Росен Плевнелиев. От биографичната му справка на сайта на президента става ясно, че до август 2016 г. той е заемал пост в Съвместното Командване на Силите на НАТО в Брунсум, Холандия. Владее английски и френски език и ползва руски език. Женен, с едно дете. Предишният началник на службата за охрана, Ангел Антонов, подаде оставка  в края на януари . Оставката бе подадена малко след като се разбра, че Военноокръжната прокуратура проверява НСО за злоупотреби. Тогава говорителят на военното обвинение полк. Елин Алексов заяви за \"Дневник\", че проверката не засяга конкретни лица. Повече за нея и думите на говорителя четете  тук . Дни по-рано пък Румен Радев отправи критики към НСО, заявявайки, че в мандата на предшественика му Росен Плевнелиев президентската институция е загубила контрола над службата и Държавна агенция \"Разузнаване\". Антонов мотивира оставката си със смяна на професионалното му поприще - с назначаване на дипломатическа мисия, която според БНТ е консул в Санкт Петербург. Друга причина за нея бе, че той се е почувствал обиден от някои медии, които са изнесли неверни данни за проверката на държавното обвинение. На 9 февруари президентът  Румен Радев назначи полковник Росен Тодоров за и.ф. на началник на НСО . Тодоров работи в НСО от 1992 г., като последователно заема длъжностите разузнавач, инспектор, старши инспектор, главен инспектор, началник на група, началник на сектор. Преди това е бил офицер в българската армия. От 2016 г. е назначен за заместник-началник на службата за охрана.", "date": "2018.03.06", "title": "Румен Радев назначи Данчо Дяков за началник на НСО"}
{"url": "https://www.dnevnik.bg/bulgaria/2018/03/06/3141369_juristi_nakazatelnoto_pravo_ne_triabva_da_reshava/", "text": "Убийството на известния като крадец-рецидивист Жоро Джевизов-Плъха от пловдивския лекар Иван Димитров предизвика в последните два дни  протести в различни градове  на страната с искания за незабавното освобождаване на арестувания и за промяна в закона, която да разшири правото на защита на живота и собствеността. Преди още  прокуратурата да изнесе факти по случая  и да обяви, че Димитров не е защитавал дома и семейството си, политици от ГЕРБ и ВМРО декларираха готовност за спешни промени в Наказателния кодекс (НК), които \"да направят жилището неприкосновено\". Депутатът от управляващата партия Маноил Манов обяви, цитиран от вестник \"Стандарт\", че възнамерява да внесе поправка в текста на член 12, алинея 3 от НК, с която да бъде разширен обхватът на неизбежната отбрана. Сега чл. 12, ал. 3 гласи: \"Няма превишаване пределите на неизбежната отбрана, ако нападението е извършено чрез проникване с насилие или с взлом в жилище.\" Манов предлага да отпаднат думите \"с насилие или с взлом\". По този начин ще направим жилището неприкосновено и дори ако е проникнато в него с измама или по друг начин. И всеки, който е нападнат в дома си, ще може да се защитава\", пояснява депутатът. От ВМРО в съобщение до медиите обявиха, че имат готови текстове за изменение на НК в частта за неизбежната отбрана, но засега не уточняват какви. В своя позиция в понеделник евродепутатът от партията Ангел Джамбазки призова не само за разширяване пределите на неизбежната отбрана, а и за облекчаване на режима за придобиване и използване на \"лично късоцевно нарезно оръжие за самоотбрана и самоохрана\". Фина и сложна материя \"Дневник\" потърси юристи за коментар по принцип на идеите за промени. Адвокатите по наказателни дела   и   и преподавателят по наказателно право в СУ \"Св. Климент Охридски\"  подчертаха, че неизбежната отбрана е много сложна материя и не трябва да се пипа всеки път заради конкретен случай. Според тях е достатъчно да се прилага законът при точно изяснени факти и обстоятелства. Според адвокат Людмил Рангелов всеки, който смята да прави промени в уредбата на неизбежната отбрана в НК, ще се сблъска с фина и сложна материя, която се подлага много трудно на оценка за прагматичност, тъй като всеки конкретен случай е със своя специфика Той припомни направените през 1997 г. промени в кодекса, които разшириха обхвата на неизбежната отбрана с проникване не само в жилище, а и във всякакъв имот, в автомобил, в железопътен състав, в стопански обект, но бяха отменени от Конституционния съд. Съдът тогава се произнесе, че само при проникване с насилие или взлом в жилище се презюмира, че е налице неизбежна отбрана. Сред основните мотиви на КС - припомни адвокат Рангелов, беше и това, че България е вече обвързана с европейски документи, включително и Европейската конвенция за правата на човека, прокламиращи човешкия живот като висше благо, което трябва да се спазва. Този принцип ще стои валиден и при ново разширяване на обхвата. Техническо средство, ловкост и умение Адвокат Марин Марковски смята, че разпоредбата на чл. 12 в НК е адекватна да се защитят хора, попаднали в условията на неизбежна отбрана при нападение. Според него може да се направи много малка промяна, но за разлика от депутата Маноил Манов адвокат Марковски смята, че не трябва да се махне от алинея 3 условието за \"проникване с насилие или с взлом\", а напротив - да се добави и \"с използване на техническо средство, ловкост и умение или по друг противоречащ на закона начин\". Тази добавка, обясни той, ще обхване и случаи като проникване през прозорчето на банята, през терасата или през врата, отключена с ловкост и умение. Да не превръщаме хората зорлем в убийци Запитан дали се налагат изменения в уреждането на неизбежната отбрана в НК проф. Пламен Панайотов, специалист по наказателно право, коментира: \"Ако измененията са в посока да се предизвикват хората да се избиват, защитавайки се, това е не само неприемливо, то е абсурдно. Със средствата на наказателното право не бива да решаваме социални въпроси. Не бива да допускаме обществото да се обзема от поредния прилив на популизъм, и то в най-опасната му форма - да превръщаме хората зорлем в убийци.\" Достатъчно е, по думите на проф. Панайотов, институциите да разкриват и изясняват фактите в пълнота, добросъвестно и прецизно и да отсъждат безпристрастно.", "date": "2018.03.06", "title": "Юристи: Наказателното право не трябва да решава социални проблеми"}
{"url": "https://www.dnevnik.bg/sport/2018/03/06/3141609_ludogorec_vze_infarkten_uspeh_nad_beroe_v_mach_s_mnogo/", "text": "Лудогорец\" възстанови преднината си на върха в Първа лига на шест точки след минимална победа над \"Берое\" с 1:0. Шампионите стигнаха до успеха в Стара Загора в първия мач от междинния 24-и кръг в първенството, но сблъсъкът беше пълен със съдийски грешки. След скандалните срещи между  \"Лудогорец\" и \"Септември\"  и  \"Дунав\" - ЦСКА  от предходния кръг, сега и Драгомир Драганов развали впечатленията с отсъжданията си. Единствения гол отбеляза Марселиньо в 80-ата минута, а повторенията показаха, че бразилецът е зад последния защитник на \"Берое\". По-рано в срещата Драганов не видя умишлено и грубо настъпване от страна на Сисиньо срещу Охене при спряла игра, а след това \"Берое\" за малко не вкара след явна засада. Гостите имаха претенции и за дузпа срещу Клаудиу Кешеру. След 24 мача \"Лудогорец\" има 60 точки, а \"Берое\" остава четвърти с 41. Първата част премина в поделено надмощие, като и двата тима имаха своите шансове да отбележат гол. От \"Лудогорец\" най-близо до попадение беше Клаудиу Кешеру, чийто опит обаче беше спрян от защитниците в зелено-бяло. За \"Берое\" най-добрата възможност пропусна Бригидо. Той беше изведен от Охене сам срещу вратаря, но стражът на шампионите Ренан скъси дистанцията и изби с крак. Второто полувреме беше доста по-интересно и по-нервно, като емоциите взеха връх. След 60-ата минута нарушенията зачестиха, както и по-грубите отигравания. Съдията Драгомир Драганов започна да изпуска срещата от контрол, когато Сисиньо умишлено настъпа Охене по глезена при спряла игра. Реферът не видя какво стана, а не получи и сигнал от своите помощници. Ситуацията със Сисиньо и Охене изнерви и домакините, които също започнаха да действат на ръба на грубостта. \"Берое\" все пак стигна до изстрел на ганаеца, който рикошира в Пластун, а \"Лудогорец\" започна да действа по-активно в атака с влизането на Мисиджан и Якуб Шверчок. За капак \"Берое\" стигна до най-чистото си голово положение след нова съдийска грешка в 78-ата минута, която можеше да окаже влияние върху резултата. Милен Желев беше изведен зад защитата при явна засада, която обаче остана немаркирана. Топката стигна до капитана Мартин Райнов, но неговият изстрел мина над вратата. Две минути по-късно \"Лудогорец\" откри чрез Марселиньо. Топката беше отклонена от играч на гостите след корнер, а от три метра бразилецът нямаше как да сгреши – 0:1. Повторенията обаче показаха, че Марселиньо е зад последния в защитата на домакините Иван Бандаловски. Бразилецът отбеляза шестия си гол срещу \"Берое\" в седми мач срещу съперника от Стара Загора. До края на двубоя \"Лудогорец\" се прибра в защита, а треньорът Димитър Димитров пусна още един бранител в лицето на Георги Терзиев. Шампионите направиха всичко, за да задържат преднината си и разчитаха само на контраатаки. При най-опасното положение за \"Берое\" Камен Хаджиев стреля встрани от целта. Мисиджан пък удари греда за гостите. Във втори пореден двубой тимът от Разград спечели след късно попадение, както го направи и срещу \"Септември\".", "date": "2018.03.06", "title": "\"Лудогорец\" взе инфарктен успех над \"Берое\" в мач с много съдийски грешки"}
{"url": "https://www.dnevnik.bg/bulgaria/2018/03/06/3141611_izgrajdaneto_na_aec_belene_moje_da_oskupi_toka_dvoino/", "text": "Ако се стигне до изграждането на АЕЦ \"Белене\" цената на тока може да скочи двойно. Това заяви членът на \"Нова република\" Мартин Димитров пред Би Ти Ви, като уточни, че това ще се дължи на голямата сума, която е нужна за реализацията на проекта - около 20-30 млрд. лв. Преди седмица премиерът Бойко Борисов обяви по време на инвестиционния форум за Западните Балкани, който Европейската банка за възстановяване и развитие (ЕБВР) организира в Лондон , че му е дошла нова идея за АЕЦ \"Белене\".  Българският министър-председател разви тезата как с европейско финансиране може да се финансира един балкански проект, в който да се включат вече купените реактори за непостроената атомна централа. Той посочи, че нужната сума за това е около 30 млрд. лв. \"Вариантът на Борисов е вариант на Георги Първанов от 2011 г., когато нищо не се случи. Еврофинансиране няма да има, тъй като темата за ядрената енергетика не присъства в дневния ред на ЕС. Съмнявам се, че ще има финансов интерес и от съседните държави. Идеята за възкресението на Белене е тайна договорка с Москва. Те имат най-голям интерес да се възобнови проектът. Кой ще плати тези 20-30 млрд. лв. за осъществяване на проекта? Това са гражданите на България\", заяви Димитров. Според него в огромните проекти има огромни комисионни и заради това реализацията на АЕЦ \"Белене\" е отново на дневен ред. Той добави, че скандалът с продажбата на ЧЕЗ няма как да засегне цената на тока.", "date": "2018.03.06", "title": "Изграждането на АЕЦ \"Белене\" може да оскъпи тока двойно, смята Мартин Димитров"}
{"url": "https://www.dnevnik.bg/evropa/2018/03/06/3133503_bitkata_za_bjudjeta_bednite_regioni_se_strahuvat_da_ne/", "text": "С разпалването на дебата около следващия дългогодишен бюджет на Европейския съюз, по-бедните региони на континента се готвят за опасността от големи съкращения на финансирането от Брюксел, пише \"Политико\". За източните държави - членки на ЕС, въпросът е от голямо значение, защото те се възползваха от инвестиции за милиарди евро в рамките на кохезионната политика, целяща да подпомогне по-слабите икономики. Кохезионните програми на стойност 351.8 милиарда евро представляваха почти една трета от бюджета на ЕС за периода 2014 - 2020 г. Бъдещето на това финансиране предстои да бъде обсъдено в рамките на  по-големия дебат за следващия дългосрочен бюджет на ЕС  – т.нар. Многогодишна финансова рамка за 2021 - 2027 г. Комбинацията от излизането на Великобритания от ЕС, което  ще създаде дупка  от 12-13 милиарда евро на година, и наближаването на новия бюджетен цикъл означава, че ЕС е изправен пред основни въпроси за това как харчи парите си. Част от дискусиите са насочени към въпроса  дали кохезионните фондове трябва да бъдат обвързани  със спазването на върховенството на закона в държавите членки. Това би позволило на западните европейски столици да спират парите на държави, за които се смята, че отстъпват от демокрацията, като  Полша  и  Унгария . Европейската комисия ще представи  предложението си  през май, но дилемата за държавите членки вече е ясна: готови ли са  да плащат повече , за да запазят бюджета на сегашното му ниво, или да го увеличат, или пък е дошло време за намаляване на европейските разходи. Почти постоянният приток на еврофондове се е превърнал в даденост за хората, живеещи на места като източния чешки град Острава, бивш индустриален център, чийто кмет Томаш Мацура казва: \"Определено се опитваме да се подготвим за период, когато европейските и други фондове ще бъдат в по-малък размер или може би нулеви.\" \"Опитваме се да съберем пари от други източници\", допълва кметът, който представлява партията на премиера Андрей Бабиш ANO. По думите му неговата администрация се е обърнала към частния сектор и към други градове, за да си сътрудничат по проекти, а градът е използвал благоприятните икономически условия, за да намали дълговете си и да увеличи финансовите си резерви. Според някои експерти загубата на еврофондове там ще се усети силно. \"В нашия регион повечето големи компании, които трайно инвестираха в иновации през последните години, използваха европейските структурни и инвестиционни фондове, за да съфинансират проекти\", коментира Томаш Коларник, директор на местна агенция за регионално развитие. Тя е била основана като част от проект на ЕС през 1993 г. с цел да подкрепи икономическия преход от комунизъм към капитализъм в региона. По думите му, когато има по-малко покани за еврофинансиране, това много ясно се вижда в макроикономическите данни. \"Например строителната промишленост реагира много чувствително на това дали има финансиране.\" Много организации с нестопанска цел престават да съществуват или значително намаляват услугите си по време на такива периоди, казва той. Недоволство в Германия \"Големият дебат е, разбира се, колко пари да се дадат за кохезия, колко за селско стопанство, колко за нови приоритети\", коментира Гунтрам Волф, директор на неправителствения институт \"Брьогел\". Правителствата в Централна и Източна Европа засилено лобираха ЕС да запази кохезионните разходи. В случая с Чехия има три предизвикателства: Брекзит може да остави по-малко пари в бюджета на ЕС за кохезионни разходи. В същото време Чехия е нетен получател на еврофондове и както други държави членки е под натиск от Европейската комисия да увеличи плащанията си в бюджета на блока, за да покрие дупката след Брекзит и да финансира нови приоритети. Централна Европа  изживява своеобразен икономически бум , благодарение на който части от Чешката република стават по-богати и е вероятно те да получават по-малко еврофинансиране от следващия бюджет. По време на предишния бюджетен цикъл на ЕС Чехия получи 22.1 милиарда евро, което представлява 2% от чешкия брутен вътрешен продукт за седемгодишен период и 34% от държавните капиталови разходи по данни на Европейската комисия. \"Има много силно движение за запазване на сумите за кохезия такива, каквито са\", коментира финландският евродепутат Петри Сарвама. По думите му нетните платци като Германия имат интерес от това източните държави да не бъдат изоставени. Берлин даде знак, че иска да плаща повече в евробюджета. Но според Сарвама е малко вероятно разходите за кохезия да бъдат запазени на сегашното ниво, ако други програми на ЕС не бъдат орязани. Истинският въпрос според него не е дали фондовете за кохезионната политика ще бъдат намалени, а колко близки ще бъдат новите числа до предишните. Ето защо в коалиционното споразумение, договорено между лидерите на двете най-големи германски партии, се изразява подкрепа за кохезионни фондове за всички категории региони, които в момента се облагодетелстват от тях. Моника Вана, австрийски евродепутат от групата на Зелените, се опасява, че новите приоритети като  изграждането на отбранителен съюз  ще означават по-малко пари за градовете и регионите. \"Комисията представя сценарии, в които само слабо развитите региони получават подкрепа, което може да подкопае целта на кохезионната политика да бъде основният инструмент на ЕС за инвестиции и солидарност за всички региони\", допълва тя. \"Лош манталитет\" В момента ЕС предлага кохезионно финансиране за три типа региони – \"по-силно развити\" (с БВП на глава от населението над 90% от средния за ЕС), \"в преход\" (между 75 и 90%) или \"по-слабо развити\" (по-малко от 75%). Последните могат да получат най-голямо финансиране. Моравско-силезийският регион, чийто брутен вътрешен продукт на човек бе около 72% от средното за ЕС през 2015 г., в момента влиза в категорията \"по-слабо развити\". Но ако стане малко по-богат или ако се промени формулата за определяне на категориите, той може да загуби кохезионни фондове. Според някои местни хора това не е задължително нещо лошо. \"Не вярвам в субсидиите за компании, коментира бизнесменът Томаш Бухвалдек. Те създават лош манталитет.\" По думите му, докато европейските и държавните субсидии трябва да се използват за публична инфраструктура, компаниите, които разчитат на субсидии, не успяват да се фокусират върху клиентите и да създадат стойност. Независимо от еврофондовете данни на \"Евростат\" показват, че едва 30% от чехите гледат на ЕС позитивно. \"Повечето хора не разбират действително как работи ЕС\", казва студент в Техническия университет в Острава. Много местни \"гледат на ЕС като на противник, който диктува нещата\", смята той, като добавя, че често чехите получават информация от заглавия във \"Фейсбук\" и не си правят труда да проверят източниците си, което ги прави податливи на фалшиви новини. По думите му, макар младите хора да искат да видят света и понякога да напускат заради по-високи заплати в Западна Европа, много местни жители са ксенофобски настроени и са \"затворени за всичко различно\". Министърът по европейските въпроси Алес Хмелар коментира \"склонни сме да забравяме защо е била създадена коехзионната политика\". \"Ако бъдат направени твърде големи съкращения, това ще постави целия европейски проект и основните му ползи в риск\", допълва той.", "date": "2018.03.06", "title": "Битката за бюджета: Бедните региони се страхуват да не загубят кохезионните фондове"}
{"url": "https://www.dnevnik.bg/sport/2018/03/06/3140978_bez_neimar_no_sus_surce_psj_vse_oshte_viarva_che_moje/", "text": "След три тежки седмици, в които претърпя два сериозни удара по амбициите си за първи европейски триумф, \"Пари Сен Жермен\" посреща властелина на Шампионската лига \"Реал\" (Мадрид) в един от мачовете на сезона. Тимът на Унай Емери изигра силни 80 минути на \"Сантяго Бернабеу\", но след два късни гола претърпя поражение с 1:3 в първия мач. Седмица преди реванша лидерът във френското първенство загуби голямата си звезда Неймар, който ще пропусне остатъка от сезона заради контузия. Въпреки лошия резултат, липсата на най-скъпия играч в историята на футбола и негативния рекорд срещу \"Реал\" на поставения под напрежение Емери ПСЖ все още вярва, че притежава достатъчно силен състав, за да сложи край на европейската доминация на \"кралския клуб\". \"Мачовете се играят с глава и сърце. В този мач сърцето ще е най-важното нещо\", каза Емери на пресконференцията преди мача. Играта на парижани в първата среща им вдъхва увереност, че шансовете за класиране за четвъртфиналите не са изгубени. Те обаче ще трябва да се изправят срещу историята и спомена от болезненото отпадане от \"Барселона\" преди година, за да станат първият отбор от три години насам, който отстранява \"Реал\" в Шампионската лига. \"Дори без Неймар нашият отбор е способен да победи най-добрия състав на \"Реал\" (Мадрид). С Неймар ПСЖ е по-силен, но без него също сме много силни. Имаме два варианта - или да седим и да се оплакваме, или да се изправим и да се борим\", каза още Емери Двубоят на \"Парк де пренс\" започва в 21.45 ч. По същото време \"Ливърпул\" посреща \"Порто\" на \"Анфийлд\" след разгромна победа с 5:0 в първата среща. Новините ПСЖ ще трябва да довърши сезона без Неймар, който ще отсъства три месеца заради  операция на изкълчен глезен и счупена костица . Добрата новина за френския отбор е, че Килиън Мбапе ще може да играе в реванша с \"Реал\". Той получи травма и беше сменен след първото полувреме на мача срещу \"Марсилия\" за Купата на Франция в четвъртък. След като получи почивка в шампионатния двубой с \"Троа\" през уикенда, 19-годишното крило поднови пълноценни тренировки. Хавиер Пасторе има проблеми в прасеца и е под въпрос, но всичко останали играчи са на линия. Анхел ди Мария ще бъде натоварен със задачата да замени Неймар. Аржентинецът ще се изправи срещу отбора, с който спечели Шампионската лига през 2014 г. След привличането на Мбапе и Неймар той не получава много възможности да бъде титуляр в най-важните мачове. Въпреки това Ди Мария прави най-резултатния си сезон в цялата си кариера - 17 гола в 34 срещи във всички турнири. \"Ди Мария е готов. Той знае за какво става въпрос в Шампионската лига\", каза Емери. Испанският треньор на ПСЖ има само една дилема - на кого да заложи в центъра на полузащитата до Марко Верати. \"(Тиаго) Мота и Лас (Диара) имат опита да играят на такова високо ниво и за мен изборът ще бъде лесен\", заяви Емери. В \"Реал\" под въпрос за мача са и двамата титуляри в центъра на полузащитата. Лука Модрич, който през седмицата беше обвинен в лъжесвидетелстване, има разтежение, а Тони Кроос е с контузия в коляното. \"Смятам, че всеки от футболистите ми може да играе, но няма да пусна на терена играчи, които са 80% готови. Това не е финал на Шампионската лига, а осминафинал\", заяви Зидан, попитан дали ще може да разчита на хърватина и германеца. Добрата новина на французина е завръщането на Дани Карвахал. Левият бек пропусна първия мач заради наказание и вместо него играе централният бранител Начо Фернандес, което създаде доста проблеми на мадридчани в тази зона. Историята  Откакто Зинедин Зидан застана начело на отбора в началото на 2016 г., \"Реал\" не е отпадал от Шампионската лига. Последният тим, който елиминира белите в най-силния клубен турнир, беше \"Ювентус\" в полуфиналите през 2015 г. ПСЖ показва страхотна домакинска форма, като спечели всеки един от 19-те мача, които изигра на \"Парк де Пренс\" през този сезон. Само в 20 от 71 случая, в които отбор е губил първия мач като гост с 1:3, е успявал да продължи напред в Шампионската лига. В допълнение Емери има доста негативен рекорд срещу \"Реал\". Той има 15 загуби и пет победи в 21 мача, в които се е изправял срещу белите като треньор, при голова разлика 21:54. Срещу другия испански гранд, \"Барселона\", показателите му също не са добри - 17 загуби и шест равенства в 25 двубоя. ПСЖ обаче е успявал да отстрани веднъж \"Реал\", след като е губил първата среща с 1:3. Това се случва през 1993 г. в Купата на УЕФА, когато парижани печелят реванша с 4:1 и се класират за полуфиналите. Другият им сблъсък в директни елиминации в Европа също завършва с успех за френския отбор - през 1994 г. в четвъртфиналите за Купата на носителите на купи след 1:0 в Испания и 1:1 в реванша. От 14 години насам обаче \"Реал\" не е бил елиминиран в евротурнирите, след като е печелил първия мач с два гола разлика. За последно това се случи в четвъртфиналите на Шампионската лига през 2004 г., когато белите победиха \"Монако\" с 4:2, но загубиха с 1:3 в реванша и отпаднаха заради по-малко голове на чужд терен. Треньорите  \"Това е мачът на годината. Това е уникален момент за всички наши фенове и за всеки във Франция и Париж, който обича футбола. Това е чудесна възможност за нас да направим стъпка напред като отбор. Ако играем по начина, по който можем, това ще реши мача. Надявам се \"Реал\" да е с най-добрите си играчи и да направи възможно най-доброто си представяне, защото искам да бъдем по-добри от тях.\"  \"Утре (бел.авт. - днес) ще бъде тежък ден за един от двата отбора, но това е футболът. Това, което искам аз, е един качествен футболен мач. Знаем, че ще страдаме, че ще бъде трудно, така че искам от моя отбор да се пребори с това и да играе добре. Трябва да се подготвени за най-неочакваното и да сме фокусирани върху това да изиграем страхотен мач през всичките 90 минути, а може би и повече. Отсъствието на Неймар не прави никаква разлика за нас. На неговото място ще е друг добър играч, който ще иска да покаже на какво е способен.\" Вероятни състави  Алфонс Ареола - Дани Алвеш, Маркиньос, Тиаго Силва, Лавин Курзава - Марко Верати, Тиаго Мота, Адриен Рабио - Килиан Мбапе, Анхел ди Мария, Единсон Кавани.  Кейлор Навас - Дани Карвахал, Серхио Рамос, Рафаел Варан, Марсело - Каземиро, Матео Ковачич, Лука Модрич - Иско, Кристиано Роналдо, Карим Бензема.", "date": "2018.03.06", "title": "Без Неймар, но със сърце: ПСЖ все още вярва, че може да свали от трона кралете на Европа"}
{"url": "https://www.dnevnik.bg/bulgaria/2018/03/06/3140379_razsledvashtite_sa_bili_po_sledite_na_blizo_24_mln_lv/", "text": "Нанесените щети от престъпленията, разследвани от всички прокуратури в страната през първата половина на 2017 г., са били близо 24 млн. лв. От тях са били възстановени близо 38 хил. лв., а за почти 4 хил .лв. има обезпечения. Това показват данните на единната информационна система за противодействие на престъпността, които са качени на сайта на Висшия съдебен съвет (ВСС). В тях е посочено, че информацията идва от националното следствие, окръжните прокуратури в страната, Софийската градска прокуратура и спецобвинението. Очаквано най-голям дял от щетите са дошли от престъпленията против данъчната, финансовата и осигурителната система, както и от тези против собствеността. През посочения период общият брой на неприключените от преди дела е бил 3857. От тях най-много са престъпленията против собствеността - 822. Следвани от тези срещу личността, които са 709, и финансовите и данъчни престъпления, които са 701. Най-малко са разследванията за престъпления против мира и човечеството - 1, и по две за военно престъпление и против републиката. За същия период новообразуваните досъдебни производства са били 1625. Тук лидер са разследванията на престъпления против личността, следвани от тези срещу собствеността, против стопанството и данъчните престъпления. В посочения период не са образувани разследвания за престъпления против мира и човечеството, както и военни престъпления. Приключили с мнение за съд са 646 разследвания. С мнение за прекратяване - чл. 24 (1) 1 са 432, с мнение за прекратяване на друго основание 474. С мнение за спиране - чл. 244 (1) 2 - 345, с мнение за спиране на друго основание - 284; 74 са изпратени в друга служба. С какви дела се е занимавало най-често националното следствие четете  тук . Кои са най-натоварените следователите вижте  тук . МВР разкрива една от четири кражби на домове От данни на МВР за дейността на ведомството през цялата минала година пък се вижда, че са регистрирани 51 603 извършители на престъпления. Общият брой на регистрираните престъпления е 104 237, от които са разкрити само 47 373, или 45 %. МВР се хвали с 8 % по-малко регистрирани телефонни измами през миналата година в сравнение с 2016 г. През 2017 г. са разкрити 198 от тези масови престъпления или малко над 15% от регистрираните. Печалбата за престъпниците от тази престъпна дейност е голяма - около 5 млн. лв. са отнети от граждани само за година. Наскоро вътрешният министър Валентин Радев се похвали, че е постигнало договорка върху сметките за ток да бъде записано с червен шрифт: \"Ако ти искат пари по телефона, спри, това е измама\". Все така не в полза на полицията и през миналата година са данните за разкритите кражби. Макар да са намалели със 7%. Разкриваемостта остава все така ниска като всяка година - 33 %.  По-лошо е положението при обирите на домове, където се разкрива само една от четири взломни кражби. При обирите има голямо натрупване от неразкрити случаи от предишни периоди. Статистиката на ведомството показва още спад в кражбите на коли с 27% спрямо 2016 г..", "date": "2018.03.06", "title": "Разследващите са били по следите на близо 24 млн. лв. през първата половина на 2017 г."}
{"url": "https://www.dnevnik.bg/video/2018/03/06/3140941_koaliciiata_koiato_nikoi_ne_iska_video/", "text": "Ангела Меркел получи от партньорите си социалдемократи шанс да управлява до 2022 г. четвърти пореден мандат като канцлер. Но цената за това е политическа сделка, от която никой не е във възторг. Защо - вижте във видеото от рубриката \"С две думи\". Още видео от рубриката \"С две думи\" -  тук", "date": "2018.03.06", "title": "Коалицията, която никой не иска (видео)"}
{"url": "https://www.dnevnik.bg/razvlechenie/2018/03/06/3140840_az_tonia_i_futbolni_filmi_sa_akcentite_v_sportnata/", "text": "Получилият три номинации за \"Оскар\" \"Аз, Тоня\" (I, Tonya), две високо оценени документални истории от кухнята на професионалното шосейно колоездене и няколко филма за футбола са акцентите в спортната програма на \"София филм фест\". В 22-ото издание на фестивала ще бъдат показани 13 филма със спортна тематика. Те са разделени в две секции - футбол и други спортове. Биографичната черна комедия за скандалната състезателка по фигурно пързаляне Тоня Хардинг е гвоздеят тази година. \"Аз, Тоня\" проследява изпълнения с върхове и падения път на световната вицешампионка от 1991 г. и двукратна участничка в олимпийски игри. Тя е първата американка, която прави троен аксел в състезание, но се проучва с един от най-мрачните моменти в съвременната история на спорта - нападението срещу голямата й конкурентка в националния отбор на САЩ Нанси Керигън. В главната роля е Марго Роби, която прикова внимание с участието си във \"Вълкът от Уолстрийт\" на Мартин Скорсезе. Режисьор е австралиецът Крейг Гилеспи, чиято най-добра работа до момента е \"Ларс и истинското момиче\" с Райън Гослинг. Алисън Джени в ролята на майката на Хардинг спечели повече от 20 награди за най-добра поддържаща женска роля, включително \"Оскар\", \"Златен глобус\" и БАФТА. Програмата The Ball, посветена на футбола, включва четири документални и два игрални филма. \"Меси\" на испанеца Алекс де ла Иглесия от 2014 г. е разказ за живота на голямата звезда на \"Барселона\". Четирикратният носител на \"Златната топка\" не иска да участва във филм за себе си, но Де Иглесия намира хитро решение да направи такъв. Чрез архивни кадри, възстановки и разговори в ресторант с приятели, учители и треньори в младежките му години, журналисти, бивши и настоящи колеги на Меси филмът показва пътя на футболиста от началното училище, през първия му клуб до възхода от академията до първия отбор на \"Барселона\". Сценарист на \"Меси\" е друга легенда на аржентинския футбол - Хорхе Валдано. \"Последният мач: 40 години Йохан Кройф в Барселона\" е филм, който разказва как преминаването на легендарния холандец от \"Аякс\" в \"Барселона\" се превръща не просто в спортна, но и в политическа, социална и културна революция. Филмът излиза на екран през 2014 г., две години преди  смъртта на една от най-значимите фигури в историята на футбола . Другите два документални филма за футбола са български - \"Стоичков\" на Борислав Колев и \"Манчестър Юнайтед от Свищов\" на Стефан Вълдобрев. Игралните филми са култовият \"Хулиганите от зелената улица\" (Green Street Hooligans) от 2005 г. за футболното хулиганство във Великобритания и \"В търсене на Ерик\" (Looking for Eric) на един от най-значимите и титулувани британски режисьори Кен Лоуч. Фантастичната комедия от 2009 г. разказва за пощальона и фанатичен футболен фен Ерик, който опитва да преодолее екзистенциалната си криза с философски съвети от своя идол - звездата на \"Манчестър юнайтед\" Ерик Кантона. Сред заглавията в програмата с останалите филми на спортна тематика се открояват два документални филма за шосейното колоездене. \"Дейвид Милър: Сам срещу часовника\" е филм за последните състезания на шотландския специалист в бягането по часовник, който се оттегли от спорта през 2014 г., и трудната надпревара с времето, пред която са изправени професионалните спортисти в края на своите кариери. Копродукцията \"Симпатяги в края на колоната\", режисирана от латвиеца Арунас Мателис, е разказ за невъзпятите герои в колоезденето - хората в края на колоната, които са лишени от правото на лични победи и дават своите кариера в името на отбора, помагайки на големите лидери. Филмът е носител на четири награди от фестивалите в Минск (2017 г.), Варшава (2017 г.) и Триест (2018 г.). В програмата на \"София филм фест\" са включени и два екстремни филма. \"Планина\" е филмово-музикално изследване за човешката обсесия към планините, в която си партнират Австралийският камерен оркестър и номинираната за БАФТА режисьорка Дженифър Пийдъм. \"Хвани всяка вълна: Животът на Леърд Хамилтън\" е документален филм за живота и кариерата на големия сърфист Леърд Хамилтън. Пълната програма на фестивала може да видите  тук .", "date": "2018.03.06", "title": "\"Aз, Тоня\" и футболни филми са акцентите в спортната програма на \"София филм фест\""}
{"url": "https://www.dnevnik.bg/bulgaria/2018/03/06/3141025_konsulut_v_odrin_otmenil_kulturnata_programa_po/", "text": "Министерството на външните работи е поискало обяснение от генералния консул в Одрин Васил Вълчев за решението му да отмени празничната културна програма на 3 март. Това съобщава пресцентърът на министерството, цитиран от агенция \"Фокус\". Във връзка с медийни публикации за отбелязването на националния празник 3 март в Одрин Министерството на външните работи заяви, че не е съгласувало речта на генералния консул Васил Вълчев и отмяната на участието на танцовия състав.  От там припомнят, че в посолството ни в Анкара е проведен прием на 1 март с представителство на най-високо ниво от приемащата държава начело с вицепремиера Фикри Ъшък. В Генералното консулство в Истанбул на 2 март близо 600 души уважили тържествата по случай националния празник, които завършили с голямо хоро. Генералният консул Васил Вълчев аргументирал решението си така: \"В памет на загиналите на 1 март турски войници в операция \"Маслинова клонка\" на 3 и 4 март в Република Турция са били отменени всички културни прояви, а в джамиите са отслужени заупокойни литургии, затова съгласно дипломатическия протокол реших да призова за минута мълчание и да отменя културната програма. По отношение на боевете на Шипка призовах единствено за почитане на паметта на загиналите наши сънародници.\"", "date": "2018.03.06", "title": "Консулът в Одрин отменил културната програма по случай 3 март"}
{"url": "https://www.dnevnik.bg/sport/2018/03/06/3140963_mechtanata_milia_rekordut_na_rodjur_banistur_koito/", "text": "Всяко поколение има своите герои. В спорта това са състезатели, които са се доказали като по-добри, по-бързи или по-силни от тези преди тях. Понякога постиженията им са с историческа стойност, с което допринасят за развитието на спорта. Сър Роджър Банистър, който почина на 88-годишна възраст на 3 март, има всички основания да бъде определян като един от героите в бягането. През 1954 г. англичанинът става първият човек, който изминава една миля (1609.3 метра) за под четири минути. Дотогава постижението му е смятано за неизпълнимо. Рекордът на Банистър преобръща представите за границите на човешките възможности. Той е основополагащ за еволюцията на бягането и науката в спорта до днешни дни. Психологическата миля  В началото на 60-те години на XX век се е смятало, че пробягването на една миля с време под четири минути е невъзможна мисия. Мнозина спортни дейци били на мнение, че тялото не може да издържи на физическото натоварване, без да колабира. По това време Банистър е студент по медицина в \"Оксфорд\". Той тренира лека атлетика по собствено изготвена програма. През 1952 г. на олимпийските игри в Хелзинки е фаворит за златото на 1500 метра, но завършва четвърти под натиска на очакванията към него. Новата цел на Банистър е \"мечтаната миля\". Англичанинът решава да тества възможностите си на 6 май 1954 г., като се надява на добри метеорологични условия с топло време и безветрие. В деня на опита той няколко пъти обмисля да отложи начинанието си заради дъжда и силния вятър. \"Ако се откажеш днес, може никога да не си простиш до края на живота си\", били думите на треньора му Франц Щампфъл, разказва Банистър в интервю за \"Гардиън\" през 2014 г. С двама пейсъри на помощ англичанинът успява да постигне целта си. На 25 години на пистата в \"Оксфорд\" той изминава една миля с време 3:59,4 минути. По-малко от два месеца по-късно рекордът му е подобрен, но постижението на Банистър дава тласък на идеята, че човек може да се справи с преградите в собственото си мислене. По-бързо, по-високо, по-силно \"Идеалният спортист е този, който се наслаждава на няколко питиета и цигара\", разказва Банистър. С това изречение англичанинът обобщава спорта в миналото, който е бил по-скоро хоби, отколкото професионално занимание. С развитието на науката и технологията в спорта постижението на Банистър изглежда като детска игра за елитните спортисти. Настоящият рекорд на една миля е 3.43,13 минути, направено от мароканеца Хичам ел Гаруж през 1999 г. Сравнение между резултати с времева разлика от близо 50 години обаче трудно може да бъде правено. Банистър е бягал върху сгурия, което е несравнимо с бягането по синтетични настилки. И двата резултата са изключителни за времето, в което са постигнати. Ключовото при всеки рекорд е, че с подобряването на върховите постижения се променя и схващането на хората, което подлага под съмнение разбирането за (не)възможното.", "date": "2018.03.06", "title": "\"Мечтаната миля\": рекордът на Роджър Банистър, който през 1954 г. промени бягането завинаги"}
{"url": "https://www.dnevnik.bg/skorost/avtomobilna_industriia/2018/03/06/3138637_otvori_vrati_avtosalonut_v_jeneva/", "text": "Най-престижният автосалон в Европа през пролетта - този в Женева, отвори врати днес с първия от двата пресдни. 88-ото издание на изложението събира над 50 премиерни модела и общо над 900 експоната. Днес и утре над 10 000 журналисти имат нелеката задача да отразят 70 пресконференции, които ще се редуват през 15 минути. За широката публика автосалонът ще бъде отворен на 8 март, като ще продължи до 18 март. Организаторите очакват повече от 700 хиляди посетители. Интерес представлява и организирана от TAG Heuer експозиция, която събира болиди от Формула 1 и Формула Е, както и рали симулатори. Очаквайте още новини от специалния пратеник на \"Дневник\", а всичко по интересно по темата, можете да прочетете  тук . ABT - RS4-R ABT - RS5-R Alpine A110 Pure Alpine A110 Légende Audi A6 BMW Alpina XD3 Bentley Bentayga V8 BMW X4 Citroen Berlingo Cupra Ateca Ferrari 488 Pista Ford Ka+ Ford Edge ST-Line Hyundai Santa Fe Hyundai Kona electric Hyundai Auto Vision Honda CR-V Istitutu Europeo di Design Dune Buggy Jaguar F-Type SVR Jaguar I-Type Jeep Cherokee KIA Rio GT-Line KIA Cee'd Lexus UV Mazda6 Sport Wagon Mercedes G 63 AMG Mercedes AMG-GT 4 door Couoрe Mitsubishi Outlander PHEV Nucleus Icona Pal-V - Liberty Porsche 911 GT3 RS Peugeot 508 Peugeot Rifter Peugeot K9 Range Rover Coupe Renault EZ-GO Rinspeed Snap Rolls-Royce Cullinan Sbarro GT 40 Replica Sbarro 4 X 4 + 2 Sbarro GTC Sbarro Rush Skoda Fabia Facelift Skoda Kodiaq Laurin & Klement Techart Panamera Sport Turismo Toyota Aygo Zeclat Eclat", "date": "2018.03.06", "title": "Отвори врати автосалонът в Женева"}
{"url": "https://www.dnevnik.bg/bulgaria/2018/03/06/3140906_parlamentut_shte_izslusha_dvamata_kandidati_za_shef_na/", "text": "Парламентарната комисия за борба с корупцията ще изслуша днес двамата кандидати за председател на новата антикорупционна комисия -  Пламен Георгиев , номиниран от ГЕРБ и Обединени патриоти и  Николай Николов , издигнат от БСП. Очаква се още до края на тази седмица, депутатите да са дали своя вот. За да има избран ръководител на комисията, който впоследствие ще предложи на депутатите и останалите четирима членове, е необходимо обикновено мнозинство. Което означава, че изборът изглежда по-скоро предизвестен в полза на Пламен Георгиев - ГЕРБ и Обединени патриоти имат достатъчно гласове. Според  приетите правила  двамата кандидати ще имат по 15 минути да представят концепциите си, след което към тях ще могат да бъдат задавани въпроси от народните представители, включително и такива постъпили от  неправителствени организации.  Номинираните ще имат две минути време за отговор. \"По правилник въпросите, които са получени в комисията, могат да бъдат \"припознати\" само от членове на комисията и да бъдат зададени през тях. Аз съм помолил всеки от колегите да прочете въпросите, да се запознае и онова, което сметне, че е интересно, важно да го зададе като въпрос. Аз самият ще задам някои от по-актуалните въпроси. Но според правилата, които Народното събрание прие, - свои и тези, които са поставени от обществени организации, медии и други\",  коментира пред \"Дневник\" председателят на ресорната комисия в парламента Борис Ячев (Обединени патриоти), който е и сред вносителите на номинацията на Пламен Георгиев. Комисията трябва да излезе с решение, че допуска двамата кандидати, но няма да гласува за единия или другия, с което да изрази предпочитание към някой от тях. \"Ние не можем да спрем кандидатите, освен ако не стане някой грандиозен провал по време на изслушването. Но по принцип след него трябва да подготвим доклад, който да предложим на Народното събрание да избере един от двамата. Ние най-вероятно ще допуснем и двамата до гласуване в зала\", заяви още Ячев. В петък от прокуратурата твърдяха, че сигналът все още не е пристигнал при тях. Не става известно и дали някой депутат ще се ангажира да зададе въпроси, свързани с казуса, описан в \"Капитал\". , изработен от управляващите от ГЕРБ и приет в края на миналата година. Текстовете, с които на новото звено бяха дадени силови правомощия, \"оцеляха\" и след президентско вето, наложено в началото на 2018 г. Антикорупционният орган ще е с мандат шест години (само една по-малко от продължителността на мандата на главния прокурор и председателите на върховните съдилища). Избраният председател ще предложи на парламента останалите четирима членове, които обаче няма да преминат през процедура по изслушване в ресорната комисия.", "date": "2018.03.06", "title": "Парламентът ще изслуша двамата кандидати за шеф на новата антикорупционна комисия"}
{"url": "https://www.dnevnik.bg/bulgaria/2018/03/06/3136407_za_tozi_8_mart_darete_za_zdraveto_na_decata_vmesto_za/", "text": "Всяка година българите харчат стотици хиляди левове за всевъзможни подаръци и букети цветя, с които да зарадват или уважат Жената – вкъщи, в работата, или пък с които родителите \"се отчитат\" пред учителките на децата си. За този 8 март фондацията BCause има малко по-различно предложение. Вместо в последния момент да се чудите какво да подарите, да купувате скъпи букети за \"госпожите\" в училище или в детската градина, дарете средства за здраве на болни деца. От фондацията са улеснили много процеса и той е изцяло онлайн. Отивате на сайта на платформата /platformata.bg/ и избирате кампанията  \"8 март - вместо карамфили, дарете за добра кауза\"  / https://platformata.bg/bg/kauzi/227:8/details/campaign.html /. Там можете да дарите каквато сума изберете изцяло през интернет – с дебитна или кредитна карта. А ако пожелаете, фондацията ще ви изпрати по мейла картичка за направеното дарение. Нея можете да отпечататате на красива хартия и поднесете на избрания човек вместо подарък. \"Всяка година неизбежно идва 8 март и отново сте в затруднение - трябва ли да накупите десетина стръка цветя? Кой какво очаква от вас? Дали колежките очакват да ги поздравите за празника или ще ви се нахвърлят като тигрици, задето им честитите? Трябва ли да изпратите детето си с наръч букети за учителките? Колко цветя трябва да занесете на госпожите в детската градина? Не се тревожете повече - дарете сумата за карамфилите, зюмбюлите и фрезиите за 8 март на  Фонда за лечение и рехабилитация за деца  към фондация BCause\", отбелязват в призива си от фондацията. Така жестът ви ще помогне на някое семейство да осигури терапия за болното си дете, която иначе не може да си позволи. Те наистина ще ви бъдат благодарни. А колежките, учителките и госпожите от детската градина ще разберат.", "date": "2018.03.06", "title": "За този 8 март – дарете за здравето на децата, вместо за увяхващи цветя"}
{"url": "https://www.dnevnik.bg/bulgaria/2018/03/06/3141028_ombudsmanut_pri_samootbrana_zakonut_ne_se_prilaga/", "text": "Специалисти по наказателно право твърдят, че и сега действащите текстове за случаите на неизбежна самоотбрана са достатъчно добри, проблемът е в противоречивата практика и нееднаквото прилагане на закона от правоприлагащите органи. Това коментира пред Би Ти Ви омбудсманът Мая Манолова по повод протестите срещу ареста на лекар от Пловдив, който застреля крадец. Манолова каза, че от изнесеното в медиите може да се направи заключение, че лекарят е действал в условията на неизбежна самоотбрана, но подчерта, че прокуратурата е тази, която се произнася по мерките, а съдът - дали има обществена опасност. \"Тук общественият гняв и недоволство са предизвикани и от маса други случаи, с които са се сблъсквали в своето ежедневие\", коментира тя и изтъкна, че хората реагират основателно. По повод започналата дискусия за промени в законодателството, с които да се даде по-голяма свобода на действие на нападнатия, омбудсманът предупреди, че трябва да се действа изключително внимателно. Тя даде за пример квартали с неизяснена собственост, където това би оневинило множество битови разправии. Едновременно с това Манолова подчерта, че \"битовата престъпност е чудовищна и това е проблем номер 1 за възрастните хора в малките населени места\". Тя настоя за засилване на работата на полицаите и правоохранителните органи.  Манолова изказа мнение, че Комисията за енергийно и водно регулиране трябва да заема по-активна позиция по сделката за българските активи на ЧЕЗ докато сега, по думите й, се държава като \"случаен наблюдател\". Според регулатора той може да започне да контролира едва след сключването на сделката докато според омбудсмана законодателството и сега му дава възможност да се задейства при съмнения за задлъжнялост на купувача. Според Манолова има неяснота за капиталите и как ще бъдат връщани кредитите и изплащани лихвите. Тя предупреди, че заради прекъснатото доверие между потребителите и доставчика занапред всяка грешка в сметка или авария може да се излее в недоволство.", "date": "2018.03.06", "title": "Омбудсманът: При самоотбрана законът не се прилага еднакво"}
{"url": "https://www.dnevnik.bg/evropa/2018/03/06/3141036_liderut_na_demokraticheskata_partiia_mateo_renci/", "text": "Лидерът на италианската Демократическа партия (ДП) Матео Ренци обяви, че подава оставка след нейното поражение на проведените в неделя парламентарни избори, предадоха \"Ройтерс\" и \"Франс прес\", цитирани от БТА. ДП  загуби недвусмислено изборите  и \"е очевидно при тези условия, че аз напускам ръководството на партията\", каза Ренци. Бившият италиански премиер уточни, че няма да се кандидатира на следващия конгрес на лявоцентристката формация. ДП не бива да влиза в следизборни споразумения с \"екстремистки партии\", призова 43-годишният Ренци. Той подчерта, че лявоцентристката формация ще е в опозиция на следващото правителство. В случай че ДП остане в опозиция, това на практика прави невъзможно съставянето на управляваща коалиция без участието на популисткото Движение \"Пет звезди\" и на  крайнодесни формации . Готовност за дясноцентристка коалиция  Междувременно бившият италиански премиер Силвио Берлускони се срещна вчера с лидера на евроскептичната, антиимигрантска партия \"Лига\" Матео Салвини, предаде ТАСС. Берлускони потвърди готовността си за съставяне на управляваща дясноцентристка коалиция в Италия. Бившият премиер, който няма право да заема изборен пост заради присъда, прие Салвини във вилата си в Аркоре, в северната част на страната. Дясноцентристкият съюз, в който влизат лигата, консервативната партия \"Форца Италия\" на Берлускони и още две по-малки формации, получи най-много гласове на парламентарните избори. Четирите партии имаха предварително споразумение премиера да излъчи онази от тях, която има най-висок резултат. Очакваше се това да е \"Форца Италия\", която да  номинира председателя на Европейския парламент Антонио Таяни , но тя бе изпреварена от лигата на Салвини. Преговорите за съставяне на управляваща коалиция се очертават много сложни. Най-много гласове измежду партиите получи популисткото Движение \"Пет звезди\", което изрази готовност да формира правителство и да преговаря с други политически сили. Какво казват \"Пет звезди\" Лидерът на Движение \"Пет звезди\" Луиджи ди Майо смята, че има правото да състави следващото правителство на Италия, след като формацията му стана най-голямата партия на Италия след изборите. \"Имаме отговорността да дадем правителство на Италия. Ние сме политическа сила, която представлява цялата страна, нещо което не мога да кажа за другите формации и това неизбежно ни придвижва към управлението на страната\", заяви 31-годишният Ди Майо на пресконференция в Рим. \"Движение \"Пет звезди\" утрои броя на депутатите си, както и бяхме обявили по време на кампанията\" добави той и благодари на 11-те милиона избиратели, които са дали доверието си на движението му. \"Има цели области, където получихме над 50 процента, има райони, където взехме 75 процента от гласовете\", изрази задоволство Ди Майо. Той изброи основните проблеми, с които трябва да се захване следващото управление: бедността, разхищенията, имиграцията, сигурността и заетостта. \"Имаме историческата възможност да отговорим на тези проблеми, да направим неща, които чакаме от 30 години\", заяви Ди Майо. Той изрази готовност да преговаря с всички политически партии за съставянето на следващия кабинет, отбелязва ДПА. Движение \"Пет звезди\" се появи през 2009 г. от отхвърлянето на старата политическа класа и за по-малко от 10 години стана първата партия на Италия, като взе 32 процента от гласовете на изборите, отбелязва АФП.", "date": "2018.03.06", "title": "Лидерът на Демократическата партия Матео Ренци подаде оставка след загубата на изборите"}
{"url": "https://www.dnevnik.bg/bulgaria/2018/03/06/3141034_niama_problemi_s_iazovirite_zaradi_topeneto_na_snega/", "text": "Към момента на територията на България няма проблем с язовирите и по поречието на реките. Това заяви пред Би Ти Ви Кирил Войнов, директор на Главна дирекция \"Надзор на язовирните стени и съоръженията\". Обясни, че през миналата седмица е задействан оперативният щаб на агенцията, пуснато е разпореждане до собствениците на язовири – областните управители, кметовете, \"Напоителни системи\", да поддържат свободен обем, който да поеме дъждовете и снеготопенето. При топенето на снега най-критични са били язовирите \"Елешница\" във Варненска област, който и в момента прелива, \"Бързина\" в община Криводол, \"Ясна поляна\", \"Камчия\", но ситуацията е нормална, посочи Войнов. На територията на Пловдив, Хасково, Кърджали е имало малки язовири със земно-насипни стени, които са преливали, но кметовете са организирали дежурства на стените и всички основни изпускатели са били отворени. По думите на ген. Войнов има много голяма разлика между 2016 г. и сега – кметовете вече започват да се чувстват собственици и отговорни. Но и политиката на държавата е различна, обръща се повече внимание, каза той. След земетресенията от последните седмици са проверени всички язовирни стени в засегнатите области, но собствениците на язовири вече трябва да започнат да монтират контролно-измервателните системи, които дават по-точна и ясна представа за състоянието на язовира, каза Войнов. Той добави, че има кметове с по над 20 акта заради неподдържане на язовири. През 2016 г. 205 язовира са били опасни, а към 22 декември 2017 г. нередности има при 131, т.е. \"голяма част от кметовете са си свършили работата\". Проверките продължават, увери Войнов.", "date": "2018.03.06", "title": "Няма проблеми с язовирите заради топенето на снега, увери Кирил Войнов"}
{"url": "https://www.dnevnik.bg/na_put/2018/03/06/3140769_hotel_blagodari_za_laikovete/", "text": "Петзвездният дубайски хотел \"Атлантис\" (Atlantis, The Palm) вече има 1 млн. последователи в социалната мрежа \"Фейсбук\" и им благодари като създаде специална тематична стая за тях. Намиращият се на острова - палма Джумейра луксозен хотел обещава безплатна нощувка на всичките си последователи в социалната мрежа, които вече могат да правят резервации с \"лайкове\" за времето от 18 март до края на годината. Уникалната стая се намира на 19 етаж на Източната кула. Гостът ще отключва стаята си с името и паролата си във \"Фейсбук\". Специалната фейсбук зона включва фотьойл във формата на вдигнат нагоре палец и специална подставка за по-лесно записване на видео. В банята го чака фейсбук-огледало, така че докато се бръсне или гримира, ще може да изпраща съобщения на приятели. Тоалетните принадлежности - сапунът, чехлите, хавлиите - също са решени във фейсбук-стилистиката. Средно за седмица хотелът е отбелязван в 2500 съобщения, а хаштагът #AtlantisThePalm за година се използва близо 150 хил. пъти. През 2017 г. хотелът официално е обявен за най-снимания в Дубай и в Близкия изток и за четвъртия най-сниман в света със средно по 350 снимки в \"Инстаграм\" дневно, се казва в съобщението от хотела.", "date": "2018.03.06", "title": "Хотел благодари за лайковете"}
{"url": "https://www.dnevnik.bg/evropa/2018/03/06/3141042_merkel_ne_smiata_che_germanskiiat_himn_triabva_da_se/", "text": "Канцлерът Ангела Меркел не вижда необходимост от промяна на текста на германския химн, каза неин говорител, след като представител на коалиционния партньор Германската социалдемократическа партия (ГСДП) заяви, че думи като \"отечество\" и \"братство\" трябва да бъдат променени с нещо полово неутрално, предадоха \"Ройтерс\" и \"Франс прес\", цитирани от БТА. Според в. \"Билд\" Кристин Розе-Мьоринг от ГСДП, която отговаря за равенството на половете в министерството на семейството, е заявила във вътрешноведомствено писмо, че в химна думата \"отечество\" (Vaterland) би трябвало да се замени с \"родина\" (Heimatland), а думата \"братски\" със \"смело\". Розе-Мьоринг дава пример с  Канада  и Австрия, които неотдавна коригираха националните си химни в такава посока. Канада смени думите \"твоите синове\" на \"всички нас\", а Австрия добави думата \"дъщери\" към място от химна си, където допреди това се говореше само за \"синове\". \"Канцлерът е много доволна от националния ни химн в традиционната му форма и не вижда необходимост от промяна\", заяви говорителят на Меркел Щефен Зайберт. \"Мисля, че за жените има по-важни теми от промяна на националния химн\", написа в \"Туитър\" близката до Меркел Юлия Кльокнер. \"Аз съм еманципирана жена и никога не съм се чувствала изключена от този химн\", заяви на пресконференция генералният секретар на Християндемократическия съюз  Анегрет Крамп-Каренбауер . Говорител на министерството на семейството каза, че писмото на Розе-Мьоринг е било лично предложение и не може да го коментира, още повече че това е било вътрешно писмо до служители на министерството.", "date": "2018.03.06", "title": "Меркел не смята, че германският химн трябва да се промени, за да е полово неутрален"}
{"url": "https://www.dnevnik.bg/bulgaria/2018/03/06/3141033_dps_upravliavashtite_da_se_opredeliat_za_belene_predi/", "text": "Всички разговори за бъдещето на АЕЦ \"Белене\" с европейските и балканските лидери, както и с  президента на Русия Владимир Путин  са безсмислени докато управляващите не вземат решение какво ще правят. Това мнение изказа пред Нова телевизия депутатът от ДПС и член на комисията по енергетика Рамадан Аталай. \"Ако не се изясни какво ще правят управляващите с енергетиката и ако нямаме решение за \"Белене\" от Народното събрание, всички други разговори и с руския, и с европейските и балканските лидери - не искам да го нарека фикс идея, но как сядаш на масата и казваш: \"Европа, давайте парите, защото имаме съоръжения, завити в найлони?!\", коментира депутатът. Той припомни, че е в сила мораториум върху строителството, одобрен от Народното събрание, като едновременно с това премиерът Бойко Борисов говори за възобновяване на строителството като балкански проект с еврофинансиране. Вчера Борисов обсъди идеята си и с руския президент Владимир Путин. Аталай каза, че ДПС има \"особено отношение\" към ядрената енергетика.", "date": "2018.03.06", "title": "ДПС: Управляващите да се определят за \"Белене\" преди да искат пари от Европа"}
{"url": "https://www.dnevnik.bg/bulgaria/2018/03/06/3140915_veche_vtora_godina_ne_moje_da_zapochne_deloto_za/", "text": "Процесът за отнемане на имуществото на бившия банкер и шеф на фалиралата Корпоративна търговска банка (КТБ) Цветан Василев не може да започне на първа инстанция вече две години. Делото по гражданския иск на комисията за конфискация беше образувано в Софийския градски съд (СГС)  през март 2016 г.  Ответници по него са Василев, съпругата му, дъщеря му и 24 свързани с него фирми, част от тях офшорни. Искът е за 2.2 млрд. лв., информира в днешния си брой в.\" Сега \". Заради многото участници и размяната на книжа, включително и в чужбина, още не е насрочено открито съдебно заседание по делото, е показала проверка на вестника в деловодството на съда. Последното действие по делото е било нареждане преди десетина дни на комисията за конфискация в срок до месец да представи превод на документите, постъпили от областния съд във Вадуц, Лихтенщайн. През април 2017 г. съдът е допуснал КТБ, която е в процедура по несъстоятелност, да стъпи в делото от страната на комисията за конфискация. От деловодството на съда се вижда, че Василев е пратил отговора си на исковата молба за конфискация през май 2017 г. Отговорът му е събран в 8 класьора.", "date": "2018.03.06", "title": "Вече втора година не може да започне делото за конфискация срещу Цветан Василев"}
{"url": "https://www.dnevnik.bg/politika/2018/03/06/3141044_kakuv_e_tozi_3_mart_koito_ni_razdelia_popita/", "text": "Какъв е този национален ден, ако ще разделя българите. Това попита риторично в сутрешния блок на БНТ президентът от 1997 до 2002 г. Петър Стоянов. Думите му бяха в отговор на въпрос за коментара на руския патриарх Кирил,  който на тръгване от България в неделя обяви, че е огорчен , защото политици благодарят не само на руснаците за освобождението си от османско владичество. Чувствата на българския народ към руския не могат да бъдат променени, но отношенията между народите са нещо различно от правенето на реална политика, посочи Стоянов. Той отказа да коментира политическото, както го определи, изказване на Кирил от уважение към поста му. В анализ на днешната политическа ситуация, при която популисти печелят изборите в различни европейски страни, Стоянов посочи, че има разлика между популизма в България и този в Западна Европа. Там той е подхранен както от мигрантската криза, така и от наплива от работници от Източна Европа. За него е странно в този смисъл, когато вижда български \"патриоти\" (уточни, че не визира конкретни партии), които се възхищават на личности като Найджъл Фараж. Европейският съюз е доста уморен след последното разширяване, а ние трябва да го убедим, че приобщаването на Западните Балкани е въпрос на печалба и за самия съюз, коментира още президентът. Посочи, че няма как тази част на Европа да стои като анклав, заобиколен от ЕС и той да се чувства сигурен и защитен. Тези страни са малки и по-лесно може да бъдат преглътнати, обясни Стоянов. Допълни, че не трябва човешките права да бъдат потъпквани за сметка на сигурността. Според него в момента Европа няма нужда от политици технократи, като каквито се държат еврокомисарите, а от хора, които имат визия за това как да изведат Европа от цивилизационната бездна, в която се намира.", "date": "2018.03.06", "title": "Какъв е този 3 март, който ни разделя, попита президентът Стоянов"}
{"url": "https://www.dnevnik.bg/evropa/2018/03/06/3141048_transperunsi_programata_zlatna_viza_suzdava_risk_za/", "text": "Програмите на някои страни от Европейския съюз за продажба на визи и гражданство на богати чужденци могат да застрашат свободното движение в шенгенската зона, тъй като са уязвими на злоупотреби и подкупи, предаде \"Ройтерс\", като цитира две организации за борба с корупцията. Правителствени програми за предоставяне на гражданство или право на престой в замяна на инвестиции се прилагат в най-малко 10 европейски страни от шенгенската зона: Австрия, Белгия, Гърция, Испания, Латвия, Литва, Малта, Португалия, Унгария и Швейцария. Унгария прекрати своята програма миналата година. Подобни програми действат и в страни от ЕС извън шенгенската зона, сред които са България, Великобритания и Кипър, посочва \"Ройтерс\". \"Има растящо безпокойство от рисковете, които създават тези програми за шенгенската зона\", заяви на пресконференция в Брюксел директорът на \"Трансперънси интернешънъл\" за ЕС Карл Долън. Визите, издадени в страна от шенгенската зона, могат да се използват за пътуване и престой в други държави от ЕС и дават безвизов достъп в САЩ. Нови разследвания и доклади на медийния консорциум \"Проект за проследяване на организираната престъпност и корупцията\" разкриват случаи на повърхностни проверки на хора, получили европейски паспорти или разрешителни за престой. \"Трансперънси интернешънъл\" съобщи, че сред хората, получили европейско гражданство по силата на тези програми, има руски граждани в Малта, за които се смята, че са близки до руския президент Владимир Путин, посочва \"Ройтерс\". Освен това представители на управляващия елит в Ангола може да са получили право да се включат в тези програми, след като са купили недвижими имоти в Португалия. Очаква се Европейската комисия да публикува до края на годината доклад за т.нар. програми \"златна виза\" в страните от ЕС. В него ще има препоръки към страните как да прилагат тези програми, каза говорител на комисията./БТА", "date": "2018.03.06", "title": "\"Трансперънси\": Програмата \"златна виза\" създава риск за свободното движение в Шенген"}
{"url": "https://www.dnevnik.bg/sviat/2018/03/06/3141052_maikul_blumburg_stava_pratenik_na_oon_za_klimata/", "text": "Генералният секретар на ООН Антониу Гутериш назначи бившия кмет на Ню Йорк и бизнесмен милиардер Майкъл Блумбърг за специален пратеник на ООН за климата, предадоха световните агенции, цитирани от БТА. Гутериш похвали Блумбърг, който е отдавнашен застъпник за чиста енергия, за работата му в борбата срещу климатичните промени, особено след като президентът Доналд Тръмп реши да изтегли Съединените щати от Парижкото споразумение за климата миналата година. \"Много малко неща зависят днес във връзка с климатичните промени от централното правителство. Решаваща е реакцията на обществото. Решаващи са действията на компаниите и управлението на градовете\", каза Гутериш. Блумбърг заяви пред журналисти в ООН, че се надява президентът Тръмп да се вслуша в съветниците си, да се вгледа в данните за климатичните промени и да промени мнението си. \"Той може да стане велик лидер, ако промени мнението си за глобалното затопляне и продължи участието на САЩ в Парижкото споразумение\", каза бившият кмет на Ню Йорк.  Блумбърг ще работи за прилагане на стратегията на ООН за климата и за изпълнение на целите на Парижкото споразумение и ще помага на Гутериш в подготовката на срещата на върха на ООН за климата през 2019 г., посочва ДПА. ", "date": "2018.03.06", "title": "Майкъл Блумбърг става пратеник на ООН за климата"}
{"url": "https://www.dnevnik.bg/sport/2018/03/06/3141066_mourinyo_oceni_visoko_duha_na_otbora_si_i_dozata/", "text": "Мениджърът на \"Манчестър юнайтед\" Жозе Моуриньо остана удовлетворен от постигнатия забележителен обрат срещу \"Кристъл палас\". Отборът му изоставаше с два гола, но  успя да спечели с 3:2 с късен гол на Неманя Матич . \"Трябва да призная, че имахме малко късмет. Това беше фантастичен обрат, но с някои големи грешки\", каза Моуриньо. Според него в края отборът му е имал нуждата от малко късмет и го е получил. \"Разбира се, да гостуваш на отбор, който наистина има необходимост от точките, е трудно. Но ние запазихме вярата и увереността си. И направихме важни промени.\" На въпрос какво е казал на футболистите си на почивката, за да вдъхнови обрата, португалецът посочи, че ако сподели, телевизиите ще трябва да цензурират огромна част от думите му. Моуриньо поздрави съперника за играта му. \"Имаше много опасности, но в крайна сметка бих казал, че заслужихме победата.\" \"Манчестър юнайтед\" се завърна на второто място с 62 точки, като води с две пред \"Ливърпул\" преди мача помежду им на 10 март. Водачът \"Манчестър сити\" има 16 точки преднина.", "date": "2018.03.06", "title": "Моуриньо оцени високо духа на отбора си и дозата късмет при обрата срещу \"Кристъл палас\""}
{"url": "https://www.dnevnik.bg/intervju/2018/03/06/3141045_valeri_mechev_bivsh_direktor_na_park_pirin_za_novi/", "text": "– Да, има опашки, не са мит. И необходимост от втори кабинков лифт има. Но въпросът е, че само тази втора кабинка няма да реши проблема. Това искане се лансира от около 10 години, предимно от община Банско. Не се знае обаче какво ще се случи, когато тя се построи, защото тези опашки ще се преместят просто горе в планината и тогава ще трябват нови лифтове и нови писти. Рискуваме да попаднем в омагьосана спирала, при която решаването на един проблем създава последващи проблеми. – Трябва да се прецизира много добре какво е необходимо да се направи. Всичко, което наблюдаваме сега, е резултат на неща отпреди 15 години: концесията е от 2002 г., а през 2003 г. беше изграден лифтът. Половината от 30-годишната концесия на \"Юлен\" на ски зона Банско вече е изтекла, сега е моментът нещо да се промени. Собственикът и държавата трябва да очертаят конкретен план как да се развиват нещата оттук нататък. – Този план е прекалено обширен и неконкретизиран в частта, отнасяща се до зоната за отдих и туризъм. Дава някакви насоки, но те не са достатъчни. Конкретно за тази зона, която е урбанизирана и е на концесия, има още какво да се направи и усъвършенства. С актуализацията на плана за управление на парка ( .) трябваше да се извърши цялостна оценка на моментното състояние на ски зоната и на базата на тази оценка да се прецени има ли действителна необходимост от бъдещи промени. Въпросът е как ще се осъществят тези изменения, защото хората нямат доверие, че това се случва прозрачно – никой не знае докъде ще се стигне, затова са и тези протести. – И тези поправки няма да се случат веднага, а след няколко години. Всичко, което се прави, пак ще се обжалва. Получава се един кръговрат. – Да, защото не се знае докъде ще продължат тези промени. По-логично е, ако държавата каже конкретно, че става дума за един втори кабинков лифт и няколко ски съоръжения, приеме териториално устройствен план, по който да е ясно как точно ще стане това. Защото в крайна сметка всичко, което се изгражда там, остава държавна собственост. – За да има гаранция, трябва да има дългосрочна визия как ще се развива ски курортът над Банско. Иначе след втората кабинка може да се появи трета, после четвърта и да продължи този процес. Затова има притеснения от едната страна и несигурност от другата страна. Липсва диалогът, който трябва да се води - между държавата, концесионера и всички, които протестират. Винаги може да се вземе разумно решения, което да удовлетворява различните страни. – За диалог между страните. Да се вземе решение, с конкретика и яснота за следващите десет години: какво ще се случи. Никой не протестира срещу втори кабинков лифт, протестите са за това, че нещата не се случват, както е указано в закона. Отделно законодателството е написано така, че един го тълкува по един начин, друг - по друг. За да не се стига до подобни своеволни тълкувания, е важно цялата нормативна уредба, касаеща националното ни наследство, да бъде ясно и категорично разписана. – Аз ви казвам, че проблемът не е само липсата на кабинков лифт, с него ще трябва да се направят още неща за тези хора, които се качат горе с лифта . Ако няма достатъчно съоръжения горе, тази опашка ще се прехвърли там. – Тогава влизаме в обекта на световното наследство на ЮНЕСКО. Не е редно. Но не съм наясно с подробностите в новия план, защото той бе изготвен след 2013 г. – Ние сме временно на тази земя, а тази планина я е имало много преди да го е имало Банско и нас да ни има, трябва да се съобразяваме, защото това е национален обект с международно значение. Всяко действие трябва да е съгласувано от всички, трябва да се постигне споразумение между всички засегнати страни и да има яснота какво още се случва. Ако я има тази яснота и всички са дали своето съгласие, няма да ги има тези протести. – Хора, които чувстват, че ако се позволи без яснота и конкретност да се прави нещо в планината, това ще наруши равновесието, ще разруши обекта на световно наследство. – Тази теза, че австрийци и швейцарци плащат тук на природозащитници, за да не се развива ски туризмът в планината, ми е смешна и не звучи сериозно. Аз имам приятели, които живеят в Австрия. Хората, които карат тук ски в България, не са тези, които карат в Алпите. Тук идват македонци, сърби, турци. И голяма част от англичаните и руснаците, които вече живеят тук. Ние не сме конкуренция с тези курорти , защото туристите са различни. – Със сигурност са местни хора, но въпросът е, че в момента в Банско има два основни работодателя - общината и \"Юлен\" . По някакъв начин хората, които са на място са зависими от тези работодатели. Ние сме малък град, познават се хората, ако не отидеш на протеста, ставаш неудобен. Аз бях член на един местен клуб на скиорите ветерани, които ползват преференция всяка година – дават им се карти да карат ски безплатно. Това пак е вид зависимост. Аз самият бях изключен от клуба с неясни аргументи, някой казал нещо, едва ли не бях \"обвинен\", че подкрепям зелени протести.  – Не съм запознат с конкретиката, но смятам, че ако има неясноти в разписването на новия план, се отваря врата да се правят разни неща. Затова е важно да има яснота. – Сега съществуващите водохващания са достатъчни за питейните нужди на населението, защото няма воден режим в някое от населените места в региона. През 2016 г. дори e изградено ново водохващане за питейни нужди над Банско и то е направено според сега действащия план, без тези промени. Така че и сега няма проблем да се правят такива водохващания. – Трябва да има яснота точно какво трябва да се направи. Притеснително е, ако се взимат води от планинските езера или други водоизточници за този изкуствен сняг, това ще доведе до необратими екологични промени. Ако не са конкретизирани нещата, тази опасност винаги съществува – Ако ще се правят нови писти, ще имат нужда от изкуствен сняг и от вода за него. – И аз не знам защо не се случва. Когато аз бях директор на парка, имаше консултативен съвет, на който участваха всички общини от региона и всички засегнати страни. В края на краищата това е една защитена територия, която е обект на световното наследство на ЮНЕСКО. Природозащитниците имат основание да се притесняват. Преди да дойде концесионерът \"Юлен\", над Банско имаше два лифта и пет влека, имаше малки семейни хотелчета, имаше автентична атмосфера. Сега тези неща се промениха. Местният бизнес замря, след като се построиха толкова много хотели и заведения на хора, които не са от града, а частните малки хотели стоят празни. В случаят със ски зона Банско трябва да се видят условията, това, което вече е построено, и капацитетът, който има в тази зона. И да има регулатор, защото се видя , че ако няма регулатор, който да каже стига, това ще продължи до безкрай и в крайна сметка няма да имаме нито планина, нито нормален туризъм. Сравненията на ски курорта над Банско със ски курортите в Швейцария, с Алпите не са уместни. В селищата в близост до чуждите ски курорти, които се сочат за пример, има поминък за местните, има устойчивост. Знае се, че капацитетът на ски съоръженията е съобразен с легловата база. Имотите са ценни и имат стойност, не може да дойде външен инвеститор, няма да го допуснат местните. Ако искаш да имаш хотел, ще купиш някой, който се продава, не можеш да строиш нов просто така. Създадена е устойчива среда за поколения напред, които ще имат устойчив поминък.  – Капацитетът на ски зоната е 10 хиляди души. Когато тръгнаха да я правят, мотивът беше, че градът може да поеме 6-7 хил. туристи и че пистите не са достатъчни. В момента, в който започнаха да се строят нови писти и кабинков лифт, стана един строителен бум и за няколко години - от 2002 до 2006 г. се застрои всичко във и около Банско.  Имаше една зона, в която беше разрешено да се строи, постепенно тази зона се разширяваше все повече и повече и се стигна до това, че се изкупуват масово земи, да се строи извън регулация, да се сменя предназначението. И сега има недовършени сгради, има и земи с променено предназначение, които стоят незастроени. В момента за Банско има свръхпредлагане на апартаменти, хотели, които са под себестойността си. Ако сега се разшири ски зоната, не знам дали няма да се повтори това, което се случи преди 10 години, ако няма регулатор. – Държавата и общините, няма кой друг да бъде регулатор в този процес. Трябва да се направи сериозен анализ какво е построено като ски съоръжения вече в ски зоната, каква е легловата база и какво може да се прави, така че да се запази този национален парк.  Трябва да решим дали искаме да имаме обект на световното наследство и да опазим тази неповторима природа. Или правим нещо, което не се знае докъде ще стигне. – Дирекцията на парка отговаря за територията и за спазването на законодателството във връзка с тази защитена територия. Моята функция беше да контролирам в парка, съблюдавахме това как функционира в момента тази територия и дали има нарушения. По времето на мандата ми нямаше някакви сериозни нарушения. Реално погледнато, всичко, което се беше случило като строителство, беше направено, преди аз да поема поста директор. Когато се прави някакво строителство, отговаря Дирекцията по строителен контрол. Общината дава разрешителните за строеж. Дирекцията на парка няма никакви правомощия, ако трябва да се направи един ремонт, той трябва да се съгласува с министерството и съответните институции. Ние само упражняваме контрол. – Справях се, нямаше някакви фрапиращи нарушения. Преди моето правостъпване имаше смяна на един лифт, който от двуседалков беше разширен на четириседалков и затова бяха отсечени някакъв брой дървета, за да се разреши просеката от Бъндеришка поляна до Коларски път. Когато бях директор на парка, съм искал да бъда неутрален, да събера и двете страни и да намерим решение на този казус, да се развива и местния бизнес и същевременно да се опазва, както следва парковата територия. Като станах директор на парка, аз съм погледнал по друг начин на тази защитена територия, защото, когато влезеш в тази система, виждаш за какво става въпрос – за каква природа става дума, за какво богатство, което трябва да се запази. Преди това, като работех в моята си сфера, съм гледал по друг начин. Видях и двете страни. За местните - за да има поминък в момента, трябва да се развива тази зона, но така че да не вредим на това, което имаме. – Нямаше сътресения, за да е имало търкания. Kонцесионната зона беше изграденa вече, нищо ново не се е строило по мое време и челен сблъсък не е имало. Когато управляваш такава държавна структура, ти си зависим от много фактори. Когато съм управлявал моя бизнес, съм взимал сам решенията. Тук трябва да се съобразяваш с община, държавни институции, частен интерес. Трябва да изпълняваш чужди решения, а слагаш своя подпис на неща, за които после носиш отговорност. Това не беше моето нещо, затова по-скоро нямах желание да се връщам на този пост след политическата чистка на директори на паркове и басейнови дирекции на кабинета \"Орешарски\". Така и не се адаптирах към такъв тип зависимост. – Не, няма. Не се е случвало, защото през цялото това време исках да мотивирам хората да са вършат работата, за която са там – парковата охрана, която следи за защита на парка, основно контролира. Дърва за отопление на местните се дават, но те са само паднали и изсъхнали дървета, само от зони, където това е позволено. В резерватната зона каквото и да падне, не се пипа, текат си природни процеси, в които човек не бива да се меси. Ако паднат дървета, те си остават там. Незаконни сечи няма толкова, колкото проблем е ловът, получавахме сигнали. Организираха се акции, но е важна превенцията - не може да реагираш веднага, когато се случи нещо. Но ако си взел превантивни мерки, може да предотвратиш това да се случи, това е важното при тази работа, защото площите са много големи и е трудно достъпна територия. Парковата охрана е постоянно на терен, познава планината, помага в спасителни акции, в много случаи, когато някой се изгуби, парковата охрана намира и помага. – Когато се изсекат дървета, няма как на тяхно място да се засадят нови, защото тази зона трябва да остане гола, там не трябва да има дървета, защото ще минават съоръженията. Дори и да тръгнат отново да растат млади фиданки, те трябва да ги почистват периодично.  А – На друго място трябва да се чака 100 години, за да станат същите стари дървета. Националните паркове са все още местата, които са защитени и не се сече подобно на горските стопанства, където има интензивен добив на дървесина. Те за това са защитени, за да се опази това, което има. Въпросът е, че в различните зони се допускат различни дейности и режими. В резерватите човешката дейност е недопустима. Даже не може да се влиза без човек от парка като придружител, при предварителна заявка и обявен предварително маршрут. \"Юлен\" и \"Баюви дупки-Джинджерица\" са такива. – По-скоро с моторните шейни през зимата, защото е забранено да се карат моторни шейни извън ски зоната, а масово се ползват и се карат. Това е трудно за контролиране - става дума за мощни шейни, които минават и няма после как да се установи кои са нарушителите. Превенцията е решението, обикновено се знае къде са им базите, откъде тръгват. Могат да се съблюдават тези неща. В същото време има някои прекалени забрани, които не знам защо са сложени точно. Например има забрани за извънпистовото каране, макар че то нито замърсява природата, нито нарушава екологичното равновесие. Това са свободни хора, които взимат ските с колани, минават някакви трасета, оттам се пускат. Дали го правиш като пешеходен туризъм, или караш е все същото. Това не уврежда природата. – Монопола на \"Юлен\" го има. Мога да ви кажа за ски училищата, извън това на \"Юлен\" - имат една несигурност всяка година, защото именно \"Юлен\" определя една такса за ски учителите, за да могат да практикуват. Всяка година тази такса е различна, а тя не е малка и това внася голяма несигурност, не знаеш какви ще са условията идната година, не знаеш дали има смисъл да се развиваш. Хотелите, които са на \"Юлен\", могат да продават пакетна услуга - с лифт карта и нощувка, която другите хотели не могат да предлагат. Реално няма икономическа конкуренция и това създава предпоставка за монопол и на пазара. – Проблемът е, че се взима на концесия обект държавна собственост и не знаеш кой седи зад тази офшорка, кой реално носи финалната отговорност за това дали се спазват концесионните задължения. Но в края на краищата това нещо вече се е случило и дори половината от тази концесия е изтекла. Особено ключово е оттук насетне какво предстои, защото в крайна сметка процедирането на конкретни решения, свързани с концесионното споразумение, ще повлияе на по-нататъшното развитие на курорта и на региона като цяло. Общественото напрежение през последните няколко години е показателно за наличието на проблем, в това число и неяснотата по отношение на реалния собственик на \"Юлен\". Има нещо объркано още от самото начало. Ние гледаме общо, но има детайли, които трябва да се видят. Важно е и да мотивираме местните да имат интерес от устойчивостта на курортите. – Политическа чистка беше. Обикновено на такива постове се слагат удобни хора, аз не бях удобен. – Защото имах собствено мнение, когато нещо не ми харесваше, не го правех. – Например когато трябваше да мине тази промяна на плана за управление, която сега мина чак. Тогава министър беше Нона Караджова, цялата процедура тръгна, но правителството падна и дойде служебно правителство (2013 г.), застъпи Юлиан Попов, който събра всички директори на дирекции към МОСВ. Там той попита за промените, предложени в плана за управление на парк Пирин. Тогава казах моето мнение да не прибързваме - не трябва да се прибързва с тази промяна, при положение че бяха стартирали процедури по актуализация на плана - защо да променяш един действаш план, когато е стартирала процедура по актуализацията му. Вече сме 2018 г. А този актуализиран план трябваше да е влязъл още през 2014 г. Нека в новия план да се проучи какво е точно въздействието от тази ски зона, каква е необходимостта и тогава да се направи така, че да не се променя на парче - в стария план.", "date": "2018.03.06", "title": "Валери Мечев, бивш директор на парк \"Пирин\": За нови писти над Банско ще трябва и изкуствен сняг, и вода за него"}
{"url": "https://www.dnevnik.bg/sviat/2018/03/06/3141090_muje_otkradnaha_5_mln_dolara_v_broi_ot_samolet_na/", "text": "Крадци откраднаха 5 млн. долара в брой от багажното отделение на самолет на \"Луфтханза\", който трябвало да излети за Швейцария от летище близо до бразилския град Сао Пауло, предаде агенция \"Франс прес\", като цитира местната полиция. Зрелищният обир бил извършен в неделя за шест минути от петима мъже, които нахлули на пистата, заплашили служителите по сигурността, откраднали парите и избягали. При обира няма пострадали хора. Бразилските власти не са арестували заподозрени. Крадците се вмъкнали в товарния терминал на летището Виракопос с пикап, облепен с лого, подобно на логото на фирмата, отговаряща за охраната на пистите. Самолетът на \"Луфтханза\" кацнал на Виракопос - най-голямото товарно летище в Бразилия, идвайки от международното летище на Сан Пауло, с крайна дестинация Цюрих. Според в. \"Фоля ди Сан Пауло\" откраднатите долари били поверени на фирмата за транспортиране на пари \"Бринкс\". Кражбата на товари процъфтява в Бразилия, но в повечето случаи биват ограбвани тирове, предимно снабдяващи Рио де Жанейро, отбелязва АФП.", "date": "2018.03.06", "title": "Мъже откраднаха 5 млн. долара в брой от самолет на бразилско летище"}
{"url": "https://www.dnevnik.bg/sviat/2018/03/06/3141155_kremul_na_britanskite_medii_ne_im_otne_mnogo_vreme_da/", "text": "На британските медии не им отне много време да обвинят Русия за състоянието на бившия разузнавач Сергей Скрипал, коментира говорителят на Кремъл Дмитрий Песков, цитиран от агенция \"Ройтерс\". Скрипал, който е пенсиониран полковник от руското разузнаване и бежанец във Великобритания, е в критично състояние  след досег с неизвестно вещество . Той и 33-годишна негова позната бяха открити вчера в безсъзнание в търговски център в Солсбъри, графство Уилтшър. \"Никой не се е обърнал към нас с такова искане\", отвърна Песков на въпрос дали британските власти са поискали помощ за разследването. \"Москва винаги е отворена за сътрудничество.\" В разследването вече се е включила британската антитерористична полиция. Директорът на институцията  Марк Роули  коментира случая с думите: \"Трябва да помним, че руските изгнаници не са безсмъртни, възможно е да умрат, има и уклон към теории на конспирациите. Но трябва да сме наясно, че има и държавни заплахи.\"", "date": "2018.03.06", "title": "Кремъл: На британските медии не им отне много време да ни обвинят за разузнавача"}
{"url": "https://www.dnevnik.bg/v_pamet/2018/03/06/3141145_pochina_aktyorut_nikolai_nikolaev_-_bate_nikolai/", "text": "Днес на 77-годишна възраст почина актьорът Николай Николаев, познат на поколения български деца като \"бате Николай\" от детското телевизионно предаване \"Сладкарница \"Захарно петле\". Това съобщи синът му - художникът Стефан Николаев в \"Инстаграм\" Актьорът е роден в град Силистра на 18 октомври 1940 г. Той играеше на сцената на Народния театър, а от изявите му в киното ще бъде запомнен с ролята на Джани Леопарди в \"Оркестър без име\". [[img:3141159] Комедийният талант на Бате Николай се прояви и в цирка, където се изявяваше като клоун и илюзионист. Малките пациенти на института за спешна помощ \"Пирогов\" пък ще го запомнят като \"професор Коко\" от \"Клиниката по смехотерапия\". През 2015 г. бе удостоен с най-високото отличие на Министерството на културата \"Златен век\" за принос към изкуството.", "date": "2018.03.06", "title": "Почина актьорът Николай Николаев - бате Николай"}
{"url": "https://www.dnevnik.bg/sport/2018/03/06/3141161_serena_uiliams_se_chuvstva_gotova_za_zavrushtaneto_si/", "text": "Носителката на 23 титли от Големия шлем в тениса Серена Уилямс заяви, че се чувства готова за завръщането си. Американката ще участва в турнира Индиън Уелс. \"Беше трудно\", каза тя в интервю за Би Би Си. Уилямс разказа, че е имало много дни, в които си е задавала въпроса как ще продължи. \"Беше наистина много, много трудно, но продължавам и знам, че може все още да не съм във върховата си форма, но се приближавам. Всеки ден е нов ден и всеки ден трябва да се подобрявам. Докато вървя напред, дори да е със скоростта на костенурка, съм доволна\", каза Уилямс. Наскоро тя  заяви, че се чувства късметлийка, че е оцеляла след раждането на дъщеря си Алексис Олимпия . Тенисистката посочи, че е имала усложнения след раждането и е прекарала няколко дни в болница. Уилямс имаше желание да защитава титлата си от Australian Open, но дни преди турнира се отказа. Тогава тя обясни, че не би се впуснала в надпреварата само заради участието, ако не е убедена, че има сили да стигне напред. Турнирът в Индиън Уелс ще е първото ѝ официално състезание от календара на WTA след раждането. Във \"Фед къп\"  36-годишната американка и сестра ѝ Винъс Уилямс отстъпиха срещу холандския тандем Лесли Керкхов и Деми Схуурс с 2:6, 3:6 .", "date": "2018.03.06", "title": "Серена Уилямс се чувства готова за завръщането си"}
{"url": "https://www.dnevnik.bg/biznes/2018/03/06/3141164_bulgarski_kompanii_imat_proekti_za_500_mln_evro_v/", "text": "Български компании участват в изпълнението на проекти за над 500 млн. евро в Индия. Това съобщи Министерството на икономиката след среща на зам.-министъра на икономиката Александър Манолев с представители на компанията \"Ексайтъл\" (Excitel Broadband) – българско предприятие, което е най-бързо развиващият се доставчик на интернет в Ню Делхи и Хайдерабад.  Компанията работи с почти всички водещи доставчици на интернет в Индия (в 150 индийски града). През 2016 г. тя е получила лиценз за директен доставчик на интернет в Делхи и Хайдерабад. Само в тях общият брой на интернет потребителите достига 190 хил., а за компанията вече работят около 500 души в Индия. През юли 2016 г. българската компания \"Грийнзоун България\", която е част от българския консорциум \"АСПА инженеринг\", е сертифицирана заедно с техните индийски бизнес партньори по програмата Make in India за реализация на мащабен инвестиционен проект в Индия за изграждането на виртуална канализационна мрежа в страната, включваща изграждане, инсталиране и поддръжка на стотици хиляди биотоалетни в Индия. През 2017 г. компанията \"Грийнзоун България\" ЕООД започва и друг мащабен инвестиционен проект в страната за изграждането на голям фотоволтаичен парк, с капацитет 500 MW, близо до град Патна в индийския щат Бихар. Към момента се планира българско участие за 5 млн. долара в проекта, а прогнозите са общата му стойност да достигне около 500 млн. евро. През ноември 2014 г. бе пуснат в експлоатация нов български завод за опаковане на течен битум край Мумбай на стойност 2.2 млн. евро, изграден от българско-индийския холдинг \"Прайм стар петролиум енд инфрастръкчър лимитед\". Това е и най-голямото съоръжение за опаковане на битум в Азия.  Българската компания \"Хюве фарма\" създаде джойнт венчър завод в Индия за производство на ветеринарни фармацевтични продукти (край град Пуне). Също така български ИТ специалисти са разработили иновативни приложения за мобилна безопасност (iSOSu App и Imarecon), които могат да изпращат незабавни спешни SOS сигнали само с едно кликване и да анализират изображения и видеозаписи за разпознаване и проследяване в реално време. Двете заявки успешно обслужват отделни клиенти и полицейски управления в Индия. Зам.-министър Манолев е на посещение в Индия за участие в Осемнадесетата сесия на българско-индийската междуправителствена Смесена комисия за икономическо и научно-техническо сътрудничество. В програмата му са включени срещи в министерствата на търговията и на информационните технологии, с ръководството на най-голямата бизнес организация в Индия, с потенциални инвеститори и др.", "date": "2018.03.06", "title": "Български компании имат проекти за 500 млн. евро в Индия"}
{"url": "https://www.dnevnik.bg/biznes/2018/03/06/3141178_niakolko_obshtini_otnovo_vdignaha_mestnite_danuci/", "text": "И през тази година редица общини увеличават местните данъци и такси, макар това да не е така масово, както през 2017 г., съобщава в. \"Сега\" . В Перущица таксата за смет е повишена с 86% с мотива, че отдавна не е променяна и че междувременно тройно са поскъпнали плащанията за извозването към депото в Цалапица. През миналия месец на в града протестираха срещу влошеното качество на услугата и това, че в градчето има незаконни постройки, чиито обитатели нищо не плащат. Данъкът върху недвижимите имоти в Кърджали е повишен от 1.2 на 1.8 промила за физическите лица, а за фирмите - от 1.3 на 2 промила. Драстично - между 10% и 50%, поскъпна и автомобилният налог. Увеличение имаше и предходната година, но след произнасяне на съда се наложило надвзетите предварително данъци да бъдат върнати. Данъкът за недвижими имоти и таксата за битови отпадъци се повиши и в някои бургаски квартали - \"Меден рудник\", \"Сарафово\", \"Ветрен\", \"Банево\", \"Рудник\" и \"Черно море\". Мотивът на местната власт е, че от крайградски зони са се превърнали в квартали.", "date": "2018.03.06", "title": "Няколко общини отново вдигнаха местните данъци"}
{"url": "https://www.dnevnik.bg/bulgaria/2018/03/06/3141231_lekariat_ot_plovdiv_izliza_ot_aresta_prokuraturata/", "text": "Пловдивският д-р Иван Димитров, чийто арест за убийство  предизвика масови протести в града , ще бъде освободен с най-леката мярка за неотклонение – \"подписка\". Това се разбра на брифинг на пловдивската окръжна прокуратура. Днес обвинителите изнесоха факти от разследването за убийството, които са различни от известните досега твърдения в медиите. от досегашното – умишлено убийство, на умишлено причиняване на смърт при превишаване на пределите на неизбежна отбрана. По новото обвинение законът предвижда наказание \"лишаване от свобода\" до пет години, докато при предишното то е затвор между 10 и 20 години. Освен това прокуратурата му повдига и обвинение за незаконно притежаване на боеприпаси, съобщи окръжният прокурор на Пловдив Румен Попов. От прокуратурата обясниха, че след първоначално определените 72 часа, защото според тях няма опасност той да се укрие или да извърши друго престъпление - два от основните компонента извън повдигнатото обвинение, които могат да мотивират искане за постоянно задържане под стража. \"Заставам с името и подписа си над това, което съм написал. Това не е под влияние на уличните протести\", увери наблюдаващият прокурор по делото Георги Пенев. Държавното обвинение днес изнесе редица , които се потвърждават от показанията на задържания, на свидетели, от видеозаписи от камери в района и от извършени експертизи. Прокурорите изтъкнаха, че крадецът - Жоро Джевизов, по прякор Плъха, не е влязъл в дома на Иван Димитров, както се твърдеше първоначално в медиите, а е бил в гаража му. Самият Димитров е наблюдавал случващото се от балкона си около 30 мин., без да се обади в полицията или на тел. 112. След това е взел незаконно притежаван пистолет, слязъл е пред гаража си и е извикал \"Спри, полиция\". Крадецът е опитал да избяга, като хвърлял предмети по лекаря. Впоследствие Димитров е произвел няколко изстрела, единият от които улучва, а Дживизов бяга и впоследствие издъхва на около 150 м от мястото на стрелбата. Лекарят е опитал да заличи следите с помощта на свой помагач, а друг негов приятел е укрил оръжието му - по негови думи пистолет \"Валтер\", който до момента не е намерен.", "date": "2018.03.06", "title": "Лекарят от Пловдив излиза от ареста, прокуратурата отрече да е защитавал дома и семейството си"}
{"url": "https://www.dnevnik.bg/sport/2018/03/06/3141199_ludogorec_e_sred_nai-dominirashtite_domakini_v_evropa/", "text": "Българският шампион \"Лудогорец\" е сред отборите, които имат най-доминиращо представяне в европейските първенства, сочи проучване на  Международния център за спортни изследвания (CIES) . Лидерът в Първа лига е на второ място по данните на Футболната обсерватория, като отстъпва единствено на \"Порто\". Класацията се прави на база на отправените удари и тези, които отборът е инкасирал от наказателното поле. Всеки от тимовете е представен чрез съотношението на ударите, като при \"Лудогорец\" то е 3.66. Футболистите на тима от Разград са отправили 227 изстрела срещу 62 на техните съперници. При \"Порто\" съотношението е 3.79 – 258 срещу 68. Проучването представя данни до 20 февруари 2018 година. На практика в него не влиза последният домакински мач на \"Лудогорец\", който беше  спечелен с 1:0 срещу \"Септември\" (София) . Дотук през сезона в Първа лига \"Лудогорец\" е вторият най-добър домакин. Шампионите са спечелили девет от 12-те си мача в Разград, в два завършиха наравно и загубиха веднъж от ЦСКА с 1:2 през ноември. Тимът на Димитър Димитров е спечелил 29 точки при голова разлика 25:6. Единствено \"Левски\" е по-силен домакин, като сините нямат загуба на \"Георги Аспарухов\" - девет победи и три равни с голова разлика 19:2. В класацията за най-доминиращите състави като домакини \"Лудогорец\" е пред \"Цървена звезда\", \"Наполи\", \"Динамо\" (Загреб), \"Манчестър сити\", \"Бенфика\", \"Славия\" (Прага), \"Селтик\" и ПСЖ. От всички тимове в топ 10 само два не са на първо място в първенствата си - \"Бенфика\" е втори в Португалия зад \"Порто\", а \"Славия\" (Прага) изостава с девет точки зад \"Виктория\" (Пилзен) в чешкия шампионат. ЦСКА е 11-и, като при червените съотношението е 2.71. Отправените удари са 190, а получените - 70. От водещите тимове в България  ЦСКА  изгуби най-много точки като домакин. В 11-те срещи на \"Българска армия\" футболистите на Стамен Белчев излязоха победители в седем, загубиха веднъж и три пъти завършиха наравно. В класацията попада и \"Левски\", който е 29-и. Въпреки стабилното си представяне в точков актив сините са отправили само 144 удара, това прави средно по 12 на мач, а при \"Лудогорец\" броят е почти двойно повече – 23. Нито един друг български отбор не фигурира в местата до 100. Далеч назад в подреждането са \"Челси\" (55-и), \"Милан\" (80-и) и  \"Арсенал\"  (92-и). По-рано през годината \"Лудогорец\" попадна и в друга класация на Международния център за спортни изследвания. В нея българските шампион  беше сред отборите с най-стабилни защити .", "date": "2018.03.06", "title": "\"Лудогорец\" е сред най-доминиращите домакини в Европа, сочи проучване"}
{"url": "https://www.dnevnik.bg/sviat/2018/03/06/3141197_koi_e_bivshiiat_ruski_agent_sergei_skripal/", "text": "Бивш руски двоен агент, бежанец във Великобритания и осъден в Русия, е в критично състояние след допир с неизвестно вещество. 66-годишният  Сергей Скрипал  и 33-годишна жена са били открити вчера в безсъзнание в град Солсбъри и сега са в интензивно отделение. Полицията твърди, че няма опасност за хората, и не е разпространила имената на двамата пострадали, но двама източници, близки до разследването, потвърждават пред агенция \"Ройтерс\", че става въпрос  именно за Скрипал . Сергей Скрипал, някогашен полковник в руското Главно разузнавателно управление (ГРУ), получи убежище във Великобритания през 2010 г. при размяна на агенти. Размяна на шпиони През 2004 г. Скрипал е бил арестуван от руската Федералната служба за сигурност (ФСБ) по подозрения, че е предавал руски агенти на британското разузнаване. След таен процес през 2006 г. той е бил осъден на 13 години затвор. Мъжът си е признал, че е предавал свои колеги на МИ6 за пари. Според Русия - 100 000 долара от 90-те години до края на сътрудничеството им, пише Би Би Си. През 2010 г. президентът Дмитрий Медведев го помилва, за да бъде разменен за руски агенти, задържани в САЩ. Размяната бе една от най-големите от края на студената война. Четирима агенти в Русия бяха разменени с 10, задържани от ФБР. По-късно Скрипал е бил пратен във Великобритания. В нея участва и  небеизвестната Анна Чапман , която бе арестувана от ФБР по-рано същата година. Литвиненко Отношенията между Лондон и Москва се влошиха след убийството на бившия агент на КГБ  Александър Литвиненко  с полоний през 2006 г. Британското разследване стигна до извода, че то вероятно е било одобрено от президента Владимир Путин, Кремъл многократно е отричал. Кореспондентът по сигурността на Би Би Си Гордън Корера писа, че намира \"удивителни\" паралели между двата случая. В онзи случай бяха нужни седмици, за да бъде установено, че е отровен нарочно, и минаха почти десет години, преди разследването да обвини Русия, припомня той.", "date": "2018.03.06", "title": "Кой е бившият руски агент Сергей Скрипал"}
{"url": "https://www.dnevnik.bg/bulgaria/2018/03/06/3141190_desislava_radeva_viarva_che_toaletut_i_otvlichal/", "text": "Съпругата на президента Румен Радев - Десислава Радева, мисли, че роклята й се е превърнала в \"поредното отвличане на внимание от истинските проблеми на България\". Тя и вицепрезидентът Илияна Йотова бяха с идентични рокли на традиционния държавен прием по случай националния празник - 3 март, и това стана най-коментираната тема в социалните мрежи през следващите дни. В гневна публикация в социалната мрежа \"Фейсбук\" Радева отговори на критиците си: \"Хора, честно ли важното в момента са моят и на вицепрезидента тоалети?! Това ли е темата? Дори в деня на националния празник?!\" Роклята на Илияна Йотова е на дизайнера Евгения Живкова, а на Десислава Радева - на Невена Николова, поздрави от която Радева изпраща на хората от профила си във \"Фейсбук\". \"Така ли ще оцелеем като нация - ядящи се помежду си? Това ли са ни проблемите? Ако да - с мед да ги намажеш!\", пише още Радева и добавя, че и двете с Йотова са били изненадани от сходството в тоалетите си. \"Не вярвах, че това ще се превърне в поредното отвличане на внимание от истинските проблеми на България. И все още не вярвам, че дотолкова сме отвикнали да мислим и да отсяваме важното. Тук е мястото да цитирам Томас Джеферсън: Ако една нация очаква да бъде невежа и свободна, това не е било, и няма и да го бъде!\", пише още съпругата на президента. \"За мен е важно как ме оценя човекът до мен. Защото съм негов избор. Не ваш!\", заявява Радева. Публикацията й е придружена с линк към песента на Motorhead \"Love me Forever\". Дизайнерът Невена Колева коментира пред Би Ти Ви, че подобни съвпадения се случват. \"Нищо смущаващо не виждам. За мен това, което видях, не са еднакви рокли, при никакви обстоятелства. Общото е, че се състоят от материал, където и дантелата присъства. Десислава Радева имаше прекрасен подарък – бижу с големи кристали. Направих роклята, за да отива с това бижу\", обясни тя.", "date": "2018.03.06", "title": "Десислава Радева вярва, че тоалетът й отвличал вниманието от истинските проблеми"}
{"url": "https://www.dnevnik.bg/sviat/2018/03/06/3141237_malta_dade_pravo_na_glas_i_na_16-godishnite/", "text": "Парламентът на Малта понижи от 18 на 16 години възрастта, на която гражданите получават право да гласуват на избори, предаде ДПА. Всички 64 депутати в малтийския парламент одобриха промяната. Малта стана втората държава в Европейския съюз след Австрия, която намали възрастта за придобиване на право на глас. Така на изборите за Европейски парламент през 2019 г. малтийците на 16 и 17 години ще имат възможност да гласуват за първи път. \"Парламентът единодушно промени конституцията. Отново правим история\", написа премиерът  Джоузеф Мускат  в \"Туитър\" след гласуването. И двете големи парламентарни политически партии бяха обещали да намалят възрастта за гласуване от 18 на 16 години в предизборните си програми. Тази промяна не среща широко одобрение в обществото, отбелязва ДПА. Националният студентски съвет заяви, че сегашната образователна система не осигурява на младежите подготовката, необходима за гласуване на по-ранна възраст.", "date": "2018.03.06", "title": "Малта даде право на глас и на 16-годишните"}
{"url": "https://www.dnevnik.bg/biznes/2018/03/06/3141209_pochti_polovinata_prihodi_na_bulgartabak_sa_ot_sirene/", "text": "Близо 40% от приходите от продажби на \"Булгартабак холдинг\" са от млечни продукти и електроника. Това се вижда от консолидирания отчет за последното тримесечие на миналата година, цитиран от  capital.bg . Продажбите на млечни продукти с бранда \"Лакрима\" и на електроуреди в магазините \"Техномаркет\" вече формират близо 40% от приходите на холдинга. Приходите от продажба на тютюневи изделия намаляват от 321.4 млн. лв. на 241.7 млн. лв. и вече не заемат над 95% от продажбите на холдинга. Така според отчета увеличението на продажбите на компанията е със 17% - от 335 на 392 млн. лв. Причината за рязката смяна на посоката е, че през май миналата година свързваният с депутата от ДПС Делян Пеевски холдинг  продаде основните търговски марки  за цигари на международния концерн British American Tobacco. Така през миналата година холдингът и дъщерните му дружества започнаха да изкупуват други предприятия, свързани с Делян Пеевски. През второто тримесечие \"Благоевград – БТ\" придобива мажоритарния дял от 72.65% от \"Техномаркет България\", а през третото тримесечие част от цигарения холдинг става дружеството за млечни продукти \"Лодис инвест\". В отчета е записано, че за да компенсира продажбата на търговски марки, групата се ориентира към развитие на експортните пазари, основно в Близкия изток. В отчета е отбелязано също, че през последното тримесечие на годината благоевградската фабрика е продала мажоритарния си дял във фабриката за цигарени опаковки \"Юрий Гагарин\" и така дружеството вече е загубило статута си на асоциирано предприятие. В края на миналата година бяха освободени повече от половината работници в благоевградската цигарена фабрика и почти всички служители в предприятието за обработка на тютюн в село Ясен, Плевенско.", "date": "2018.03.06", "title": "Почти половината приходи на \"Булгартабак\" са от сирене и електроника"}
{"url": "https://www.dnevnik.bg/sport/2018/03/06/3141216_video_putin_i_futbolnite_mu_umeniia_v_obratnoto_broene/", "text": "Руският президент Владимир Путин се включи с футболни умения в клип, показващ обратното броене до началото на световното първенство. Във видеото той заедно с президента на ФИФА Джани Инфантино и световни звезди от страните участници жонглират с топката като в играта на \"21\". Разликата е, че те тематично отброяват до 100, колкото дни остават до началото на световното. Във видеото участват Диего Марадона, както и световните шампиони Роналдо, Карлес Пуйол и Мирослав Клозе. Клипът завършва с Путин и Инфантино, които си подават топката. Последният стотен удар по топката е на  Путин , който я подава с глава на Инфантино.  Световното първенство в Русия започва на 14 юни с мача между домакините и Саудитска Арабия. Шампионатът ще продължи до 15 юли.", "date": "2018.03.06", "title": "Видео: Путин и футболните му умения в обратното броене до световното в Русия"}
{"url": "https://www.dnevnik.bg/sport/2018/03/06/3141264_levski_poiska_ostavkata_na_shefa_na_sudiite_i/", "text": "Левски\" призова председателят на съдийската комисия към БФС Петър Петров да подаде оставката си заедно с целия си екип. Сините изразиха недоволството си в писмо в остър тон и поставиха серия въпроси. От клуба са разочаровани от съдийството в миналия кръг, като отчитат помощ за \"Лудогорец\" и ЦСКА. Шампионите  се наложиха с 1:0 срещу \"Септември\" с гол от спорна дузпа  в края на добавеното време, а червените  стигнаха до 2:0 срещу \"Дунав\" в Русе  в мач, в който получиха подкрепа от съдията Георги Кабаков. Писмото на \"Левски\" е подписано от изпълнителния директор Красимир Иванов, който посочва, че \"битката за титлата на българския шампионат явно се е изместила от футболния терен в ръцете на съдийската комисия на БФС\". \"Време е БФС да даде пример и да застане на страната на справедливия футбол, да осигури феърплей и да покаже, че футболните спорове се решават единствено на терена. Не на паркинги, на срещи на четири очи или в тъмни канцеларии. Защото бездействието в тази насока лепва мръсно петно върху българския футбол и поражда омерзение към играта, която всички обичат\", посочва той в писмото, адресирано до Петров. Иванов призовава за \"незабавни, твърди и ясни промени в българското футболно съдийство\". \"Време е БФС да покаже, че разбира, че щом наказва с глоби клубовете, когато техните привърженици ругаят по адрес на футболната централа, трябва да покаже също, че е готов да изреже до край тумора в българското съдийство. Време е за незабавна оставка на цялата съдийска комисия и вашата като неин председател.\" Въпросите От \"Левски\" поставят серия въпроси към Петров и ръководената от него комисия. \"Това ли са новините, от които българският футбол се нуждае? Това ли са действията, с които се надяваме да привлечем хиляди по нашите стадиони\", пита Иванов. Той припомня, че Кабаков е бил наказан след мача между ЦСКА и \"Лудогорец\", и повдига въпроса дали е редно в завръщането си отново да е съдия на двубой на червените. \"Спомняте ли си, че съдията Георги Йорданов беше изваден от съдийството за правилно съдийско решение в идентична ситуация в мача \"Левски\" – \"Литекс\" през декември 2015 година?\" \"Имат ли нужда младите български футболисти да виждат в редиците на отборите, претендиращи за титлата, футболисти, които демонстрират нагло поведение и вяра в това, че победа им е гарантирана? Как можем да позволим да оставим незабелязано поругаването на футболните правила и арогантно отношение към противниковите състезатели? Можем ли да похвалим тези, които бият и след това се крият, окрилени от обгърналото ги усещане за безнаказаност? Не виждаме ли, че всеки подминат случай на проявено безпардонно насилие на терена води след себе си други по-шокиращи прояви\", продължава Иванов. Според думите му съдийски назначения будят съмнение и подозрение. \"Моралът в съдийството е в сериозен упадък. Избягването на налагане на сериозни наказания подхранва плевелите, които задушават нашия футбол.\" Още от същото \"Левски\" е поредният клуб, който призовава за оставката на Петров. През есента такъв призив дойде от \"ЦСКА - София\" и от \"Ботев\". Почти след всеки кръг има оплаквания за груби грешки в съдийството. След една от грешките Петров се извини на клуба от \"Българска армия\". Съветникът на БФС по въпросите за съдийството  Марк Бата пък видя положително развитие . \"Оценката ми за съдийството генерално е положителна. Вижда се подобрение при съдиите, което не можем да кажем само от мачовете във вътрешното първенство, но и от международните срещи. Няма как да си затворим очите за някои големи грешки, но такива виждаме във всички шампионати. Естествено моята работа е да намаля тези в България\", каза Бата. \"Левски\" имаше недоволство и претенции, че е ощетен в мача си срещу \"Верея\" в Стара Загора, когато загуби. Тогава бившият изпълнителен директор на клуба Наско Сираков реагира много остро. В друг случай  той каза : \"Винаги когато някой отбор понадигне глава и е готов да съперничи или да оспори превъзходството на \"Луогорец\" в последните години, му биват подрязвани крилата. Поне това е тенденцията, която аз забелязвам. И мога да извадя сто примера.\" В домакинството си на \"Верея\" обаче  сините спечелиха с гол с ръка на Давид Яблонски . В края на септември  Петров е бил предупреден от Областната дирекция (ОД) на МВР във Велико Търново, че е \"поръчан\" на силова бригада .", "date": "2018.03.06", "title": "\"Левски\" поиска оставката на шефа на съдиите и \"незабавни, твърди и ясни промени\""}
{"url": "https://www.dnevnik.bg/sviat/2018/03/06/3141266_gvatemala_shte_premesti_posolstvoto_si_v_erusalim_dva/", "text": "Гватемала ще премести  посолството си в Израел от Тел Авив  в Ерусалим през май, два дни след САЩ в тази страна, обяви президентът на Гватемала Джими Моралес, цитиран от агенция \"Франс прес\". \"По мое нареждане два дни след като САЩ преместят своето посолство, Гватемала ще прехвърли постоянно посолството си в Ерусалим\", заяви Моралес вчера във Вашингтон на годишната конференция на влиятелното произраелско лоби Американско-израелски комитет по обществени въпроси. Вашингтон предвижда да отвори новото си  посолство в Ерусалим  на 14 май, когато се отбелязва 70-годишнината от създаването на Израел. От 193-те страни - членки на ООН, 128, включително съюзници на САЩ като Великобритания и Франция, гласуваха на 21 декември резолюция, която осъжда решението на САЩ да преместят  посолството си в Ерусалим . Само седем малки страни, сред които Гватемала и Хондурас, подкрепиха САЩ и Израел в този вот. Говорителят на израелското външно министерство Емануел Нахшон приветства изявлението на президента Моралес. \"Решението ви скоро да преместите посолството си в Ерусалим е смело и далновидно. Радваме се да ви посрещнем в скъпата ни вечна столица\", написа той в \"Туитър\". Палестинското правителство осъди решението на Гватемала, наричайки го \"агресия срещу палестинския народ и законните му права\", предаде агенция \"Франс прес\", като цитира комюнике, разпространено от официалната агенция \"Уафа\"./БТА", "date": "2018.03.06", "title": "Гватемала ще премести посолството си в Ерусалим два дни след САЩ"}
{"url": "https://www.dnevnik.bg/sviat/2018/03/06/3141274_zashtitena_svidetelka_vleze_v_italianskiia_parlament/", "text": "Вдовицата на убит от сицилианската мафия син на мафиотски бос беше избрана в италианския парламент като представител на движение \"Пет звезди\", предаде агенция \"Франс прес\". 51-годишната Пиера Айело живее под закрила, откакто преди години решила да свидетелства в съда. Тя бе принудена да води кампанията си без обичайните публични прояви и криейки лицето си, за да избегне отмъщение на мафията. Това не ѝ попречи да спечели 52.9% от гласовете в изборния си район Марсала, Западна Сицилия, изпреварвайки значително съперника си от дясната коалиция, получил едва 26.1%. През 1991 г. Пиера Айело става свидетел на убийството на съпруга си Николо Атрия, син на мафиотския бос Вито Атрия. Вито Атрия е убит 1985 г. и Николо публично се заканва да си отмъсти. Затова е ликвидиран от съпернически клан. Пиера Айело издава двамата убийци на съпруга си и свидетелства срещу десетки мафиоти пред прокурор Паоло Борселино, който няколко месеца по-късно, през 1992 г., е убит от заложено в колата му взривно устройство. Айело обясни по време на кампанията си, че е решила да се кандидатира заради ангажимента на движение \"Пет звезди\" да се бори с неравенството и за да \"си върне лицето\", както казва тя, след като преди 26 години от съображения за сигурност е била принудена да се премести в друга част на Италия и да крие коя е. /БТА", "date": "2018.03.06", "title": "Защитена свидетелка влезе в италианския парламент"}
{"url": "https://www.dnevnik.bg/photos/2018/03/06/3141261_snimka_na_denia_izrigvaneto_na_shinmoe/", "text": "Японският вулкан Шинмое на южния остров Кюшу изригна дим и пепел на хиляди метри височина, а в резултат бяха отменени общо 65 полета от и до близкото летище в Кагошима. Вулканът се намира на 985 км от Токио. По-малки изригвания са регистрирани от началото на месеца, когато беше ограничен достъпът до върха, висок 1421 метра, съобщи БТА. Телевизионни кадри показват дим и пепел, които се издигат в небето, достигайки височина от 3650 м по данни на Японската радиотелевизионна компания. Дълбоко в кратера се вижда лава. В Япония има 50 действащи вулкана.", "date": "2018.03.06", "title": "Снимка на деня: Изригването на Шинмое"}
{"url": "https://www.dnevnik.bg/evropa/2018/03/06/3141263_upravliavashtite_v_surbiia_specheliha_kategorichno_na/", "text": "Управляващата партия в Сърбия спечели категорична победа на изборите за общински съвет в Белград, предаде \"Ройтерс\". Сръбската прогресивната партия на президента Александър Вучич е спечелила 44.99% от гласовете, а опозиционният съюз, воден от бившия кмет Драган Джилас, е получил едва 18.93%. Трета е листата на бившия ватерполист и кмет на община Нови Белград Александър Шапич с 9.01 процента. Коалицията начело със Социалистическата партия на външния министър Ивица Дачич и \"Единна Сърбия\" на Драган Маркович Палма е спечелила 6.13% от гласовете, посочва БТА. Останалите 20 партии и коалиции, участвали в изборите, не успяха да преминат изборния праг от 5%. Около една четвърт от 7.3-милионното население на Сърбия живее в столицата, която има бюджет от близо 850 милиона евро и 2.6% от брутния вътрешен продукт. Опозицията обвини Прогресивната партия, че е манипулирала вота в някои избирателни секции, оказвайки натиск върху политическите си опоненти и задушавайки свободата на медиите преди вота. Вучич отхвърля обвиненията. По думите му \"хората ясно са показали, че искат продължение на реформите\". Прогресивната партия сега разполага с 60 дни, за да номинира кандидат за кмет на Белград. Позицията е смятана за четвъртата по важност в страната след президента, премиера и председателя на парламента. Вучич каза, че макар партията му да разполага с удобно мнозинство от 64 души в 110-местния градски съвет, тя ще направи коалиция със социалистите, които са съуправляваща партия в сръбското правителство.", "date": "2018.03.06", "title": "Управляващите в Сърбия спечелиха категорично на местните избори в Белград"}
{"url": "https://www.dnevnik.bg/evropa/2018/03/06/3141277_ima_volia_za_poevtiniavane_na_rouminga_mejdu_es_i/", "text": "Има воля за намаляване на тарифите за роуминг между държавите от Европейския съюз и от Западните Балкани. Това съобщи на среща днес в Европейския парламент в Брюксел еврокомисарят по цифровизацията Мария Габриел, цитирана от БТА. \"Цифровизацията не е избор, от нас зависи да се възползваме от всички възможности. Хората трябва да бъдат в центъра на цифровизацията\", добави тя. Габриел определи действащите тарифи за роуминг като космически. Тя съобщи, че до срещата на ръководителите на държавите от ЕС и от Западните Балкани в София през май ще бъде изготвен план за намаляването на тези цени. Високата скорост на обмен на данни е в основата на днешната икономика, необходими са инвестиции, отбеляза еврокомисарят. По нейните думи цифровизацията, освен че предоставя възможности, заплашва с бедност и откъсване на регионите. Габриел призова страните от Западните Балкани, чиито посланици в Брюксел присъстваха на днешната среща, да работят за бързото въвеждане на електронни лични карти. Според нея цифровизацията е средство за борба с корупцията. \"Мястото на Западните Балкани е в Европа, те са част от нея. Живеем в изключително политическо време, регионът днес е приоритет за Европейската комисия и за българското председателство на Съвета на ЕС\", посочи еврокомисарят. Тя отбеляза, че днес в ЕС 80 милиона души никога не са ползвали интернет, както и че липсват до половин милион специалисти в цифровата област. Габриел добави, че би искала следващият многогодишен бюджет на ЕС да разполага с двойно повече средства за цифровизация. /БТА", "date": "2018.03.06", "title": "Има воля за поевтиняване на роуминга между ЕС и Западните Балкани, каза Мария Габриел"}
{"url": "https://www.dnevnik.bg/evropa/zemedelie/2018/03/06/3141229_134_mln_evro_e_bjudjetut_na_novata_lozaro-vinarska/", "text": "Между 2019 и 2023 г. за българския винаро-лозарски сектор ще бъдат заделени общо 134 млн. евро по линия на Общата селскостопанска политика на ЕС, които ще бъдат разпределени между четири схеми - за преструктуриране на лозя, за застраховка на продукция, за инвестиции във винарски предприятия и за реклама на вина във външни за ЕС държави. Такива параметри са заложени в следващата национална лозаро-винарска програма, която ще стартира от догодина. Документът вече е утвърден от земеделското министерство и предстои да бъде разгледан и от ЕК, съобщава  capital.bg . Oбщата сума за подпомагане през новия период е сходна с настоящия. В новата програма е заложено лозарските стопанства да могат да кандидатстват по две схеми. Едната от тях- за преструктуриране и конверсия на винени лозя, ще бъде с бюджет 76.31 млн. евро, което е над половината от сумата по цялата програма. Схемата, по която имаше финансиране и при предходните две програми за сектора, цели да подмени поне 8% от общите лозови насаждения в страната, като поне в половината от тях трябва да се приложат и техники за по-добро управление. Така според програмата през периода до 2023 г. кандидатите ще могат да получат до 3 млн. лв. подпомагане. Лозарите ще могат да кандидатстват и за средства за застраховане на реколтата, като за целта са заделени 5 млн. евро, с които трябва да бъдат покрити поне 5% от площите в страната. По схемата ще се покриват между 50% и 80% от разходите за застрахователните премии срещу загуби от неблагоприятни климатични условия или болести по растенията, загуби, причинени от животни или вредители, и други, е заложено в програмата. Винарският бизнес ще може също да кандидатства по две схеми за подпомагане. По схемата за инвестиции в предприятия са заделени 42.5 млн. евро, които могат да бъдат ползвани за закупуване на машини и оборудване. Целта е да бъдат подпомогнати поне 60 проекта, а заложената максимална сума за един проект е 600 хил. евро. Най-голям приоритет по тази мярка ще имат проекти за енергийна ефективност. Други 10 млн. евро ще бъдат заложени и по схемата за популяризиране на вина на външни за ЕС пазари, като е заложена група от 15 държави, за които се смята, че имат потенциал за повишение на износа. Сред тях са САЩ, Русия, Китай, Япония, Виетнам, Сингапур, Мексико и др. По тази схема ще може да бъде отпускано финансиране от максимум 4 млн. лв., ако кандидатът е професионална организация, или 1 млн. лв., ако става дума за дружество. Средствата могат да бъдат използвани за рекламни акции, участия в изложения, провеждане на презентации, дегустации и др. Лозаро-винарските програми в държавите членки са свързани с общата организация на пазарите на селскостопански продукти в ЕС. Така например в България действа сходна програма и за подпомагане на сектор \"Пчеларство\".", "date": "2018.03.06", "title": "134 млн. евро е бюджетът на новата лозаро-винарска програма от 2019 г."}
{"url": "https://www.dnevnik.bg/video/2018/03/06/3141240_video_stivun_hoking_obiasni_kakvo_e_imalo_predi/", "text": "Световно известният учен Стивън Хокинг сподели в интервю каква е идеята му за това какво е имало преди Големия взрив, от който според доминиращата теория е възникнала Вселената. Отговорът на човека, който се смята, че е един от съвременниците с най-иновативни идеи за това как да разберем и опишем заобикалящия ни свят, е едновременно лесен и повдигащ нови въпроси. \"Нищо не е имало преди този голям, голям взрив\", казва Хокинг в разговор с Нийл Деграс Тайсън, известният американски астрофизик и водещ на телевизионната поредица \"Космос\". \"Според Общата теория на относителността на Айнщайн пространството и времето създават заедно пространствено-времеви континуум, или многообразие, което не е плоско, а извито от материята и енергията в нея.\" (\"Многообразие\" е термин от математиката, който се използва за описание на топологично пространство, наподобяващо - но не идентично - с разбирането за пространство в Евклидовата геометрия - бел. ред.) Хокинг обяснява, че в опита си да опише раждането на Вселената прилага евклидов подход към квантовата гравитация. Обикновеното време тук е заместено от въображаемо време, действащо като четвърто измерение на пространството. Затова в този подход раждането на света около нас, самата история на Вселената е такава четириизмерна \"извита\" повърхност. \"Това е нещо като повърхността на Земята, но с добавени още две измерения\", обяснява още физикът. Според него тази аналогия е добра, защото описва представата за време-пространството като нещо с принципите на сфера - \"затворена\" повърхност без начало и край. В тази аналогия реалното и въображаемото време са като Южния полюс, например - една \"гладка\" точка във време-пространството, в която действат нормалните закони на физиката, допълва физикът. \"Няма нищо, което да е на юг от Южния полюс, и в този смисъл не е имало нищо преди Големия взрив.\"", "date": "2018.03.06", "title": "Видео: Стивън Хокинг обясни какво е имало преди Големия взрив"}
{"url": "https://www.dnevnik.bg/politika/2018/03/06/3141280_flotski_arsenal_e_iztochvan_chrez_komisioni_i_firmi/", "text": "Източване на военния корабостроителен завод \"Флотски арсенал\" е установила проверка на финансовото звено на държавния холдинг \"Терем\". Проверката e направена по сигнали. Източване е имало на всички нива според Министерството на отбраната (МО). Един от начините е чрез използването на посредници, за което съобщи заместник-министърът на отбраната Анатолий Величков на заседанието на отбранителната комисия на парламента. \"Аз имам кораб, обаче за да си докарам кораба за ремонт, трябва да мина през посредник\", разказаха от МО. Комисионерите са получавали между 12% и 15% от стойността на сделката. В същото време се калкулира 6% печалба за предприятието. Източване е имало и чрез наемане на подизпълнители, които в определени моменти са достигали до 80, а основните компании са 3-4. Посредници е имало и при купуване на материали. Мръсната работа се върши от \"Флотски арсенал\", а високодоходните процеси по ремонтите се прехвърлят на фирми, които имат сключени договори за подизпълнители с \"Флотски арсенал\" и работят на площадката на \"Флотски арсенал\", каза Величков пред депутатите. Така за военния корабостроител е оставала \"енергоемка и нископлатена работа при ремонтите на корабите като шлайфане и почистване\". \"Частни фирми, работещи на доковете на завода, са наемани за скъпите дейности, като са използвали и работници на военния завод\", каза още Величков. Миналата година в завода са ремонтирани 5 кораба на българските военноморски сили, а тази година са планирани още 6. Ремонтират се и 3 външни кораба. \"Ако продължаваме да увеличаваме привлечените кораби от външния пазар, ще изравним разходи и приходи. Разходите за персонал са около 1 млн. всеки месец\", каза Величков. Очакванията са били след изпълнение на договори за над 70 млн. лв. дружеството да е в прекрасно финансово състояние до 2016 г., но лъвския пай от извършените ремонти е отишъл при външни фирми. От МО са разговаряли с фирмите подизпълнители и очакват процеси, които те извършват, да бъдат прехвърлени към \"Флотски арсенал\", откъдето те са взели и работници. Освен това комисионите са намалени до 6% и \"въпреки това съществуват заради заплахата да не би да останем без работа, ако отрежем външните брокери\", каза още Величков. Според източници на \"Дневник\" от Варна фирмите, които работят по дългосрочни договори с \"Флотски арсенал\", са \"Хеленика\", \"Варна меритайм\" и \"Варса\". На практика всички фирми, които имат в предмета на дейността си \"кораборемонт\", използват доковете на дружеството. Тези, които имат собствени докове, са две - \"МТГ Делфин 1\" и \"Одесос\". Само 30% от поръчките, по които работи \"Флотски арсенал\", са техни собствени. Останалите 70% са осигурени от външни контрагенти. Почти всяко правителство се опитва да смени директора на \"Флотски арсенал\", като последният такъв опит беше през 2015 г., при второто правителство на Бойко Борисов. Тогава работниците на \"Терем\" излязоха на протест и управителят на дружеството Георги Стойков запази поста си след  решение на Борисов . Във Варна предполагат, че ще бъде направен пореден опит за смяна на ръководството.", "date": "2018.03.06", "title": "\"Флотски арсенал\" е източван чрез комисиони и фирми подизпълнители"}
{"url": "https://www.dnevnik.bg/bulgaria/2018/03/06/3141284_usmihnati_kolegi_v_ofisa_misiiata_vuzmojna/", "text": "Отново е понеделник и е време за старт на работната седмица, чудесно!\". Това си казвате вие, а дали  вашите служители  и колеги във фирмата стават рано сутрин в началото на седмицата с тези думи? Дали реагират със същия ентусиазъм и чакат с нетърпение понеделниците? Ако смятате, че отговорът е \"да\", то вие сте добър мениджър, грижещ се за своите служители. Ако обаче не сте на това мнение, то тогава е време за кардинална промяна! Но каква? Едно от най-важните неща, необходими за прогреса на една компания, е работещите в нея да дават 100% от себе си и както вие, така и те да желаят бързото и успешно развитие. Невинаги обаче щастието на служителите зависи от високото заплащане. Една от  тайните за щастливи колеги  на работното място е постигането на баланса между работа и лично време. Когато хората, работещи в една компания, получават възможност и да си отдъхнат и презаредят от стреса и натоварването, това не само ги прави по-концентрирани и продуктивни, но и ги ангажира още повече с целите и ценностите на компанията работодател. Накарайте колегите си да се усмихнат за едно по–добро начало на деня. Поставете на  работното място  на всеки един чаша топло кафе например. Сложете и листче с надпис \"Добро и усмихнато утро\". Точно този на пръв поглед незначителен детайл ще има изключително ползотворен ефект, а освен това положителното настроение в офиса ще е налице от самото начало на деня. Играта в офиса  винаги е добър начин да разнообразите работния ден. Направете състезание за брой свършени задачи за деня, \"най-работлив колега\" или \"най-трудещ се отдел\". Наградите пък могат да бъдат както парични, така и свързани с почивка. Освен разнообразие играта ще повиши и конкуренцията между служителите, което пак ще спомогне за ангажираността и мотивацията в компанията. Усмихнатите колеги винаги са знак за успешна социална политика в дадена фирма, а това е сигурен фактор за развитие и успех. Създаването на приятелска атмосфера не е трудна задача. Нужна е само добра воля и желание от страна на всички. Ако обаче не работите в подобна благоприятна среда, разгледайте актуалните топ обяви за работа на  Karieri.bg :  търси  Key Account Manager  търси  IT системен администратор  търси: Градинар Full-time Teacher in German Language Executive Assistant for Student Service Assistant in the College Counseling Office  търси  Business Intelligence Consultant  търси  Junior Accountant/Accountant/Счетоводител  търси: Главен счетоводител в дирекция \"Администрация\" Финансов контрольор  търси  Warehouse Operative  търси  директор \"Правна програма\" търси: Инспектори по банков надзор, дирекция \"Инспекции\" Инспектори по банков надзор Експерти в дирекция \"Икономически изследвания и прогнози\"", "date": "2018.03.06", "title": "Усмихнати колеги в офиса? Мисията възможна"}
{"url": "https://www.dnevnik.bg/skorost/2018/03/06/3141299_novata_toiota_auris_se_sboguva_s_dizela_no_shte_se/", "text": "Новата \"Тойота Аурис\", която дебютира на автосалона в Женева днес, ще е първият модел на марката, който ще се предлага с две мощности на хибридната система. Клиентите ще могат да поръчат автомобила с 1.8-литров бензинов мотор и електрически двигател с обща мощност 122 конски сили, както и с двулитров агрегат и мотор на ток със 180 коня. Другата новост е, че \"Аурис\" вече няма да се предлага с дизелов двигател. Освен това, ако старият модел можеше да се екипира с пет мотора и хибридна версия, новият освен като хибрид ще се продава и с 1.2-литров турбобензин. От \"Тойота\" посочват, че промените не са самоцелни, а са пожелани от клиентите. Новият \"Аурис\" е изграден върху новата платформа на марката Toyota New Global Architecture (TNGA), която осигурява по-комфортна возия, по-голяма сигурност и по-вълнуващо пътно поведение. От \"Тойота\" казват също, че по-мощната хибридна версия на модела ще има по-спортни настройки, а работата на автоматичната скоростна кутия ще може да се контролира и с планки от волана. Като цяло автомобилът е с 4 см по-дълъг от предшественика си, като с толкова нараства и междуосието. Височината пък е намалена с 2.5 см. Сред новостите е двуцветната окраска на купето и светодиодните фарове за мъгла. Повече подробности за модела ще бъдат съобщени по-късно през годината.", "date": "2018.03.06", "title": "Новата \"Тойота Аурис\" се сбогува с дизела, но ще се предлага в две хибридни версии"}
{"url": "https://www.dnevnik.bg/video/2018/03/06/3141279_s_tropane_po_masata_ruskiiat_patriarh_pouchava/", "text": "Главата на руската църква беше в България за честванията на 140-ата годишнина от освобождението на страната от османско владичество и участва в тържествата на връх Шипка, след което разговаря с премиера и президента. Минути преди да се качи на самолета, за да си тръгне от страната, той направи  специално изявление пред медиите, в което изрази огорчение  от \"лъжливите исторически интерпретации\" на българските държавници. От думите му се разбра, че повод за реакцията е  словото на президента на Шипка , в което беше посочено, че роля за Освобождението освен Русия са играли също Полша, Литва и Финландия, чийто воини са загинали в боевете. По-късно руската агенция  ТАСС разпространи второ негово изказване в подобен стил . \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни. [От] Русия\", заявява патриарх Кирил на президента Радев и допълва: \"Искам откровено да ви кажа, че ми беше трудно да чуя тези неща. Нито полският сейм, нито литовският са взимали решение за освобождаването на България\". Духовният водач на Русия подчертава, че има двойнствено впечатление от юбилея. Отговорът на президента Съобщението на президентството от срещата на 4 март лаконично цитира казаното от патриарх Кирил така: \"Патриарх Кирил оцени високо ролята на българския държавен глава за недопускане на преиначаването на историческата истина в България за Освободителната война от 1877-1878 г. \"Паметта за героичната борба на руси и българи за освобождението на православна България е особена страница за историята на нашите народи. И затова бих искал да помоля и Вас, и българските институции да съхраняват тази памет, независимо от политическата конюнктура\", заяви патриарх Кирил.\" Днес, потърсени от \"Дневник\", от президентството уточниха единствено, че кадрите са от оператора, придружавал патриарх Кирил по време на посещението му в България. Източник от \"Дондуков\" 2 разказа за \"Дневник\", че операторът се е оттеглил след изявлението на госта и запис от по-нататъшния разговор няма. По думите му президентът Румен Радев отвърнал, че \"както църквата се бори за душата на всеки човек, така и България е признателна към паметта на всеки воин, сражавал се в руската армия под знамената на император Александър II и загинал за българската свобода, независимо от неговата народност\". Що се отнася до Освобождението, то е резултат от Руско-турската война и България е признателна тъкмо на Русия, казал държавният глава. Според източника от президентството Радев посочил, че е бил впечатлен от тезата за \"силата на мълчанието\" в писанията на патриарх Кирил, след което гостът спрял с упреците с думите \"Добре, нека прелистим тази страница\". В края на разговора патриарх Кирил благодарил на президента и му пожелал духовни сили на държавническото поприще. Българският държавен глава на свой ред благодарил, но уточнил, че още със заемането на поста е поискал благословия от мъдрия духовен водач на православните българи - патриарх Неофит, който му я е дал.", "date": "2018.03.06", "title": "С тропане по масата руският патриарх поучава президента Радев за Освобождението (допълнена, видео)"}
{"url": "https://www.dnevnik.bg/bulgaria/2018/03/06/3141304_kratki_novini_pojar_izbuhna_v_stolichen_hotel/", "text": "Пожар избухна в столичен хотел Пожар избухна в столичния хотел \"Балкан\" (бивш \"Шератон\"). Сигналът е подаден малко преди 19 ч., като е бил за излизащ пушек от покрива на хотела. Посетителите и персоналът са били евакуирани. На място са изпратени 6 пожарни коли, автомеханична стълба и екип на столичната пожарна. Установено, че задимяването е причинено от аспирацията на ресторант в сградата. Няма пострадали граждани. Четирима души са задържани за изнасилване в столично заведение Четирима мъже са задържани по искане на Софийска районна прокуратура. Те са обвинени в изнасилване, което е станало в обособена стая в столично заведение, намиращо се във вилна зона Киноцентъра. Досъдебното производство се води срещу Йордан Иванов, Ивайло Ценов, Илиян Кръстанов и Атанас Мечев. Престъплението е извършено в ранните сутрешни часове на 4 март. Четиримата мъже са задържани за срок до 72 часа. Борисов поиска Румъния да \"отпуши\" Дунав мост Премиерът Бойко Борисов разговарял с румънския си колега Виорика Дънчила заради редовното образуване на опашки от автомобили на граничния пункт \"Дунав мост\", съобщи правителствената информационна служба. Тя поела ангажимент още днес да провери системата за вход и изход в страната, както и възможността за подобряване на организацията и състоянието на цялата инфраструктура, която се отнася до трафика от румънска страна.  Валери Симеонов и Реформатори обсъдиха промени в закон заради ЧЕЗ Промени в законодателството, мотивирани от сделката за българските активи на чешката компания ЧЕЗ, обсъди вицепремиерът Валери Симеонов с представители на Реформаторския блок. В нея са участвали Божидар Лукарски, Петър Москов и Димитър Бъчваров. Промените ще позволят на ДАНС да контролира продажбата на дялове в ключови за българската енергетика предприятия. Вицепремиерът Симеонов се ангажира да обсъди в коалицията \"Обединени патриоти\" и, ако има консенсус, да го предостави на коалицията с ГЕРБ. Водата в Стрeлча и още четири села е замърсена Завишено съдържание на колиформи в питейната вода на град Стрeлча и в още четири села в района е установила Регионалната здравна инспекция в Пазарджик, съобщи БНР. В питейната вода на село Смилец са открити и повишени количества на нитрати. Причината за отклонението на микробиологичните показатели е недоброто поддържане на водопреносната мрежа. От инспекцията са предписали незабавно почистване от местното ВиК. Въпросът с нитратите все още не е изяснен, предстои взимането на нови проби. Препоръчва се жителите на община Стрелча да не пият вода от чешмите до отстраняването на проблема. Община Бургас прави диги на езерото Вая Диги се изграждат и по протежението на бул. \"Тодор Александров\" в града, съобщи БТА. Акцията има за цел да предотврати наводнение на пътното платно, в случай че нивото на езерото продължи да се покачва. Засега такава опасност няма. Водата не е на критично равнище и в момента се отича към канала, който свързва езерото с Черно море. Държалите в изолация дъщерите си остават в ареста Апелативният съд остави за постоянно в ареста семейството от квартал \"Люлин\", което с години е държало в изолация трите си дъщери. Съдът изгони от залата Мария Велева, обвинена, че с мъжа си е убила възрастния си баща, след което се разбра публично за изолацията на децата, съобщи БНР. Тя прекъсвала няколко пъти изчитането на съдебното определение с реплики, че тя и съпругът й били жертви, а не баща й, който е бил убит. Съдът не прие, че Велева не е съпричастна към убийството, позовавайки се на свидетелски показания.", "date": "2018.03.06", "title": "Кратки новини: Пожар избухна в столичен хотел"}
{"url": "https://www.dnevnik.bg/sviat/2018/03/06/3141306_severna_koreia_moje_da_se_otkaje_ot_iadrenata_si/", "text": "Южна Корея е договорила със Севера да проведат първата си среща на върха от над десет години през април и е получила уверения от лидера Ким Чен-ун, че Пхенян може да се откаже от ядрената си програма, ако няма нужда от нея. Това съобщи делегацията от Южна Корея, която се срещна с Ким по време на посещение в Пхенян, където беше договорена срещата на върха, предаде \"Ройтерс\". Не се посочва конкретна дата за срещата. Според най-високопоставения съветник за сигурността на южнокорейския президент, Мун Дже-ин, обаче севернокорейското ръководство е изразило готовност и за преговори със Съединените щати за възможно ядрено разоръжаване и нормализация на отношенията. Представители на режима (не се уточнява дали става дума за Ким Чен-ун) са заявили и че няма нужда Северна Корея да продължава ядрената си програма (заради която е обект на международни санкции), ако срещу нея няма военна заплаха и се гарантира сигурността на страната. Според агенция \"Йонхап\" срещата ще се състои в граничната зона Панмунджом. От Пхенян нямаше незабавен коментар.", "date": "2018.03.06", "title": "Северна Корея може да се откаже от ядрената си програма, обяви Югът след среща с Ким Чен-ун"}
{"url": "https://www.dnevnik.bg/evropa/2018/03/06/3141314_liliana_pavlova_stana_jertva_na_falshivi_novini/", "text": "Само в последните три дни министърът за българското председателство на Съвета на Европейския съюз Лиляна Павлова е жертва на изфабрикувани по неин адрес поредица от фалшиви новини с цитати, които не е изричала, и от събития и места, на които не е присъствала, се казва в съобщение на ресорното ведомство. Според него \"от няколко дни интернет пространството разпространява и абсолютно измислен материал, който приписва на министър Лиляна Павлова изказването: \"Работят в чужбина, защото са алчни, заплатите в България не са лоши!\" \"Тези публикации се тиражират от група сайтове с неясна собственост, без никаква фактология и конкретика. Някои от тях дори уведомяват, че не поемат отговорност за информациите, които разпространяват с оправдание, че нямат ресурс да ги проверяват\", се казва в съобщението. В него се обръща внимание, че \"всички изяви и изказвания на министър Лиляна Павлова са публични, в максимална степен анонсирани и отразявани чрез прессъобщения, чрез сайтовете на министерството, на председателството и в социалните мрежи\". \"Никога не съм и не бих направила такова омерзително изказване, още по-малко по адрес на мои сънародници. Самата аз научих какво \"съм казала\" от \"Фейсбук\" и от линковете към сайтове, които, цитирайки се един друг, легализират откровената лъжа\", посочва Павлова. \"Знам, че житейският избор на всеки от българите да напуснат страната в името на по-доброто бъдеще на децата им е труден и е достоен за уважение. Историята на всеки от тези българи е низ от перипетии и трудни решения. Убедена съм, че всеки от тях заслужава добро заплащане, сигурност и уважение където и да се намира по света. Затова и ежедневните ми усиля като човек, политик и министър са насочени към това да подобрим условията на живот, труд и заплащане в нашата страна, да премахнем двойните стандарти, да създадем мир и спокойствие в нашите граници, да имаме правата и самочувствието на европейци навсякъде по света. Искам българите да остават в родината си, а тези навън - да се завръщат у дома. Искам сигурно бъдеще за децата ни\", се казва в официална позиция на министъра. Според нея \"за съжаление, някои използват свободата в интернет като оръжие за лъжи и манипулации, безотговорно и злонамерено. За щастие обаче свободата в интернет ни дава и възможност да се защитим, да отказваме да сме жертви и да разобличаваме лъжите\". \"Аз го правя непрекъснато – и в социалните мрежи, и в работата ми, и в съда\", допълва Павлова. \"Давам си сметка, че на читателите понякога е трудно да разграничат истината от добре манипулираното внушение. Затова всеки от нас е принуден ежедневно да прави трудния избор на какво да вярва. Според наскоро проведеното проучване на ВВС близо 80% от хората са загрижени, че не могат да различават фалшивите от верните новини. И това е болест, за която Европа и светът се опитват да намерят лек. Дотогава само ако спрем да им вярваме и да ги разпространяваме, само ако се научим да ги разпознаваме, може да се борим с тях\", завършва позицията на Павлова. Миналата седмица правителствената пресслужба съобщи, че кабинетът търси начин да задължи Комисията за защита на конкуренцията (КЗК) да изготви секторен анализ на медийния пазар в страната, обхващащ всички медии. Антимонополният регулатор трябва да оцени степента на пазарна концентрация, динамиката в сектора, нормативната уредба, саморегулациите и да направи изводи за състоянието на конкурентната среда. На заседание  министрите решиха да създадат работна група  за изготвяне на промени в действащото законодателство, засягащи собствеността и финансирането на медиите в страната и тяхното разпространение.", "date": "2018.03.06", "title": "Лиляна Павлова стана жертва на фалшиви новини"}
{"url": "https://www.dnevnik.bg/sport/2018/03/06/3141348_transferniiat_prozorec_v_seriia_a_shte_zatvaria_predi/", "text": "Италианското първенство ще въведе по-кратък трансферен прозорец през лятото от началото на следващия сезон, обяви временният комисионер на футболната федерация Джовани Малаго. Клубовете и ръководството на лигата се споразумяха трансферният прозорец да приключи на 18 август, ден преди началото на сезона в Серия А. Решението на италианската федерация следва  примера на Висшата лига , която въведе промяната още през септември. В момента трансферният прозорец в повечето първенства затваря в началото на септември, между две седмици и месец след като шампионатите са започнали. В последните години това доведе до сериозни оплаквания от треньорите, които твърдят, че не могат да се подготвят добре за сезона и след изиграването на няколко мача могат да загубят ключови футболисти. Малаго, който е президент на Италианския олимпийски комитет, добави още, че Серия А ще въведе мачове по Коледа и Нова година, отново по примера на Висшата лига. През тази зима за пръв път беше проведен експеримент с мачове в празничния период, когато се изиграха срещите от четвъртфиналите за Купата на Италия. Планът е да се проведат два кръга – един по Коледа и един около Нова година. След това ще има и традиционната триседмична зимна пауза. \"Догодина мачове ще има на 22, 26 и 29 декември, а след това шампионатът ще бъде възобновен на 20 януари\", каза Малаго. Зимният трансферен прозорец също ще се затваря преди подновяването на мачовете.", "date": "2018.03.06", "title": "Трансферният прозорец в Серия А ще затваря преди началото на сезона"}
{"url": "https://www.dnevnik.bg/sviat/2018/03/06/3141353_otzovali_se_pri_postradaliia_ruski_agent_vuv/", "text": "Двама полицаи проявяват \"дребни симптоми\" и един служител от спешните служби е бил задържан в болница след третирането на бившия руски двоен агент Сергей Скрипал, който бе открит в безсъзнание след излагане на неизвестно вещество. Полицията съобщи, че опасност за обществото няма и че се опитва да установи какво е било веществото. Близък ресторант е бил затворен като \"предохранителна мярка\". Няколко места в града са отцепени, службите претърсват кошовете за боклук близо до мястото на инцидента. 66-годишният Скрипал бе открит заедно с 33-годишна жена в търговски център в Солсбъри вчера и сега и двамата се намират в интензивно отделение. Би Би Си съобщи, че жената с него е дъщеря му Юлия Скрипал. Съпругата, синът и по-големият брат на мъжа са починали в последните години. Свидетелка разказва пред Би Би Си, че двойката изглеждала сякаш е под въздействието на наркотици - жената била облегната върху мъжа, сякаш е припаднала, а той правел странни жестове и гледал в небето. В разследването вече се е включила  британската антитерористична полиция . Директорът на институцията  Марк Роули  коментира случая с думите: \"Трябва да помним, че руските изгнаници не са безсмъртни, възможно е да умрат, има и уклон към теории на конспирациите. Но трябва да сме наясно, че има и  държавни заплахи .\" Сергей Скрипал , някогашен полковник в руското Главно разузнавателно управление (ГРУ), получи убежище във Великобритания през 2010 г. при размяна на агенти. След като бе осъден в Русия за работата си за МИ6, през 2010 г. президентът Дмитрий Медведев го помилва, за да бъде разменен за руски агенти, задържани в САЩ.", "date": "2018.03.06", "title": "Отзовали се при пострадалия руски агент във Великобритания също са засегнати"}
{"url": "https://www.dnevnik.bg/evropa/2018/03/06/3141358_mateo_salvini_-_pobediteliat_v_italiia_koito_haresva/", "text": "Матео Салвини се оказа един от най-големите победители на  общите избори в Италия , на които не беше излъчен ясен победител. Това направи неговата крайнодясна партия Лигата водеща сила в консервативния лагер за сметка на \"Напред, Италия\" на Силвио Берлускони. \"Първите ми думи: БЛАГОДАРЯ ВИ!\", написа Салвини в \"Туитър\". Така той коментира прогнозите на телевизия \"La7\", според които се очаква Лигата да спечели над 17 на сто от гласовете в Сената в сравнение с 14.1 на сто за \"Напред, Италия\" и общо 36.5 на сто за консерваторите. Ако се потвърди, резултатът ще направи 44-годишния политик един от кандидатите за премиерски пост, стига десният блок да успее да сформира парламентарно мнозинство. Във всеки случай това го прави фактически лидер на коалицията, засенчвайки Берлускони. Каквото и да се случи, Той е отхвърлял публично тази идея, но  ако десницата не успее да постигне мнозинство , според мнозина наблюдатели той може да се откаже от коалиционните си партньори и да състави правителство с антисистемното Движение \"Пет звезди\". Салвини пое ръководството на Лигата през 2013 г. в момент, когато партията беше затънала във финансов скандал и достигнала дъното в проучванията на общественото мнение. Оттогава той обнови групата, превръщайки я в националистическа, евроскептична и антиглобалистка сила. Партията беше известна като \"Северната лига\" и искаше отделяне от по-бедната южна част на Италия. Като младежки активист на партията Салвини казваше, че хората от големия южен град Неапол \"миришат\". Но през последните пет години той възстанови Лигата, която възприе антиевропейска и антимигрантска платформа. Тя махна \"Северна\" от името си, за да засили привлекателността си в цялата страна, и Салвини последва модела на президента на САЩ Доналд Тръмп, възприемайки лозунга Само един поглед към политическите приятели на Салвини издава в каква посока той се надява да се насочи Италия. Освен Тръмп те включват унгарския авторитарен премиер Виктор Орбан, френския крайнодясен лидер Марин льо Пен и германската антиевропейска партия \"Алтернатива за Германия\" (АзГ). За разлика от застаряващия Берлускони Салвини не водеше кампанията си, обикаляйки телевизионни предавания. Вместо това той излезе на площадите и улиците, за да говори пряко с хората, и по свои собствени оценки е провел 3000 предизборни срещи и е пропътувал 15 000 км. Той не се разкайва, че използва подстрекателски език - обича например да казва, че нелегалните имигранти трябва да бъдат \"разчистени с булдозер\" от Италия - но беше остро критикуван миналия месец, след като симпатизант на Лигата откри стрелба и рани шестима африканци. Освен това предизвика противоречия, разпространявайки послания против исляма и заклевайки се с ръка върху Библията на предизборна среща на 24 февруари в Милано. Местният католически епископ - представляващ институция, която подкрепя политиката на отворени врати към миграцията - не оцени жеста. Салвини, който в петък ще навърши 45 години, е следвал история, но е прекъснал и се е захванал с журналистика. По-късно влиза в политиката, първоначално на местно равнище в Милано, преди да бъде избран в италианския и в европейския парламент. /БТА", "date": "2018.03.06", "title": "Матео Салвини - победителят в Италия, който харесва Доналд Тръмп и Виктор Орбан"}
{"url": "https://www.dnevnik.bg/sport/2018/03/06/3141234_video_12-chasovoto_predizvikatelstvo_na_veselin/", "text": "Парапланеристът Веселин Овчаров показа видеото с 12-часовото си предизвикателство. Клипът представя моменти от полети над България. \"За мен това е сбъдната мечта, защото за пръв път успях да събера такъв качествен екип и приятели, които да ми помогнат да заснемем любими места в България. Всъщност България е едно от най-хубавите места за летене в света\", каза Овчаров пред Би Ти Ви. Според думите му това е така заради разнообразната природа и заради това, че всичко е много наблизо - морето, планината. Видеото е снимано из страната, като Овчаров посочи, че е летял над Белоградчик, Камен бряг, Сопот, Витоша. \"Планирането беше за седем снимачни дни, а отне цяло лято\", каза той. Кадрите показват и полета му с уингсют (крило-костюм). \"Това е мое ново хоби, което ми помага да разпускам.\"", "date": "2018.03.06", "title": "Видео: 12-часовото предизвикателство на Веселин Овчаров над България"}
{"url": "https://www.dnevnik.bg/evropa/2018/03/06/3141363_ubiistvoto_na_jurnalista_v_slovakiia_razpali_spor/", "text": "Политическата буря в Словакия се разрази с още по-голяма сила вчера, след като премиерът Роберт Фицо обвини президента Андрей Киска, че дестабилизира държавата с призива за промени в правителството или за предсрочни избори, предаде \"Асошиейтед прес\", цитирана от БТА. Президентът отправи  този призив  след  убийството на разследващия журналист Ян Куцяк  и приятелката му и каза, че това са според него възможните начини за преодоляване на сериозната политическа криза. В телевизионно обръщение вчера Фицо не само обвини президента, че се опитва да дестабилизира страната, но и че може би американският милиардер от унгарски произход Джордж Сорос е замесен по някакъв начин, посочва АП. Фицо каза, че Киска и Сорос са се срещнали в Ню Йорк на 20 септември, и поиска президентът да обясни защо се е срещнал със Сорос, за какво са говорили и защо не е взел на срещата представител на словашкото външно министерство. Киска победи Фицо на президентските избори през 2014 г., напомня АП. Президентът отвърна на премиера с изявление на кабинета му, че Фицо използва конспиративни теории, за да отвлече вниманието от политическата криза. В  последното си недовършено разследване  Куцяк разкриваше влиянието на италианската мафия в Словакия и възможните й връзки с приближени на Фицо. Журналистът и приятелката му бяха намерени убити на 25 февруари.", "date": "2018.03.06", "title": "Убийството на журналиста в Словакия разпали спор между премиера и президента"}
{"url": "https://www.dnevnik.bg/sviat/2018/03/06/3141362_rejimut_na_asad_e_izvurshil_dve_himicheski_ataki_v/", "text": "Сирийският режим е извършил незаконни химически атаки в Източна Гута през юли и ноември, сочи доклад на Организацията на обединените нации, изготвен от екип за военни престъпления и цитиран от \"Ройтерс\". Комисията към ООН, която разследва престъпленията по време на конфликта в Сирия, днес обяви част от изводите си и предстои да публикува текста. Информацията от доклада идва няколко седмици след като правозащитници и представители на бунтовниците в контролирания от опозицията анклав Източна Гута, с население близо 400 000 души, съобщиха, че може да са били извършени атаки с хлор. Организацията за забрана на химически оръжия (която не е свързана с ООН) обяви, че  започва собствено разследване , но то няма да бъде теренно заради рисковете, които би носила подобна инспекция. Освен това докладът говори за бомбардировки, извършени от сирийския режим над болници, лекуващи пострадалите след химическата атака в Хан Шейхун, провинция Идлиб, през април. Докладът не се занимава само със случилото се в района недалеч от Дамаск, а и с други инциденти от 2017 г. Така например разследващите не дадоха право на водената от САЩ международна коалиция, която се сражава срещу \"Ислямска държава\" в Сирия и при чиито бомбардировки над град Ракка през пролетта загинаха най-малко 150 души. Според доклада на ООН те са били цивилни жители, а твърдението на Пентагона, че там е имало бойци на \"Ислямска държава\", не отговаря на истината. Разглеждат се и въздушни удари на Русия - например този срещу пазар в провинция Алепо през ноември, при който са загинали най-малко 84 цивилни, може да се окаже военно престъпление, продължава ООН. Докладът призовава властите и във Вашингтон, и в Москва да разследват случилото се.", "date": "2018.03.06", "title": "Режимът на Асад е извършил две химически атаки в бунтовнически район в Сирия, обяви ООН"}
{"url": "https://www.dnevnik.bg/sport/2018/03/06/3141366_fiorentina_i_kaliari_vadiat_ot_upotreba_nomera_na/", "text": "Фиорентина\" и \"Каляри\" обявиха, че ще извадят от употреба номер 13, с който играеше Давидe Астори.  31-годишният италиански национал беше открит мъртъв часове  преди двубой на тима от Флоренция с \"Удинезе\" в неделя. Защитникът е починал от сърдечна недостатъчност. Астори беше капитан на \"Фиорентина\", като играеше за виолетовите от лятото на 2015 г. Централният бранител изигра 109 мача за отбора, откакто беше привлечен от \"Каляри\" - първо под наем, а след това с постоянен договор от 2016 г. Това е първият случай, когато \"Фиорентина\" вади от употреба номер. За \"Каляри\" е втори след №11, с който между 1968 и 1978 г. играе легендата на клуба и италианския футбол Луиджи Рива. Астори играе за \"Каляри\" от 2008 до 2014 г., като в този период записва 178 мача. Централният защитник е носил капитанската лента и на тима от Сардиния. Заради смъртта на футболиста целият кръг в Серия А беше отложен. Президентът на Италианския олимпийски комитет (КОНИ) Джовани Малаго съобщи днес, че всички отбори ще излизат на терена с фланелки с името на Астори за мачовете от идния уикенд.", "date": "2018.03.06", "title": "\"Фиорентина\" и \"Каляри\" вадят от употреба номера на Давиде Астори"}
{"url": "https://www.dnevnik.bg/bulgaria/2018/03/06/3141370_ubiistvoto_v_plovdiv_faktite_i_vuprosite_ot/", "text": "\"Фактите, върху които се упражняваха какви ли не политици, ваши колеги, не са такива, каквито бяха изнесени\", заяви окръжният прокурор на Пловдив Румен Попов. Той се оплака, че обвинителите са получили какви ли не упреци, и заяви, че \"в момента явно е удобно прокуратурата да е виновна за всичко\". След това Попов, заместникът му Галин Георгиев и наблюдаващият делото прокурор Георги Пенев разказаха подробно известното до момента за убийството. Те посочиха, че фактите се потвърждават от намерени улики, показания на обвиняемия и над 15 свидетели, записи от камери в района, извършени експертизи. Известното около опита за кражба Опитът за кражба е извършен след полунощ на 2 март в гараж, намиращ се в двора на кооперацията, в която живее Иван Димитров.  \"Не е имало какъвто и да било съучастник на крадеца\", увери окръжният прокурор на Пловдив. Към момента на извършването на опита за кражба в жилището на д-р Димитров не са били нито съпругата му, нито двете им деца. Те са живели и в момента живеят в с. Крумово, което е установено и от обясненията на задържания лекар и от техните показания.  Лекарят е наблюдавал подготовката на кражбата от дома си, без да потърси полиция или да се обади на тел. 112. \"Поне около 30 минути подготовката за кражбата е била наблюдавана от самия обвиняем, без той да съобщи на когото и да било\", каза прокурор Попов. Известното около убийството След това Димитров слиза на двора с незаконно притежаван пистолет \"Валтер\", за да преустанови кражбата. Именно в двора на кооперацията е настъпил сблъсък между двамата. Лекарят е викнал \"спри, полиция\" и е произвел изстрел. От думите на окръжния прокурор се разбра, че след това Жоро Джевизов е опитал да избяга, като е настъпил сблъсък между двамата. Д-р Иван Димитров е обяснил пред разследващите, че крадецът е хвърлял по него различни предмети, като три пъти е променил версията си какви са били те – веднъж е посочил метална тръба, после – табела, след това – нож. Ножът, с който Димитров твърди, че е бил нападнат от Джевизов, е намерен впоследствие в дома на лекаря, измит. Ножът не е бил притежание на крадеца, каза прокурор Попов. Лекарят има прорезна рана на глезена си, но експертиза тепърва ще установява с какъв предмет е нанесена тя. Джевизов от своя страна е бил въоръжен с нож и с отвертка, за което е свидетелствала съпругата му. \"И двете са открити в дрехите на убития, без да са били извадени\", посочи прокурорът по делото. След сблъсъка е последвала стрелба по крадеца. Жоро Джевизов е починал от една огнестрелна рана, куршумът е попаднал в гърдите му отгоре надолу и е засегнал белия му дроб. \"Стреляно е от упор, не от терасата\", заяви зам. окръжният прокурор Галин Георгиев. Уточни, че предстои балистична експертиза. Джевизов е избягал, като е опитал да се укрие при автомобил, на около 150 от мястото на стрелбата. Починал е от загуба на кръв. Самият обвиняем е казал пред разследващите: \"Изпразних целия си пълнител.\" Колко са били изстрелите обаче не е известно, защото е имало заличаване на следи. Разследващите смятат, че те са били поне четири, за което свидетелстват хора, чули стрелбата. На мястото са намерени 2 гилзи, съответстващи на пистолета, за който обвиняемият признава, че е използвал, както и два проектила, единият от които изцяло деформиран. Според прокуратурата лекарят и негов приятел, когото повикал, обикаляли квартала, за да търсят Джевизов. Те не са го намерили и са се върнали в къщата. Опит за заличаване на улики След стрелбата по Джевизов обвиняемият е опитал да заличи следите. Той е помолил приятеля си за помощ за премахване на улики от местопрестъплението, разказаха прокурорите. Двама души - приятелят на лекаря и леля му, която е дошла на мястото, след като чула стрелбата, са му помогнали да заличава следите. \"Събиране на гилзи, на кръв, изхвърляне на пистолета, без да се обадят на тел. 112. За огнестрелното оръжие лекарят е направил пълни самопризнания как се е сдобил с него. Плюс самопризнанията му има видеозапис, на който се виждат действията му след стрелбата. Има и експертизи\", каза прокурорът по делото Георги Пенев. Лекарят сам е почистил прорезната си рана. Внимателно е почистил и ръцете си, казаха разследващите. По дрехите му са открити барутни вещества. \"Следи от биологичен произход са намерени пред вратата на гаража, грубо казано на улицата\", обясни прокурорът по делото. Сутринта на 2 март Иван Димитров е помолил двама свидетели да изтрият записи от камерите в района. Записите не са били изтрити. \"Част от кадрите са прегледани, на тях се виждат действия на обвиняемия, останалите са предмет на експертиза\", обясни прокурор Пенев. Къде е оръжието на престъплението Към момента оръжието, с което е извършено убийството, не е намерено, се разбра от разследващите. \"Ние разполагаме с доказателства за друго лице, което е било помолено от обвиняемия да вземе пистолета от мястото, на което го е укрил, и да го укрие другаде\", каза прокурорът. Той посочи: \"Кой е вторият помагач няма да ви кажем.\" \"Пистолетът и понастоящем не е намерен. Ние не знаем къде е\", каза прокурорът по делото. На местопрестъплението не е открит и пълнител за оръжие. Кой е съобщил за убийството Помагачите на доктора – приятел и леля му, са го молили да се обадят на тел. 112, но той два пъти е отказал да стори това, се разбра днес. Разследващите обясниха, че сигналът за намерен труп е подаден на тел. 112 към 7.15 ч. сутринта на 2 март от гражданин. \"Без каквото и да било съдействие се достига до информацията, че обвиняемият е вероятен извършител\", обясни наблюдаващият прокурор. От думите му се разбра, че след като разследващите са заподозрели Димитров като извършител на престъплението, му е дадена възможност да даде обяснения. Последвал отказ е отказ, като първоначално е заявил, че не знае за какво става въпрос, каза прокурор Георги Пенев. Имало ли е самоотбрана На брифинга днес прокурорът по делото Георги Пенев изрично посочи, че не може да се говори за самоотбрана, а за неизбежна отбрана. Според Наказателния кодекс действия в условията на неизбежна отбрана са такива, предприети, \"за да се защитят от непосредствено противоправно нападение държавни или обществени интереси, личността или правата на отбраняващия се или на другиго чрез причиняване вреди на нападателя в рамките на необходимите предели\". \"Извършил е (Иван Димитров - б.а.) престъплението \"превишаване на пределите на неизбежна отбрана\". Неизбежна отбрана, не самоотбрана\", посочи прокурор Пенев. Обвиненията срещу д-р Димитров Затова и едно от  двете повдигнати на лекаря  обвинения е за убийство при превишаване пределите на неизбежна отбрана. Ако бъде доказана вината му, законът предвижда за това престъпление \"лишаване от свобода\" до 5 години. Първоначално повдигнатото обвинение е било за умишлено убийство, за което се предвиждат от 10 до 20 години затвор. \"Това не е под влияние на уличните протести\", на няколко пъти увери наблюдаващият прокурор. На Димитров е повдигнато и второ обвинение - за незаконно притежание на боеприпаси. За това законът предвижда лишаване от свобода от 2 до 8 години. В дома на Димитров не е открито оръжие, но са намерени 17 боеприпаса, от които 16 са за пистолет \"Макаров\", а един е с неустановен калибър. От прокуратурата не коментираха дали смятат да повдигат и други обвинения срещу Димитров, включително заради заличаването на улики. Колко присъди е имало срещу убития Първоначално след информацията за убийството медиите съобщаваха, че Жоро Джевизов има девет присъди за кражби. Днес от прокуратурата не дадоха подробности за броя им. Посочиха, че той е имал регистрации и стари дела за домови кражби. Последният заявителски материал срещу него е от 2003 г.", "date": "2018.03.06", "title": "Убийството в Пловдив – фактите и въпросите от разследването"}
{"url": "https://www.dnevnik.bg/biznes/2018/03/06/3141399_ikonomisti_predlagat_bulgariia_da_mine_samo_na_chastno/", "text": "Държавният стълб на пенсионната система в България се намира в състояние на практически фалит. Това обяви главният икономист на Експертен клуб за икономика и политика (ЕКИП) Георги Вулджев, цитиран от БТА, на дискусия, организирана от Българското либертарианско общество. Главният икономист от ЕКИП посочи, че размерът на дефицита в пенсионната система е огромен - през 2007 г. е бил 1.5 млрд. лева, докато през 2018 г. в бюджета на фонд \"Пенсии\" е заложен дефицит от близо 4 млрд. лв., което е 262 процента дефицит в пенсионната система, натрупан само за едно десетилетие. По думите му разходите за пенсии са най-голямото разходно перо в държавния бюджет. През 2016 г. разходите във фонд \"Пенсии\" формират 26.8 на сто от всички разходи в бюджета, което се равнява на 9.4 на сто от брутния вътрешен продукт. Вулджев счита, че ситуацията е толкова критична, че за работещите българи, които в момента са на по 20-30 години, най-вероятно няма да има пари за изплащането на техните пенсии, когато се пенсионират. Освен това всяка година година дефицитът във фонд \"Пенсии\" се налага да бъде запълван с трансфери от централния държавен бюджет, напомни той. Според него този проблем ще се задълбочава все повече, защото населението в България застарява. Той цитира данни на НСИ за 2015 г., които показват, че тогава всеки 100 работещи са издържали 78 пенсионери. В дългосрочен план застаряването на населението застрашава да доведе до сериозна фискална криза, допълни Вулджев. Той изтъкна, че вдигането на данъците и осигуровките не е решение. В краткосрочен план двете организации предлагат да се съкратят вноските към първия държавен стълб на пенсионната система с 4 процентни пункта и увеличаване към втория, частен, стълб на системата със същия размер. Освен това те са убедени, че всеки гражданин трябва да има свободата да се осигурява както намери за добре. На сайта си ЕКИП предлага  виртуален пенсионен фонд  - симулатор на спестовен фонд, който цели повишаване културата на спестовност у неговите потребители. ", "date": "2018.03.06", "title": "Икономисти предлагат България да мине само на частно пенсионно осигуряване"}
{"url": "https://www.dnevnik.bg/sport/2018/03/06/3141285_tomas_bah_shte_poluchi_nai-visokoto_durjavno_otlichie/", "text": "Президентът на Международния олимпийски комитет (МОК) Томас Бах ще получи най-високото държавно отличие на Южна Корея, съобщи спортният министър на страната До Йонг Хван. В Сеул са впечатлени от приноса на Бах към  зимните олимпийски игри в Пьонгчанг , които се проведоха между 9 и 25 февруари. Президентът на МОК ще бъде награден с медала Чонгрьонг (син дракон). Той се връчва на чужденци изключително рядко и само при големи заслуги към страната. Носители на държавното отличие, свързани със спорта, са олимпийската шампионка във фигурното пързаляне от Ванкувър 2010 Ким Юна, както и футболният треньор  Гуус Хидинк . През 2002 г. холандецът изведе Южна Корея до полуфинал на световното първенство, на което страната беше съдомакин с Япония. \"Очакваме господин Бах в Южна Корея в най-скоро време. Все още нямаме насрочена дата за церемонията, но ще я съобразим с неговата програма\", каза спортният министър на Южна Корея. Южна Корея стана втората азиатска страна, която организира зимни олимпийски игри. В страната заявиха \"Томас Бах има огромен принос за това\".", "date": "2018.03.06", "title": "Томас Бах ще получи най-високото държавно отличие в Южна Корея"}
{"url": "https://www.dnevnik.bg/politika/2018/03/06/3141411_bsp_iska_prokuraturata_da_proveri_parite_na_kupuvacha/", "text": "БСП внесе днес три сигнала до прокуратурата заради ЧЕЗ. Първият е за проверка на произхода на средствата, с които \"Инерком България\" кандидатства за купуването на електроразпределителното дружество. Вторият е за приватизацията му, при която през ЧЕЗ купува цялото дружество. Третият - за разследване на служител на ЧЕЗ за безстопанственост. Миналата седмица БСП пита и правителството, и \"Интерком България\" дали средствата за сделката са от банки и офшорни компании. Друг въпрос бе дали е нарушен интересът на страната, когато първият кабинет на Бойко Борисов приватизира последния дял акции от електроразпределителните дружества. Днес депутатът от \"БСП за България\" Крум Зарков обяви, че според левицата продажбата на 33% от дружеството от това правителство е в нарушение на стратегически документи на държавата. \"Нарушени са два документа и основно Стратегията за приватизация на ЕРП, където ясно е записано, че страната ни трябва да запази поне 33% от тях, за да може да знае какво се случва там\", коментира Зарков. Заради това БСП настоява да се провери законосъобразността на двете сделки - приватизацията през 2004 г. и през 2012 г. \"Искаме отговор на въпроса какво се е случило с досъдебно производство, което прокуратурата е образувала през 2013 г. срещу неизвестен извършител, служител на ЧЕЗ - България. Той е бил разследван за недостатъчно грижи при управлението и стопанисването на дружеството, което е довело до големи щети\", заяви още Крум Зарков. ", "date": "2018.03.06", "title": "БСП иска прокуратурата да провери парите на купувача на ЧЕЗ"}
{"url": "https://www.dnevnik.bg/sviat/2018/03/06/3141406_ruski_institut_obvini_bulgariia_che_izpolzva/", "text": "Изявленията на властите в България, че различни народи заедно с руския са участвали в освобождението от Османската империя, са плод на \"политическата конюнктура\" и в разрез с историческата памет. Това гласи официално  съобщение  на Руското военноисторическо общество (РВИО). Публикацията \"Именно Русия донесе свободата на България\", с дата 6 март, излезе по-малко от ден след като  патриаршията в Москва обяви  на пресконференция след посещението на патриарх Кирил в България, че в страната има \"опити да се заличи паметта\" в обществото за приноса, който има Русия в освобождението. Патриарх Кирил  каза, преди да напусне страната , че руските войници, участвали в освобождението на България, не могат да се приравняват с други. \"Днес политическата конюнктура се меси дори в святото дело по увековечаване на паметта на героите на два братски православни народа. Президентът (на България Румен Радев) нищо не каза за загубите, понесени от Русия, за трудностите, с които руските дипломати се сблъскват на Берлинския конгрес, когато цялата невоювала Европа си поделя успехите на руското оръжие.\" РВИО обвинява Радев: \"Формално отдавайки дължимото на Русия, той подчертава, че българската земя е освободена от войници на много народи.\" Организацията изтъква, че макар руската армия да е многонационална, трябва да се постави под съмнение нуждата тя да бъде делена на много народи. \"Разбира се, всички те са служили в редиците на Руската императорска армия или са ѝ били съюзници. И това е наша обща памет, която свързва нашите народи... Трябва ли обаче това да намалява заслугата именно на Русия?\" Това повтаря позицията на самия патриарх Кирил, изразил съжаление, че някой дели руската армия, освободила България, на отделни националности. РВИО дори цитира публикация от  сайта на украинското посолство  и я тълкува като твърдение, че \"едва ли не цялата руска армия тогава е била украинска\". От Освобождението до евреите и Червената армия Отбелязва се още, че Русия е и остава силна заради единството на народите, които и тогава е позволило да бъде освободена България, следователно е \"невярно\" разделението по национален признак, осъществено от президента Радев. Според РВИО българските политици правят подобни изказвания \"против волята на народа си, на собствената си историческа памет\". \"Именно Русия донесе свободата на България преди 140 години - това е истина, която трябва да помнят българските политици, които трябва да усвои всеки български ученик. Историческата памет не може да е разменна монета, да служи за задоволяване на тщеславието на временни лидери.\" На 3 март, по време на отбелязването на празника  на връх Шипка , където беше и патриарх Кирил, Радев  изрази признателността на българския народ  към воините от много народи – руснаци, румънци, финландци, украинци, белоруси, поляци, литовци, сърби и черногорци и много други, положили кости по бранните полета на Руско­-турската освободителна война за Освобождението на България. \"За всички тях България е последен дом. Тях ние почитаме като свои герои.\" РВИО беше и една от организациите, чието ръководство  активно се включи в задочния спор  от края на миналата година за ролята на Червената армия в спасяването на българските евреи през Втората световна война. \"Главният аргумент за заемането на подобна позиция от българските власти е била променената обстановка на военните фронтове, победата на Червената армия край Сталинград и Курск, жертвите на съветския народ, дадени за освобождаването и на своята страна, и на страните от Европа\", отбеляза тогава научният директор на организацията Михаил Мягков. ", "date": "2018.03.06", "title": "Руски институт обвини България, че използва историческата памет като \"разменна монета\""}
{"url": "https://www.dnevnik.bg/evropa/2018/03/06/3141418_ungarskata_ikonomika_ne_se_nujdae_ot_evrofondovete/", "text": "Унгарската икономика ще отбележи ръст от 4% през следващите години, страната ще постигне пълна заетост до 2022 г., заплатите ще се увеличат и Унгария не се нуждае от еврофондовете, за да постигне успех, каза премиерът Виктор Орбан, цитиран от \"Ройтерс\". По думите му Унгария трябва да остане в ЕС, за да има достъп до пазарите му, а не защото се нуждае от фондовете, които получава от блока. Партията на Орбан \"Фидес\" засега  води в социологическите проучвания  преди изборите през април, на които той се надява да спечели трети пореден мандат. Премиерът води кампания, изпълнена  с яростни антиимигрантски послания  и обещания за щедри държавни субсидии за семействата и увеличение на пенсиите. Европейската комисия  обмисля някои от фондовете , които блокът отпуска на държавите членки, да бъдат обвързани със спазването на върховенството на закона. Това се възприема като начин да бъдат обуздани Унгария, Полша и други бивши комунистически страни, в които управляващите партии през последните години упражняват контрол върху медиите и съдилищата, коментира \"Ройтерс\". Орбан редовно критикува политиките на ЕС за имиграцията и по други въпроси. \"Това, от което се нуждаем, не са парите на европейците, а техният пазар... затова трябва да останем в ЕС\", каза премиерът. По думите му единствено \"сили, които подкрепят чуждите инвестиции\" твърдят, че еврофондовете са предварително условие за икономическия успех на Унгария. През 2015 г. по данни на Европейския парламент страната е получила около 5.6 милиарда еврофондове и е внесла едва 946 милиона, което я прави един от най-големите нетни бенефициенти на глава от населението от европейски пари. Страната получава близо 500 евро на човек нетни субсидии от Брюксел спрямо брутен вътрешен продукт на глава от населението от около 10 000 евро.", "date": "2018.03.06", "title": "Унгарската икономика не се нуждае от еврофондовете, заяви Виктор Орбан"}
{"url": "https://www.dnevnik.bg/sport/2018/03/06/3141435_georgi_kabakov_otnovo_beshe_izvaden_ot_sudiiskite/", "text": "Българският съдия с най-високи позиции в ранглистата на УЕФА Георги Кабаков отново е получил наказание. 32-годишният пловдивчанин, който  ръководи мача между \"Дунав\" и ЦСКА в понеделник , беше изваден от нарядите за предстоящия междинен кръг. Двубоят в Русе, който завърши с победа на ЦСКА с 2:0, беше белязан от две груби съдийски грешки. Гол с ръка на Фернандо Каранга в 34-ата минута беше зачетен, а три минути по-късно Кабаков спести дузпа за \"Дунав\" и червен картон за капитана на гостите Божидар Чорбаджийски, който удари без топка в лицето Васил Шопов. Първоначално Кабаков беше назначен за главен съдия на мача между \"Славия\" и \"Верея\", който ще се изиграе в четвъртък. Днес съдийската комисия обяви, че срещата ще бъде ръководена от Валентин Железов. Останалата част от бригадата остава без промени - Диян Вълков и Мартин Маргаритов ще са странични рефери, Георги Тодоров ще е четвърти съдия, а Никола Попов и Димитър Михайлов - допълнителни асистенти зад вратите. За втори път през този сезон съдийската комисия изважда Кабаков от нарядите. Той пропусна първите два кръга на пролетния полусезон заради представянето си в четвъртфиналния мач за  Купата на България между ЦСКА и \"Лудогорец\" през декември.  Кабаков трябваше да бъде избран за съдия №1 на 2017 г., тъй като в момента е водещият български рефер в ранглистата на УЕФА. Той обаче  дори не попадна в тройката , след като лично шефът на съдийската комисия Петър Петров изрази недоволство от съдийството ми в двубоя между ЦСКА и \"Лудогорец\". ", "date": "2018.03.06", "title": "Георги Кабаков отново беше изваден от съдийските наряди"}
{"url": "https://www.dnevnik.bg/sviat/2018/03/06/3141436_ruski_samolet_se_razbi_pri_kacane_v_baza_v_siriia/", "text": "Транспортен самолет с 32-ма души на борда се разби при кацане в авиобаза \"Хмеймим\" в Сирия, обяви руското министерство на отбраната. Според институцията, цитирана от \"Интерфакс\", всички 26 пътници и шестимата членове на екипажа са загинали. Не се съобщава причината за случилото се. Според източници от министерството, цитирани от РИА \"Новости\", инцидентът е свързан с техническа неизправност на самолета Ан-26. Според предварителната информация се отхвърля възможността той да е бил подложен на обстрел. Тепърва обаче предстои да се изяснят \"всички възможни версии\". При инцидента в 15 ч. московско (14 ч. българско) време машината се е намирала на 500 м от пистата на \"Хмеймим\". Това е най-голямата катастрофа на руски самолет,  пътувал към Сирия  в последните години. През декември 2016 г. руски Ту-154  се разби в Черно море  край Сочи и загинаха 92-ма души, сред тях - 64 хористи и музиканти от ансамбъл \"Александров\", журналисти и няколко военни. Преди по-малко от месец друг самолет \"Антонов\" - пътническият Ан-148 -  се разби в Подмосковието  и загинаха всички 71 души на борда. ", "date": "2018.03.06", "title": "Руски самолет се разби при кацане в база в Сирия, десетки загинаха"}
{"url": "https://www.dnevnik.bg/sport/2018/03/06/3141416_blagotvoritelnoto_shou_na_federer_i_bil_geits_subra_25/", "text": "Благотворителният тенис мач, в който Роджър Федерер и Бил Гейтс бяха съотборници, е събрал 2.5 млн. долара. Средствата ще бъдат използвани от фондацията на рекордьора по титли от Големия шлем за проекти, насочени към децата в Африка. В предишните четири благотворителни мача бяха събрани около 8.5 млн. долара. Шоуто се проведе в Сан Хосе в Калифорния, като съперници на Федерер и Гейтс бяха десетият в световната ранглиста Джак Сок и телевизионната водеща Савана Гътри. \"Той (Гейтс) е добър с числата и броенето на резултата. Аз ще бягам по корта, а той ще мисли\", пошегува се Федерер преди началото на мача. Двамата с партньора му спечелиха с 6:3. Срещата беше изпълнена със забавни моменти. В едно от разиграванията швейцарецът, който игра с включен микрофон, викна: \"Тази е за мен... И тази също.\" Сок също прояви чувство за хумор с думите: \"Недей да целиш Федерер - нямам победа срещу него в кариерата си.\" Американският тенисист каза, че Мачът за Африка е невероятен.", "date": "2018.03.06", "title": "Благотворителното шоу на Федерер и Бил Гейтс събра 2.5 млн. долара (видео)"}
{"url": "https://www.dnevnik.bg/politika/2018/03/06/3141377_shefut_na_komisiiata_za_konfiskaciia_ne_ochakva_nova/", "text": "Прокуратурата е проверила вече дейността на Комисията за незаконно придобито имущество (КОНПИ), която през 2015 г. е  прекратила производството срещу подсъдимат а  за пране на пари у нас финландска гражданска от руски произход  Елизабет Елена вон Месинг и освобождаването на обезпечения на 23 млн. лева . Тя бе осъдена на първа инстанция и в момента е обявена за издирване, след като представи в съда медицински документ, подписан от двама лекари, единият от които е починал година по-рано. Идеята на документа е била съдът да отмени забраната на Месинг да напуска страната. Това отговори оглавявалият тогава КОНПИ Пламен Георгиев пред \"Дневник\" след изслушването на двамата кандидати за шеф на новата антикорупционна комисия в парламентарната комисия за борба с корупцията. В петък стана известно, че неправителствената организация  \"Антикорупционен фонд\" е сезирала прокуратурата по случая  с искане КОНПИ да бъде проверена защо и на основата на какви документи е освободила обезпеченията за 23 млн. лв. В петък от пресцентъра на главния прокурор обясниха за \"Дневник\", че сигналът още не е входиран. Днес коментираха, че в късните часове на петъчния ден е пристигнал сигналът, но първо трябва да бъде разпределен на наблюдаващ прокурор, който да реши дали да образува проверка, или да откаже. След думите на Георгиев \"Дневник\" отново потърси пресцентъра на прокуратурата, откъдето заявиха, че ще направят проверка по въпроса - занимало ли се е вече обвинението с дейността на КОНПИ, утре. Говорителят на главния прокурор не вдигаше цял ден телефона си. Иначе Пламен Георгиев обясни, че прокуратурата преди няколко месеца - не можа да посочи с точност, е проверила дейността на комисията за конфискация по случая с обезпечението на Вон Месинг и е постановила, че няма никакво нарушение. Освен това действителността на представените от Месинг документи в процедурата пред КОНПИ били потвърдени от международния отдел към комисията. По тази причина според него прокуратурата ще откаже да образува проверка по подадения в петък сигнал от антикорупционния фонд. Според Георгиев сигналът е заради течащата към момента процедура по избор на шеф на новия антикорупционен орган. Ако не ме изберете за шеф на антикорупционната комисия, ще се върна в прокуратурата Ако не бъде избран за шеф на новата антикорупционна комисия, Пламен Георгиев ще се върне да работи в прокуратурата. Това се разбра от изслушването в парламентарната комисия за борба с корупцията на двамата кандидати да оглавят антикорупционния орган -  Пламен Георгиев , номиниран от ГЕРБ и \"Обединени патриоти\", и  Николай Николов , издигнат от БСП. Въпросът към двамата беше друг - дали ако бъдат избрани за поста, ще предложат конкурента си за свой заместник. Георгиев първо отговори какво ще направи, ако не бъде избран - ще се върне като редови обвинител. Преди да стане председател на действащата досега комисия за конфискация, Георгиев е работил като следовател и прокурор, както и за малко като зам.-министър. По какви разследвания е работил четете  тук . След уточнение, че въпросът на депутата от ДПС Симеон Симеонов бе друг, Пламен Георгиев започна с: \"Безспорно г-н Николов е една много силна кандидатура, има много сериозен опит и да, той е едно от имената - ако ми бъде гласувано доверие, във връзка с неговата експертиза за конфликт на интереси, едно от имената, които... ще преценя. Благодаря.\" Отговорът на кандидата на БСП Николай Николов бе, че ако конкурентът му е съгласен, би го предложил за свой заместник.", "date": "2018.03.06", "title": "Шефът на комисията за конфискация не очаква нова проверка по казуса с Елизабет Елена вон Месинг"}
{"url": "https://www.dnevnik.bg/evropa/2018/03/06/3141447_es_se_gotvi_da_izkljuchi_oshte_tri_strani_ot_cherniia/", "text": "Държавите - членки на Европейския съюз, се готвят следващата седмица да изключат Бахрейн, Маршаловите острови и Сейнт Лусия от списъка с данъчните убежища, в който ще останат само шест юрисдикции, се посочва в документ на ЕС, цитиран от \"Ройтерс\". Решението вероятно ще си навлече недоволството на депутати и активисти, които остро критикуваха  първото съкращаване на списъка през януари. След него  броят на включените юрисдикции намаля почти наполовина –  от 17  на девет. Сегашното решение е взето от групата \"Кодекс за поведение\" на ЕС, която е съставена от данъчни експерти от 28-те държави членки, се посочва в документ на ЕС, видян от \"Ройтерс\". Очаква се финансовите министри от съюза да подкрепят предложението на редовната си месечна среща в Брюксел на 13 март. Оставащите в списъка шест юрисдикции са Американска Самоа, Гуам, Намибия, Палау, Самоа и Тринидад и Тобаго. Бахрейн, Маршаловите острови и Сейнт Лусия са извадени, след като са поели \"конкретни ангажименти\" да пригодят данъчните си правила и практики към стандартите на ЕС, се казва в документа. Тези ангажименти не са публични. През януари правителствата на ЕС решиха да извадят от \"черния списък\" Барбадос, Гренада, Южна Корея, Макао, Монголия, Тунис, Обединените арабски емирства и Панама. Изключването на Панама предизвика особено остри реакции. Решението на ЕС да състави списък с данъчните убежища бе провокирано от т.нар. Досиета от Панама – публикувани конфиденциални финансови документи, които показаха, как богати хора и мултинационални компании са използвали офшорни схеми, за да избегнат данъци. Според министри решението от януари е знак, че процесът работи и страните по света се съгласяват да приемат стандартите на ЕС за данъчна прозрачност. Изключените държави биват премествани в т.нар. сив списък, включващ юрисдикции, които не отговарят на стандартите на ЕС за избягване на данъци, но са се ангажирали да променят правилата и практиките си. Те може отново да бъдат преместени в черния списък, ако не спазят обещанията си. Включването в черния списък може да навреди на репутацията на страните и да наложи по-стриктен контрол върху финансовите им транзакции с ЕС, но държавите членки все още не са договорили никакви санкции. Страните от ЕС не бяха обхванати, защото се смята, че те вече спазват стандартите на ЕС срещу укриването на данъци, въпреки че активисти и депутати призоваха да бъдат включени страни като Малта и Люксембург.", "date": "2018.03.06", "title": "ЕС се готви да изключи още три страни от черния списък с данъчни убежища"}
{"url": "https://www.dnevnik.bg/detski_dnevnik/2018/03/06/3141460_zaduljitelniiat_zrelosten_izpit_po_bulgarski_ezik_shte/", "text": "От днес до 16 март 2018 г. учениците от ХII клас, които желаят да се явят на държавни зрелостни изпити (ДЗИ), трябва да подадат заявления до директорите на училищата, в които се обучават. За тази учебна година няма промени в учебно-изпитните програми, в които са регламентирани видът и форматът на изпита и учебното съдържание. , а вторият задължителен изпит ще е  . ДЗИ по желание ще са от 29 май до 1 юни по график, който ще бъде обявен допълнително. В заявленията си за явяване на ДЗИ младежите посочват, че освен на задължителния изпит по български език и литература ще се явят по определен предмет на втори задължителен изпит, както и  .  Зрелостниците могат да избират за втори задължителен изпит, както и за ДЗИ по желание между следните предмети: математика, физика и астрономия, химия и опазване на околната среда, география и икономика, история и цивилизация, биология и здравно образование, философски цикъл и чужд език. Зрелостниците  задължителен държавен зрелостен изпит. Законът за предучилищното и училищното образование позволява като оценка от втория задължителен ДЗИ в дипломата им да се запише средноаритметичната стойност от оценките, получени на държавните изпити за придобиване на професионална квалификация. Държавните зрелостни изпити са  . Провеждат се в рамките на 4 астрономически часа, като за учениците със специални образователни потребности са предвидени допълнително 2 астрономически часа. По всеки от предметите учениците отговарят на  . По български език и литература, чужд език, история и цивилизация, география и икономика и по философия се изисква създаване на текст, а по математика – решаване на задачи. Всеки изпит се оценява с максимум 100 точки. На сайта на министерството на образованието ( рубрика  , подрубрика  ;  ) е публикувана подробна информация, актуална към 28 февруари 2018 г., за решенията на висшите училища в кои професионални направления и специалности ще приемат с оценките от матурите, както и за кои специалности оценките ще бъдат включени в балообразуването за кандидатстудентска кампания 2018 в акредитираните висши училища в България. За   зрелостниците трябва да потърсят информация от съответното висше училище. До 18 май 2018 г. учениците ще получат служебна бележка за допускане до ДЗИ и ще бъдат обявени списъците с разпределението на зрелостниците по училища, сгради и зали. Изпитните работи ще бъдат оценени в периода от 25 май до 8 юни.   2018 г.", "date": "2018.03.06", "title": "Задължителният зрелостен изпит по български език ще е на 21 май, от днес се подават заявления"}
{"url": "https://www.dnevnik.bg/sport/2018/03/06/3141400_fifa_shte_oborduva_stadion_v_moskva_za_sudiiski/", "text": "Организационният комитет на  световното първенство по футбол  в Русия съобщи, че стадион \"РЖД арена\" в Москва ще бъде използван за тренировки на съдиите със системата за видеоповторения. Съоръжението, на което \"Локомотив\" (Москва) играе домакинските си срещи, ще може да се ползва от реферите от 3 юни. В събота  Международния футболен борд (ИФАБ)  одобри с пълно единодушие използването на технологията за световното първенство. \"Знаем колко е важно за съдиите да имат практика със системата, защото не всички първенства имат въведена технологията. Говорихме с хора от ФИФА и те са на същото мнение\", каза генералният директор на Русия 2018 Алексей Сорокин. Разходите за оборудването на всички стадиони ще се покрият от ФИФА и няма да се отразят ма бюджета на световното първенство. \"Самата инсталация на системата не е толкова сложна. Вече има фирма, която е изцяло подготвена. Изчакваме последното гласуване, което трябва да бъде формалност, и започваме. ФИФА вече осигури средствата\", добави Сорокин. Той добави, че от следващия сезон системата ще се използва и в руската Премиер лига. Видеоповторенията вече са част от италианската Серия А и германската Бундеслигата, а от лятото на 2018 г. ще бъдат въведени и в испанската Ла Лига. В края на марта ФИФА ще обяви окончателния списък със съдиите, които ще ръководят мачовете от световното първенство. В началото на юни те ще пристигнат в Москва за подготовка. Освен тренировки със системата за видеоповторения те ще имат и специален семинар.", "date": "2018.03.06", "title": "ФИФА ще обордува стадион в Москва за съдийски тренировки с видеоповторения"}
{"url": "https://www.dnevnik.bg/citat_na_deniia/2018/03/06/3141617_citat_na_denia_za_bojidar_dimitrov_moje_da_se_kaje_che/", "text": "Това заяви драматургът Христо Бойчев, който е един от  учредителите на Българския надпартиен съюз \"Кубрат\".  Той беше учреден вчера, като за негов лидер беше избран бившият директор на Националния исторически музей Божидар Димитров. Съюзът се обяви България да стане президентска република. Сред учредители му са още историкът Нина Дюлгерова, боксьорът Кубрат Пулев, певецът Коцето Калки, Миломир Богданов, Румен Ралчев, бившият председател на хотелиерската асоциация Благой Рагин, отстраненият от храма \"Ал. Невски\" архимандрит Дионисий и др.", "date": "2018.03.06", "title": "Цитат на деня: За Божидар Димитров може да се каже, че е Паисий"}
{"url": "https://www.dnevnik.bg/sviat/2018/03/06/3141067_kak_mitata_na_trump_shte_zasegnat_potrebitelite_i/", "text": "Обещанието на президента на САЩ Доналд Тръмп  от четвъртък (1 март) да наложи мита  върху вноса на стомана и алуминий обезпокои инвеститорите, повдигайки опасения, че другите страни ще отвърнат със собствени санкции, и създаде опасност от увеличаване на цените за американските потребители и компании, които използват стомана и алуминий. \"Асошиейтед прес\" предлага кратък обзор на митата, потенциала им да разпалят търговска война и да засегнат американската икономика. Какво точно направи Тръмп? Президентът заяви, че през тази седмица ще обяви официално мита от 25% върху вноса на стомана и 10% върху вноса на алуминий. Не е ясно дали някои страни ще бъдат изключени от тарифите, които се очертава да бъдат тежък нов налог върху вноса. Митата ще оскъпят вносните стомана и алуминий за американските компании и граждани, които използват продукти, съдържащи тези метали - от коли и климатици до бирени кутийки. Преди близо година Тръмп нареди на министерството на търговията да започне разследване дали вносните стомана и алуминий представляват заплаха за националната сигурност. Предположението е, че стабилната промишлена основа има решаващо значение за националната армия. Администрацията на Тръмп заяви например, че САЩ сега имат само един завод, който доставя висококачествения алуминий, необходим за военната авиация. Търговското министерство публикува миналия месец заключенията си, според които опасенията за националната сигурност оправдават ограничения върху вноса на стомана и алуминий. Сред препоръките на ведомството са трансгранични мита от 24% за стоманата и 7.7% за алуминия. Тръмп заяви, че иска дори по-високи мита. При решението си Тръмп използва рядко употребявано оръжие в американския търговски закон - параграф 232 от Закона за разширяване на търговията от 1962 г., който дава на президента право да ограничава вноса и да налага без ограничения мита на основание националната сигурност. От присъединяването на САЩ към Световната търговска организация (СТО) през 1995 г. са правени само две такива разследвания. И в двата случая (този през 1999 г. засяга вноса на петрол, а от 2001 г. - вноса на желязна руда и стомана) министерството на търговията отказва да препоръча ограничения. Какви са вероятните последици за компаниите и икономиката? Американските производители на стомана и алуминий ще спечелят от мита върху вноса и от по-високите цени, до които те вероятно ще доведат. \"Ще имате защита за първи път от много време и отново ще увеличите отраслите си\", каза Тръмп на директори на американски компании за производство на стомана и алуминий в Белия дом. Тези сметки обаче имат и обратна страна - по-малък избор и по-високи цени за компаниите, които купуват стомана и алуминий, и техните клиенти. \"Митата върху стоманата и алуминия са увеличаване на данъците, от което американците не се нуждаят и не могат да си позволят\", посочи републиканецът от щата Юта Орин Хач, председател на финансовата комисия на Сената. \"Насърчавам президента внимателно да обмисли всички усложнения от вдигането на цените на стоманата и алуминия за американските производители и потребители\", допълни той. Освободени от необходимостта да се конкурират с вноса, американските производители на стомана вероятно ще вдигнат собствените си цени. Това пък ще принуди автомобилостроителите да вдигнат цените на новите коли, макар че някои може да решат да поемат по-високите разходи. \"Просто търсене и предлагане. Ако премахвате или облагате значително голяма част от предлагането, и общата цена, цената на вътрешния пазар се вдига\", пояснява Лий Макмилън, анализатор на пазара на стомана и алуминий в Clarksons Platou Securities. Американската асоциация на международните автомобилни търговци изрази опасения, че митата могат значително да увеличат цените на колите. Продажбите на автомобили в САЩ останаха без промяна през 2016 г. на ниво 17.5 милиона годишно, миналата година леко се понижиха, а за 2018 г. се очаква нов спад. \"Започвате да залагате по-високи цени заради по-скъпата стомана за автомобилостроителите и това ще се натрупа върху редица фактори, които наистина могат да забавят продажбите на автомобили в САЩ\", според Карл Броър, издател на Kelley Blue Book. Други сектори също са обезпокоени. \"Това ще бъде голям проблем\", отбелязва Джеймс Кауфман, президент на компанията Indianapolis Metal Spinning Co., която произвежда метални компоненти за производителите на автомобилни тасове и фарове. По думите му повечето компании за производство на алуминий в САЩ не предлагат сплавите, от които компанията му се нуждае. Така че той няма голям избор, освен да ги внася. \"Ако местните заводи избират да не правят такива сплави, не мисля, че потребителите трябва да бъдат наказвани заради това, че внасяме от чужбина\", заявява той. Кауфман е разтревожен също, че митата ще вдигнат цените на стоманата, която се използва за продуктите му, а това ще намали конкурентоспобността на компанията му спрямо чуждестранните й съперници. Имат ли нужда от помощ производителите на стомана и алуминий В САЩ? Свръхпроизводството на Китай наводни световния пазар със стомана и алуминий, потопи цените и засили натиска върху американските производители. Почти половината стомана, произведена през декември например, идва от китайски стоманодобивни комбинати според Световната асоциация на производителите на стомана. Китай е произвел повече стомана, отколкото САЩ, Русия, Япония и 28-те членки на ЕС заедно. САЩ обаче вече сложиха бариери пред китайския внос. В резултат Китай е едва на 11-о място сред вносителите на стомана в САЩ и 4-то сред вносителите на алуминий. Митата на Тръмп изглежда по-вероятно ще засегнат верния американския съюзник Канада, която е лидер и в двете класации - тя доставя 16% от стоманата и 44% процента от алуминия, внасяни в САЩ. \"Всякакви намеци, че стоманата или алуминият, произведени в Онтарио, са \"заплаха за националната сигурност\" на САЩ, са фалшиви\", заяви премиерът на Онтарио Катлин Уини. \"Канада и САЩ са ключови съюзници и партньори и неизменна взаимна част от националната си сигурност\", подчерта тя. Как може да отговори останала част от света? Търговски анализатори прогнозират, че страните, засегнати силно от митата върху стоманата и алуминия, могат да подадат оплакване пред СТО. Председателят на Европейската комисия Жан-Клод Юнкер  нарече митата на Тръмп  \"безочлива интервенция за защита на американската промишленост\". Според Чад Боун, старши сътрудник на института за международна икономика \"Питърсън\", САЩ имат изключително слаби аргументи, че вносът застрашава националната сигурност. Всъщност американското министерство на отбраната заяви, че армията има нужда едва от 3% от местното производство на стомана и алуминий. За СТО все пак е крайно необичайно да прави преценки за изискванията на страните членки в областта на сигурността. Поради това е възможно организацията да премисли и да не пречи на Белия дом, отхвърляйки оплакванията срещу митата на Тръмп. Отхвърлени от СТО, другите страни тогава биха могли да прибегнат до санкции, може би използвайки националната сигурност като претекст за налагане на собствени мита./БТА", "date": "2018.03.06", "title": "Как митата на Тръмп ще засегнат потребителите и компаниите"}
{"url": "https://www.dnevnik.bg/sport/2018/03/06/3141613_ruskite_sportisti_mogat_da_budat_izkljucheni_napulno/", "text": "Президентът на Световната федерация по лека атлетика (ИААФ) Себастиан Коу заяви, че руски спортисти може да бъдат спрени от участие в състезания, дори и под неутрален флаг. Това ще се случи, ако  Русия  не успее да покаже \"сериозен напредък\" в битката срещу допинга. Русия е с наказание от 2015 г., когато  Световната антидопингова агенция (WADA)  откри доказателства за системна употреба на допинг. От тогава руски спортисти се състезават като неутрални и медалите, които печелят не отиват в актива на родината им. \"До момента не виждаме сериозен напредък, но се надяваме това да се случи. През юли ще има среща на съвета и тогава ще обсъдим статута на неутралните спортисти. В случай, че това не се случи потенциалната санкция е изключване\", каза лорд Коу. Според него светът се нуждае от доказателства, че Русия вече има чисти спортисти и е част от \"система на доверие\".", "date": "2018.03.06", "title": "Руските спортисти могат да бъдат изключени напълно от лекоатлетически състезания"}
{"url": "https://www.dnevnik.bg/biznes/2018/03/06/3141621_ot_1_juli_vsichki_vei_centrali_shte_prodavat/", "text": "Промените в Закона за енергетиката, които се подготвят заради недоволството на бизнеса от повишената в края на миналата година цена на тока, няма да се приемат на пожар. Първоначалното бързане вече е заменено с обсъждания и анализи, които ще продължат в следващите месеци. Това се разбра по време на обществена дискусия в Народното събрание днес, съобщава  \"Капитал\". Целта е новите разпореди да влязат в сила на 1 юли, когато започва и новият регулаторен период в електроенергетиката. Участващите в процеса страни - ресорното министерство, депутатите от енергийната комисия, производителите и търговците на ток, корпоративните потребители, секторният регулатор и енергийната борса, са постигнали принципно съгласие и подкрепят реформите. Единствените неясноти са свързани само с детайлите по прилагането им. Няколко са основните мерки, които се очаква да доведат до по-голяма либерализация на пазара на електроенергия. Те няма да се отразят на т.нар. регулиран сегмент, на който са всички битови потребители. Най-основната промяна ще е изваждането на свободния пазар на всички производителите, които сега имат преференциална цена за електроенергията. Това са топлофикациите, когенерациите, заводските централи, както и ВЕИ-та с инсталирана мощност над 4 мегавата, а не над 5 мВт, както се предвиждаше първоначално. Те сега продават произведения ток директно на НЕК по фиксирани цени. С промените в Закона за енергетиката тези производители ще бъдат задължени да продават цялата си енергията на свободния пазар, като получат договори за премия, които да компенсират разликата между пазарната цена и тази, която те имат в дългосрочните си договори. Премията обаче ще е фиксирана за всеки производител и ще се изчислява от Комисията за водно и енергийно регулиране, като се определи референтна пазарна цена за година напред. Част от реформата в сектора е свързана и с даването на по-големи правомощия на КЕВР, както е изискването и на европейския регламент REMIT. Целта е регулаторът да може да проверява борсовите сделки и да следи за търговия с вътрешна информация или манипулиране на пазара. Планират се два вида санкции. За първо нарушение при по-леки провинения глобата ще е с определени минимален и максимален размер. За тежки злоупотреби ще се налага санкция в размер на 10% от годишните приходи на съответното дружество.", "date": "2018.03.06", "title": "От 1 юли всички ВЕИ централи ще продават енергията си на борсата"}
{"url": "https://www.dnevnik.bg/bulgaria/2018/03/06/3141604_klauza_v_dogovora_za_chez_moje_da_poprechi_na/", "text": "Договорът между енергийната група ЧЕЗ и българското дружество \"Инерком\" за придобиване на основната част от българския бизнес на чешката компания съдържа клауза, която може да направи толкова проблемно евентуалното контролиране на придобитото от Гинка Върбакова, че Надзорният съвет в Прага да не даде окончателното си одобрение. Има вариант, в който този проблем да бъде преодолян с цената на стотици милиони евро, платени от България, но той изглежда политически много труден за българското правителство. Освен това в Чехия внимателно следят ефекта от разгласяването от премиера Бойко Борисов на информация за сделката, което може да предизвика евентуално дистанциране или оттегляне на банките, готови да финансират купувача. Това - от гледната точка на чехите - би могло да се изтълкува и като неправомерен политически натиск върху частни страни по договор. Така може да се стигне и до иск срещу България за причинени щети, но само ако това може да бъде доказано пред съд или арбитраж. Тези нови елементи към сагата около сделката за оттеглянето на ЧЕЗ от основния им бизнес в България,  добави деловото издание \"Хосподарски новини\" . Във вторник пражкият вестник припомни, че бъдещият собственик става страна и по международен арбитражен иск на ЧЕЗ срещу България от 2016 г., който - ако бъде удовлетворен - може да достигне 15 милиарда крони или 500-600 милиона евро. Реалната сума, с която обикновено привършват подобни спорове, е доста по-малка. Но според \"добре информиран източник от ръководството на ЧЕЗ\" част от договора с \"Инерком\" е условие българският купувач да продължи да си сътрудничи с чешката компания и да ѝ предоставя необходимите материали. \"Сега си представете как ще се съгласим собственик на българската компания да стане някой, срещу когото водим арбитражен спор за такава сума - просто не можем да го позволим\", обяснява източникът на \"Хосподарске новини\". В чешката ЧЕЗ дял от 70% контролира финансовото министерство, но ръководството има отговорност и към интересите на миноритарните акционери, поради което казусите не се разрешават просто с решение на правителството. В такава ситуация, допълва изданието, пред компанията се открива нова стратегическа опция - българското правителство може да предложи да придобие контролен дял, но и да плати глобата, която евентуално му наложи съдът. На теория, българското правителство, ако прецени, че България ще изгуби арбитражното дело, може да реши все пак да плати 200-300 милиона евро, вместо половин милиард евро. Твърди се, че продаваният дял на ЧЕЗ (67%) е оценен на 342 млн. евро, но и това е сума, което не е лесно да бъде заделена, поради което \"по-вероятният сценарий е (България) да придобие дял от 34%\", прогнозира изданието. В заключение \"Хосподарске новини\" съобщава, че в ЧЕЗ има проблем и с това кой е предоставил на премиера Бойко Борисов поверителна информация за финансиране на сделката, с каквато е разполагал само Надзорният съвет на компанията. Онджей Ланда, зам.-министър на финансите и член на Надзорния съвет на ЧЕЗ, чието име се появи като източникът на документа, е отговорил пред \"Хосподарске новини\": \"Не знам какво пишат българските медии, аз не си комуникирам с българското правителство\". Преди това и премиерът Андрей Бабиш заяви, че не е предоставял никакви документи и поверителна информация на българския си колега, а само му е обяснил сделката, докъде е стигнала тя и какви уверения и проверки за нея са правени за борда на ЧЕЗ.", "date": "2018.03.06", "title": "Клауза в договора за ЧЕЗ може да попречи на държавата да контролира дружеството"}
{"url": "https://www.dnevnik.bg/photos/snimka_na_denia/2018/03/06/3141462_snimka_na_denia_jujniiat_poljus_na_jupiter/", "text": "Американската космическа агенция НАСА разпространи снимка на южния полюс на Юпитер. Тя е направена на 7 февруари от изследователския кораб \"Джуно\", който се е намирал на 120 хил. километра от повърхността на планетата. Снимката е част от поредицата кадри, които се правят на полярните области на Юпитер, които са обект на сериозно изследване от учените на НАСА.", "date": "2018.03.06", "title": "Снимка на деня: Южният полюс на Юпитер"}
{"url": "https://www.dnevnik.bg/sport/2018/03/06/3141618_fetel_zadade_tempoto_pri_podnoviavaneto_na_testovete/", "text": "Себастиан Фетел направи 171 обиколки в първия ден от втората сесия на предсезонните тестове във Формула 1. Пилотът на \"Ферари\" записа и най-бързия опит на пистата \"Каталуня\" край Барселона – 1:20.396 със смесите медиум на \"Пирели\". Четирикратният световен шампион впечатли с темпото си в дълги обиколки, а освен това неговият болид нямаше никакви технически дефекти и му позволи да остане максимално дълго на пистата. Пилотът на \"Ферари\" се прибираше съвсем за кратко в бокса, уточнявайки настройките с екипа си. \"Денят беше много добър за нас, успяхме да изпълним цялата програма, която си бяхме задали. Условията не бяха перфектни, защото имаше доста силен вятър, но съм доволен\", каза Фетел, който навъртя близо 800 километра през деня. Най-добрият опит на Фетел в петия ден от тестовете беше по-бърз с две десети от постижението на Валтери Ботас. Пилотът на \"Мерцедес\" караше преди обяд и завъртя 86 обиколки, а след паузата \"предаде щафетата\" на световния шампион Люис Хамилтън. Британецът караше предимно с гумите софт и записа най-добър резултат 1:20.808. Хамилтън се насочи към дълги серии от обиколки и направи общо 91 тура. Между двамата пилоти на \"Мерцедес\" се вклини Макс Верстапен с \"Ред бул\". Холаденцът остана в кокпита през целия ден, подобно на Фетел и завъртя 127 обиколки. 20-годишният пилот постигна най-добрия си резултат със смесите медиум - 1:20.649. По цял де изпитания получиха още Пиер Гасли с \"Торо Росо\", Кевин Магнусен от \"Хаас\", Серхио Перес (\"Форс Индия\"), Маркус Ериксон от \"Заубер\" и пилотът на \"Макларън\" Щофел Вандорн. Смяна имаша в екипите на \"Уилямс\", където караха Сергей Сироткин и Ланс Строл, и \"Рено\" - Нико Хюлкенберг и Карлос Сайнц младши. Проблеми за болидите с двигател \"Рено\" Петият тестови ден и първи от втората сесия в Барселона беше белязан от доста технически дефекти. Всички те бяха свързани с болиди, задвижвани от двигателите \"Рено\". Още в началото на деня Щофел Вандорн от \"Макларън\" беше принуден да спре. Белгиецът получи повреда в електрониката още в края на инсталационната си обиколка, след излизането на трасето в 9 часа сутринта. \"Щофел докладва за загуба на мощност и трябваше да приберем болида обратно в бокса\", съобщиха от \"Макларън\". Същият проблем се появи и след повторното му излизане, което продължи само три обиколки. Работата продължи дълго и от \"Макларън\" разследваха причините за дефекта. Вандорн се завърна на трасето едва след прекъсването, когато беше сполетян от нов проблем – теч на хидравлична течност. В края на деня белгиецът имаше на сметката си само 38 тура. \"Проблемът не беше много сериозен, но ни отне доста време, за да го поправим. Надявам се, че всичко ще е зад гърба ни и утре отборът ще продължи по-уверено\", каза Вандорн. Състезателният директор на \"Макларън\" Ерик Булие пък каза, че няма нищо притеснително и драматично: \"По-добре е такива неща да стават в тестовете, а не в състезания, така че засега всичко е наред\". Трудности имаше и Верстапен, който трябваше да се прибере в бокса след направени 114 обиколки. Холандецът докладва за проблем с батерията, но успя да се върне за последния час от изпитанията, когато завъртя още 16 тура. \"Денят беше добър, с изключение на този малък проблем, но не е нещо притеснително. Просто смяната на батерията винаги отнема време\", каза Верстапен. Заводският тим на \"Рено\" пък се оплака от проблем в трансмисията, както и някои електронни сензори. Французите нямаха проблем с издръжливостта на мотора, но програмата им претърпя леки промени. Заради неточностите Хюлкенберг направи само 49 обиколки, докато във втората сесия Сайнц завъртя 91. Постиженията и на двамата обаче бяха идентични, като дадоха седми и осми резултат. От \"Рено\" обясниха, че са използвали петия ден от тестовете за изпитания на аеродинамични елементи, търсене на настройки и състезателни симулации.", "date": "2018.03.06", "title": "Фетел зададе темпото при подновяването на тестовете във Формула 1"}
{"url": "https://www.dnevnik.bg/bulgaria/2018/03/06/3141655_specializiraniiat_sud_e_izpratil_v_zatvora_138_dushi/", "text": "Специализираният съд сериозно е увеличил броя на наложените ефективни присъди. Председателят му Георги Ушев заяви на пресконференция за Доклада за дейността на съда през 2017 г., че осъдени на затвор са били 138 души, като за сравнение, в предходните две години ефективните присъди са били под 80, съобщава  news.lex.bg. С условни наказания са приключили делата на 167 души, а един е бил осъден на пробация. От ефективните присъди най-честото наказание е до 3 години затвор, наложено на 96 души, 40 са осъдени на от 3 до 10 години затвор, а двама са получили присъди от над 10 години затвор. Съдиите са чели и оправдателни присъди на 67 подсъдими. През 2017 г. спецсъдът е решил общо 130 дела. От тях 87 са приключили със споразумения. За 3044 дела съдът се произнася по искания за използване на специални разузнавателни средства, като е дал разрешения за 2146 СРС-та, а отказите са 898. След промените в НПК от края на миналата година, спецсъдът разглежда вече и делата за корупция по високите етажи на властта, като Георги Ушев отчете, че до момента са постъпили девет такива. Шефът на спецсъда поиска и спешно увеличение на щата с още 10 съдии, за да се отговори на очаквания ръст на делата. При представянето на отчета Георги Ушев съобщи, че заместникът му Стоян Тонев е подал оставка. За неговото място той е предложил да бъде назначена съдия Мариета Райкова.", "date": "2018.03.06", "title": "Специализираният съд е изпратил в затвора 138 души през 2017 г."}
{"url": "https://www.dnevnik.bg/sport/2018/03/06/3141654_ot_ludogorec_pretendirat_za_neotsudena_duzpa_sreshtu/", "text": "Неоснователни претенции за засада при гола на Марселиньо, така изпълнителният директор на \"Лудогорец\"  Ангел Петричев  нарече твърденията, че попадението за успеха над \"Берое\" е нередовно. Шампионите  спечелиха като гост в Стара Загора с 1:0  и отново поведоха с шест точки пред ЦСКА. \"Ние предварително знаехме, че мачът ще бъде труден, тъй като \"Берое\" е доста силен отбор. Не съм впечатлен от играта, тъй като мачът беше повече борба. За сметка на това имаме основателни претенции за нарушение срещу Кешеру в наказателното поле, това беше чиста дузпа\", каза Петричев след мача. Според него се \"надига вой\" срещу \"Лудогорец\", за да не се отсъждат наказателни удари в полза на тима. Изпълнителният директор на шампионите коментира и случилото се в мача на  ЦСКА с \"Дунав\" , когато Божидар Чорбаджийски не беше изгонен за удар без топка срещу Васил Шопов. \"Това, което се случи на стадиона в Русе, е безпрецедентно. Надига се вой за дузпата срещу \"Септември\", за да може да уплашат съдиите и да не свирят чисти дузпи в наша полза. Спокоен съм, тъй като доста хора, които разбират и с които говорих са категорични, че има дузпа\", добави Петричев.", "date": "2018.03.06", "title": "От \"Лудогорец\" претендират за неотсъдена дузпа срещу \"Берое\""}
{"url": "https://www.dnevnik.bg/sviat/2018/03/06/3141660_liderut_na_al_kaida_prizova_mjusjulmanite_v_severna/", "text": "Лидерът на терористичната мрежа \"Ал Кайда\" Айман аз Зауахири призова мюсюлманите в Северна Африка да се борят срещу френските военни. Призивът бе отправен във видеопослание, разпространено днес, съобщава американският център за наблюдение на джихадистките сайтове, цитиран от БТА. Във видеото с продължителност 7 минути приемникът на Осама бин Ладен не говори за неотдавнашните атентати в Уагадугу в Буркина Фасо, за които отговорност пое Групата за поддръжка на исляма и на мюсюлманите, джихадистко движение в Мали, свързано с \"Ал Кайда\". Зауахири подчерта провала на революциите от Арабската пролет и каза, че \"корупцията от едно време се е завърнала, но е по-жестока отпреди\". Все още не може да се определи кога е записано обръщението.", "date": "2018.03.06", "title": "Лидерът на \"Ал Кайда\" призова мюсюлманите в Северна Африка да се борят срещу френските военни"}
{"url": "https://www.dnevnik.bg/bulgaria/2018/03/06/3141664_pravitelstvoto_izteglia_istanbulskata_konvenciia/", "text": "Правителството ще изтегли Истанбулската конвенция. Това ще стане на утрешното заседание на Министерския съвет, съобщава Нова телевизия. В дневния ред обаче такава точка не е заложена, като се очаква решението за отмяната на конвенцията да бъде извънредна точка. Внасянето на документа в парламента в началото на годината предизвика серия от протести срещу някои от текстовете. Редица политици, общественици и дори Светия Синод също взеха отношение по нея. Идеята на конвенцията е да се противопостави на насилието над жени. У нас посланието й предизвика спорове заради термина \"социален пол\", който, според противниците на конвенцията, отварял темата за хомосексуалните бракове. Премиерът Бойко Борисов пък обяви, че Истанбулската конвенция ще бъде приета, само ако има абсолютен консенсус в българското общество.", "date": "2018.03.06", "title": "Правителството изтегля Истанбулската конвенция"}
{"url": "https://www.dnevnik.bg/photos/2018/03/06/3141433_fotogaleriia_svetovnite_snimki_na_denia_za_6_mart_2018/", "text": "Пожар на паркинг за иззети от полицията автомобили в столицата на Хондурас Тегусигалпа.", "date": "2018.03.06", "title": "Фотогалерия: Световните снимки на деня за 6 март 2018"}
{"url": "https://www.dnevnik.bg/bulgaria/2018/03/06/3141670_cheshkoto_drujestvo_chez_i_inerkom_bulgariia_obsudiha/", "text": "Чешкото дружество ЧЕЗ започна финални разговори с \"Инерком България\" за продажбата на българския си бизнес. Днес следобед в Прага се състоя среща между представители на двете компании, съобщи българската фирма. Две са били обсъдените теми по време на разговорите. Първата е свързана със съгласуване на действията съгласно подписания договор между двете страни във връзка с процедурата по подаване на уведомление пред Комисията за защита на конкуренцията. Освен това \"Инерком\" са запознали представителите на ЧЕЗ с искането българската държава да участва в сделката. В следващите дни преговорите между двете компании ще продължат.", "date": "2018.03.06", "title": "Чешкото дружество ЧЕЗ и \"Инерком България\" обсъдиха две теми в Прага"}
{"url": "https://www.dnevnik.bg/sport/2018/03/06/3141688_real_produlji_uvereno_kum_chetvurtfinalite_sled_nova/", "text": "ПСЖ помечта за кратко, но се сбогува с Шампионската лига на фаза осминафинал за втора поредна година. Френският първенец  загуби и втория си мач  с \"Реал\" (Мадрид), този път с 1:2 като домакин и напуска надпреварата. Европейският клубен шампион отново доказа, че в Шампионската лига е фаворит №1 и изигра прекрасен двубой в тактическо отношение. С голове на Кристиано Роналдо и Каземиро мадридчани си осигуриха участие на четвъртфинал за осма поредна година. Единсон Кавани върна надеждите на ПСЖ, но само за девет минути. Френският отбор не успя нито за момент да притисне \"Реал\", а освен това игра 25 минути с човек по-малко след червен картон на Марко Верати. Треньорът на ПСЖ Унай Емери направи три промени от състава, който  загуби с 1:3 в Мадрид . Освен контузения  Неймар , той извади от тима Преснел Кимпембе и Джовани Ло Селсо, за да пусне Анхел Ди Мария, капитанът Тиаго Силва и Тиаго Мота. Изненадващо Зинедин Зидан остави на пейката двама от най-опитните Тони Кроос и Лука Модрич, както и Гарет Бейл и Иско. \"Реал\" започна с Роналдо и Бензема в атака, а в халфовата линия бяха Асенсио, Каземиро, Ковачич и Лукас Васкес. Началото на двубоя беше предпазливо и за двата тима. ПСЖ предпочете да даде топката на \"Реал\" и да опита да изтласка напред съперника си, за да може да се възползва от евентуални празни пространства. По-опитният отбор на мадридчани нямаше против и умело разиграваше, като на свой ред държеше домакините далеч от своето наказателно поле. В първите 20 минути се откриха два шанса пред централните защитници на гостите. Първо Серхио Рамос стреля, но вратарят на ПСЖ Алфонс Ареола се справи, а след това Рафаел Варан прати топката над вратата. До края на първата част и Карим Бензема можеше да се разпише, като опита да стреля от малък ъгъл, но Ареола предугади намеренията му и спаси. ПСЖ успя да отправи само един точен удар за 45 минути и той беше на сметката на Килиан Мбапе. Младият нападател изпробва рефлекса на Кейлор Навас, но костариканецът спаси. Много силна първа част изнесе Каземиро, който тотално обезливи халфовете на ПСЖ. Бразилецът беше точен при всичките си подавания, а освен това 14 пъти пресече пасове на домакините. Каземиро имаше 100% успеваемост и при всичките единоборства, в които влезе. След почивкатаПСЖ опита да притисне съперника си и още в началото стигна до поредица от няколко корнера. Въпреки това тимът на Унай Емери така и не успяваше да създаде чисто голово положение и да постави под напрежение Навас и защитата пред него. Играта на парижани се свеждаше до захождания по фланга и опити за центрирания, но Рамос и Варан бяха безапелационни във въздуха, а при прострелните подавания в наказателното поле все нещо не стигаше на домакините. За капак халфовете в синьо-червено започнаха много често да бъркат при изнасянето на топката и действаха прекалено бавно. Европейският шампион се възползва от това и в 51-ата минута наказа грешка на ПСЖ. Асенсио открадна топката в центъра от Дани Алвеш, подаде на Лукас Васкес, а той с прекрасно центриране намери Кристиано Роналдо в наказателното поле. Португалецът надскочи Юри Бершиш и изведе \"Реал\" напред – 0:1. Роналдо отбеляза осмия си гол в Шампионската лига през сезона, като се е разписвал във всеки един двубой от турнира. Освен това португалецът увеличи серията си от поредни срещи на девет, след като и във финалния двубой от миналия сезон срещу \"Ювентус\" вкара веднъж. ПСЖ дълго не успя да се окопити от попадението на \"Реал\" и едва в 60-ата минута стигна до някаква опасност пред Кейлор Навас. При един от редките случаи, в които се освободи Кавани успя да стреля, но вратарят на \"Реал\" отново внимаваше. Положението на домакините стана и по-тежко, когато Марко Верати беше изгонен за втори жълт картон. Италианецът беше санкциониран, защото си позволи бурни протести, искайки фаул в центъра на терена. Въпреки това ПСЖ стигна до изравнителен гол, по-скоро плод на случайност. След поредица от рикошети, топката се отби първо в Каземиро, а след това и в застаналия на точното място Кавани, за да влезе в мрежата зад Навас. Попадението на Кавани даде импулс на домакините, но само за кратко, защото \"Реал\" продължи да диктува случващото се на терена. Макар, че прие играта в своята половина тимът от Мадрид беше много опасен на контраатака, а при една от тях Асенсио удари десния страничен стълб. Последваха силни минути за европейските шампиони, които лесно намираха пространства във френската защита. В 80-ата минута надеждите на ПСЖ се изпариха след втори гол за \"Реал\", който също дойде след щастлив рикошет. След кратко разбъркване топката попадна в Каземиро и с удар от границата на наказателното поле, отклонил се в Маркиньос, бразилецът изведе \"Реал\" напред. До края на срещата \"Реал\" можеше да вкара дори още голове, но Ареола се отчете с две спасявания. Шампионът в турнира от последните две издания продължава мечтата си и за трети триумф. \"Реал\" се класира на четвъртфинал за осма поредна година, а в историята на турнира единствено \"Барселона\" има повече поредни участия сред осемте най-добри - десет.", "date": "2018.03.06", "title": "\"Реал\" продължи уверено към четвъртфиналите след нова победа над ПСЖ"}
