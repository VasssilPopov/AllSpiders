{"url": "https://www.dnevnik.bg/sport/2018/06/20/3203386_selekcionerut_na_angliia_izvadi_ramo_sled_incident_po/", "text": "Селекционерът на Англия  Гарет Саутгейт  пострада по време на подготовката на тима за втория мач на световното първенство. От лагера на \"Трите лъва\" обявиха, че бившият защитник е с извадено рамо, а контузията е получена по време на крос в базата на отбора. Саутгейт е тренирал на базата на англичаните в Репино край Санкт Петербург, по време на почивния ден на отбора. Не се съобщават обаче подробности как селекционерът е пострадал. В социалните мрежи обаче се появи снимка на Саутгейт с обездвижено рамо. \"Може би сега ще трябва да се радвам малко по-обрано при нашите голове на световното. Лекарите ми казаха, че няма да мога да раздавам юмруци във въздуха при наши попадения. Яд ме е, че се контузих, защото бях много близо до рекорда ми на 10 километра\", каза Саутгейт. Той обясни, че е благодарен на лекарския щаб на \"Трите лъва\", който веднага му е помогнал. \"За щастие имаме лекарски щаб, който е на световно ниво. Лошото е, че има такива негативни новини в лагера ни, но се надявам, че това ще са единствените ни проблеми на световното\", каза още треньорът. Саутгейт се е прибирал към хотелската част, за да проведе планирана среща с футболистите, които бяха разпуснати да почиват. Следващият мач на отбора е в неделя срещу Панама в Нижни Новгород. Дотук англичаните  спечелиха първата си среща с 2:1 срещу Тунис  и при нов успех ще си гарантират участие на осминафиналите.", "date": "2018.06.20", "title": "Селекционерът на Англия e извадил рамо след инцидент по време на крос"}
{"url": "https://www.dnevnik.bg/sport/2018/06/20/3203147_shokolad_s_hrupkava_vafla_ili_zashto_golemite_marki_sa/", "text": "Феновете на световното първенство по футбол в Русия са изправени пред необичаен проблем. Запалянковците трябва да полагат усилие, за да се сдобият с любимия си шоколадов десерт или чипс. Причината е, че ФИФА забранява брандирането на продукти от компании, които не са нейни партньори или спонсори на шампионата. Така всеки, който иска да си купи \"Кит кат\" например, трябва да избере надписа \"шоколад с хрупкава вафла\" на автоматите за храни и напитки на стадиона. Други два от предлаганите десерти са описани като \"шоколадово блокче с пълнеж от фъстъци\" (\"Сникерс) и \"шоколад с кокос\" (\"Баунти\"). От ФИФА заявиха, че продажбата на продукти по стадионите следва процедура, която е била разработена за предишни турнири. Мерките засягат също 32-та отбора на световното, които трябва да спазват определени правила спрямо спонсорите от облеклото до бутилките за вода. На играчите и делегатите на отборите е забранено да се движат с напитки, които не са произведени от спонсорите и партньорите на ФИФА. Организаторите са облепили с черно тиксо марката на телевизорите в стаите за пресконференции на стадионите.", "date": "2018.06.20", "title": "Шоколад с хрупкава вафла, или защо големите марки са със скрити имена на световното"}
{"url": "https://www.dnevnik.bg/video/novinite_na_bnt/2018/06/20/3203272_video_drugite_novini/", "text": "Отпуснаха средства за ремонт на покрива на Националната библиотека", "date": "2018.06.20", "title": "Видео: Другите новини"}
{"url": "https://www.dnevnik.bg/photos/2018/06/20/3203270_snimka_na_denia_policai_demonstriraha_pred_deputati/", "text": "Учебно-тактическият полигон на Академията на МВР бе мястото на изнесеното заседание на Парламентарната комисия по вътрешна сигурност и обществен ред, съобщиха от пресцентъра на МВР. Участниците в изнесеното заседание наблюдаваха демонстрация за задържане на нарушител от четвъртокурсници във факултет \"Полиция\".", "date": "2018.06.20", "title": "Снимка на деня: Полицаи демонстрираха пред депутати как се учат"}
{"url": "https://www.dnevnik.bg/biznes/finansi/2018/06/20/3203195_bulgariia_ima_problem_s_nezavisimostta_na_bnb_zaiavi/", "text": "България има известни проблеми с независимостта на Българската народна банка и законът за функционирането й трябва да се промени. Това каза в интервю за БНР еврокомисарят по въпросите на еврото и социалния диалог Валдис Домбровскис, помолен да коментира доколко България отговаря на критериите за присъединяване към чакалнята на еврозоната и банковия съюз. Тази препоръка се съдържаше в обявения през май  доклад на Европейската централна банка за конвергенцията  . Преди дни българският  финансов министър Владислав Горанов обяви,  че България в рамките на една година ще кандидатства за членство във валутния механизъм ERM II, наричан още \"чакалнята на еврозоната\" и за банковия съюз. Преди това той беше на мнение, че кандидатстване за банковия съюз не е необходимо на този етап. По думите на Домбровскис пред БНР в момента работата върви по пътната карта как България да се присъедини и към двете. \"Доколкото ми е известно, работата в това отношение напредва и както е казал министърът, перспективата е в рамките на една година България да се присъедини към чакалнята и към банковия съюз\", каза еврокомисарят. \"Банковият съюз означава, че най-големите банки в страната попадат под директния надзор на Единния надзорен механизъм на Европейската централна банка. България е обвързана от общата рамка на Банковия съюз, което означава единен надзор, а в случай на проблеми в някои от банките – от единен механизъм за решаването им\", каза Домбровскис и добави, че условие за присъединяването е и нова оценка на активите на българските банки. Той добави, че България може да се възползва от нови инструменти в размер на 1.76 млрд. евро в помощ на страните-членки, които правят видими стъпки към приемането на еврото. Парите са за техническа помощ за структурни реформи и мерки за приемане за еврото. Ниските доходи не са пречка България да се присъедини към \"чакалнята\" на еврозоната и по-късно към самата еврозона, каза еврокомисарят и даде пример с равнището им в Литва и Латвия към момента на присъединяването. \"Бих казал, че основният въпрос, на който трябва да се отговори в тази връзка, е как присъединяването към еврозоната ще засегне българската икономика. Според нашите оценки то ще има положителен ефект и дори ще облекчи приближаването към средните нива на Европейския съюз\", добави той.", "date": "2018.06.20", "title": "България има проблем с независимостта на БНБ, заяви еврокомисар"}
{"url": "https://www.dnevnik.bg/sviat/2018/06/20/3203215_zashto_sauditska_arabiia_prevrushta_katar_v_ostrov/", "text": "Саудитска Арабия започва търга за изграждането на воден канал по границата с Катар, на който миналото лято наложи заедно с други арабски държави икономическа и политическа блокада. В близките дни приключва приемането на заявки за осъществяване на този проект, наречен \"Салва\". Стойността му възлиза според оценки на 750 милиона долара. Експерти свързват решението на Рияд единствено с политически причини. Идва финалният стадий на търга за прокопаване на канал, минаващ по сухопътната граница между Саудитска Арабия и Катар, съобщи изданието \"Мека\", като се позова на Сауд ал Кахтани, съветник на саудитския крал. Пет компании изразиха вече готовност да участват в създаването на нова водна артерия, която се очаква да превърне Катар в островна държава. Резултатите от конкурса ще бъдат оповестени в тримесечен срок. Предния ден Ал Кахтани поздрави чрез \"Туитър\" народа на Саудитска Арабия по случай \"стартиращия великолепен проект, който ще превърне Катар в остров\". Всички дейности ще се извършват под егидата на Саудитския инвестиционен съюз, информира по-рано изданието \"Сабк\". Съобщено бе, че \"Салва\" ще влиза в юрисдикцията на Рияд. Дължината на канала, който трябва да съедини град Салва със саудитската област Хур ал Адид, ще бъде 60 км. Широчината на водния път ще достига 200 метра. Покрай брега се предвижда да бъде построена туристическа зона, включваща курорти с частни плажове и нови хотели. Рияд обмисля да открие две круизни компании, които да организират морски разходки до други държави от Персийския залив. По официални оценки саудитското кралство ще изразходва за проекта 750 млн. долара. Работата ще трае близо година и ще се финансира както от частния сектор, така и от инвестиционните ведомства на Саудитска Арабия и Обединените арабски емирства (ОАЕ). Саудитското ръководство планира да остави северно от канала парцел от един километър, вероятно за бъдеща военна база на кралството. Оттам ще може да се бди за сигурността по границите. Рияд наистина е загрижен за граничната сигурност, пролича от писмо на саудитския крал до френското държавно ръководство. Салман бин Абдул Азиз ал Сауд изпрати неотдавна до Еманюел Макрон послание, обясняващо колко е опасна идеята на Катар да купи руски зенитни комплекси С-400. За това намерение спомена през януари т.г. посланикът на Катар в Москва Фахад бин Мохамед ал Атия. \"Преговорите по въпроса са в напреднал етап\", заяви шефът на дипломатическата мисия в интервю за ТАСС. Крал Салман обясни, че разполагането на руски системи на катарска територия застрашава сигурността на саудитското въздушно пространство. Монархът предупреди, че страната му може да нанесе удари по районите, където ще бъдат разположени С-400. Рияд е заявявал и преди, че има готовност за военен сценарий. Съмнения в сериозността му обаче поражда фактът, че в блокираното емирство все още са разположени американски и турски контингенти. \"Страх и объркване\" в Катар Неотдавна външният министър на ОАЕ Ануар Гаргаш заяви в серия от туитове, че независимо кога и как ще бъде осъществен проектът \"Салва\" появата му \"доказва провала на катарските опити за решаване на кризата\" в Персийския залив. Според него емирството само е провокирало съседните страни да увеличат санкционния натиск. \"Време е Катар да отхвърли своята нерешителност и сериозно да обмисли принципите за уреждане и исканията на четирите страни (Саудитска Арабия, ОАЕ, Бахрейн и Египет, бел. на изданието)\", писа министърът. И обясни: ако се запази статуквото, Катар де факто ще се озове в географска изолация. \"Мълчанието на Доха по повод проекта за канал издава страх и объркване\", добави в \"Туитър\" Гаргаш. Аналитици смятат, че плановете на Саудитска Арабия да отдели Катарския полуостров от Арабския имат изцяло политически характер. \"Основният мотив е политически, това са мерки за изолиране на Катар - заяви пред \"Независимая газета\" Юрий Бармин, експерт на Руския съвет по международните въпроси. - В политически план саудитците виждат в тях импулс, който да наложи на Катар промени в политическата му позиция. Икономически погледнато, това според мен едва ли има смисъл. До момента Катар не се поддаваше на политически натиск. Ако разсъждаваме в същия регистър, границата (по земя, бел. на изданието) е затворена вече от година. Катар не зависи от нея. И просто няма връзка със Саудитска Арабия. Как може тогава каналът да промени икономическата ситуация в Катар? Няма начин. Това естествено цели да сплаши катарското ръководство, макар че много се съмнявам саудитците да осъществят проекта докрай.\" Друг наблюдател припомни, че основните стоки пристигат в Катар по море и по въздух. Основни доставчици за емирството са Турция, Иран, страните от Югоизточна Азия, също и европейски държави. Страната успя да диверсифицира икономическите си връзки и замести с други продуктите, внасяни преди блокадата от членки на Съвета за сътрудничество в Залива. \"Всичко това не се доставя по суша, а най-вече по море - заяви за \"Независимая газета\" Леонид Исаев, старши преподавател в отдел \"Политическа наука\" на Висшето училище за икономика. - Затова е трудно Катар да бъде изолиран. Според мен тази стъпка на Саудитска Арабия е изцяло символична. При това и скъпоструваща. Тя едва ли може да засегне нечии интереси. Първо, доставките на храни и стоки от първа необходимост изобщо няма да бъдат повлияни. Второ, от военна гледна точка това не променя каквото и да било. Всички бази, разположени там, са бази на военната авиация.\"/БТА", "date": "2018.06.20", "title": "Защо Саудитска Арабия превръща Катар в остров"}
{"url": "https://www.dnevnik.bg/zelen/2018/06/20/3203293_goliama_kupchina_prust_na_putia_za_plaja_e_povodut_za/", "text": "Отново има напрежение между граждани и охрана на частен имот на плаж \"Корал\". Причината е ограниченият достъп до екологичния плаж и ограничението да къмпингуват граждани. Поводът този път е изсипана голяма купчина с пръст на пътя за достъп. Снимка на пръстта на пътя се разпространи в социалната мрежа от сдружение \"Да запазим Корал\". Все още не е установено кой е изсипал земната маса на пътя за плажа.  Преди ден от регионалното министерство са направили \"внезапна проверка на място\" начело със заместник-министъра Валентин Йовев, но резултатите не бяха огласени. Вместо това те ще бъдат обобщени в доклад до министъра на регионалното развитие и благоустройството Николай Нанков, се казва в съобщение на сайта на министерството. От община Царево коментират в репортаж на място на Би Ти Ви, че пътят не е общински, а представителите на фирмата, заградила терените, не знаят. Според охранителите хората, които плажуват на \"Корал\", премахват коловете на оградата, за да могат да влизат с автомобилите си по-близо до ивицата. Летовниците и плажуващите се оплакват, че подходът към плажа е ограничен от всички страни. \"Допускам, че е възможно самата охрана да си вади коловете, защото коловете са откраднати, но затова ни набеждават нас, хората, които посещаваме плажа\", каза Атанас Русев от сдружение \"Да запазим Корал\". Къмпингарите се готвят за голям протест в началото на юли.", "date": "2018.06.20", "title": "Голяма купчина пръст на пътя за плажа е поводът за поредно напрежение на \"Корал\""}
{"url": "https://www.dnevnik.bg/sport/2018/06/20/3203297_problemite_na_vavrinka_produljiha_s_ranno_otpadane_v/", "text": "Носителят на три титли от Големия шлем Стан Вавринка отпадна във втория кръг на тенис турнира на трева в \"Куинс\". Швейцарецът допусна загуба в три сета от Сам Куери след оспорвана битка на кортовете в Лондон – 5:7, 7:6 (3), 1:6, а срещата продължи 1.57 часа. Вавринка продължава да бъде колеблив след завръщането си на корта след контузия в коляното. Той остава с отрицателен баланс от началото на годината, като има пет победи и осем загуби. Вавринка преодоля първия кръг с добра игра, надделявайки над Камерън Нори, но в двубоя с американеца, който е №13 в света, не беше на ниво. Дотук през годината Вавринка е печелил само веднъж два последователни мача, като това се случи на  турнира в София през февруари . Швейцарецът допусна едва второ поражение срещу Куери в съперничеството им от седем срещи. В момента Вавринка е №261 в света, като допусна голям срив заради отпадането в първи кръг на  \"Ролан Гарос\" . Преди година във френската столица швейцарецът игра финал срещу Рафаел Надал, но загубата му от Гийермо Гарсия-Лопес го изпрати извън топ 200 на световната ранглиста. На четвъртфиналите в \"Куинс\" Куери ще чака победителя от мача между Марин Чилич (№1 в схемата) и Жил Мюлер. Те са в горната половина на схемата, докато в долната е Григор Димитров, който в четвъртък играе срещу Новак Джокович.", "date": "2018.06.20", "title": "Проблемите на Вавринка продължиха с ранно отпадане в \"Куинс\""}
{"url": "https://www.dnevnik.bg/bulgaria/2018/06/20/3203292_pravna_komisiia_prie_promeni_za_po-burzo/", "text": "Първоинстанционните дела във Върховния административен съд (ВАС) ще могат да се гледат без участието на страните, освен ако някоя от тях не поиска да се проведе заседание, в което да изложи устно аргументите си. Това беше прието от правната комисия на второ четене на петото поредно заседание, на което се гледат промените в Административнопроцесуалния кодекс (АПК). Измененията бяха внесени от управляващите и основната им идея е да забързат административното правосъдие. В момента всички дела трябва да бъдат насрочени с призоваване на страните. Идеята на приетите текстове е докладчикът на съдебния състав да може да разгледа делото по-бързо, в закрито заседание, без да се налага страните да се явяват. Те ще трябва да посочат дали искат да застанат пред съда и да изложат аргументите си устно в жалба или в отговор на жалба на отсрещната страна. Поради натовареността на Върховния съд някои дела в момента се насрочват за края на 2019 година, въпреки че съдът е сезиран в началото на тази година - т.е. почти година и половина по-късно. В АПК беше записано, че делата, които ВАС гледа като втора инстанция, ще се гледат винаги в открито заседание с призоваване на страните. Против промените бяха депутатите от БСП. Според тях с измененията адвокатите се лишават от правото да изложат устно своите аргументи, което било по-убедително. Христиан Митев от \"Обединени патриоти\" заяви, че принципите за устност и непосредственост са много хубави, но някой трябва да те чуе. Той даде пример за свое дело, което е приключило за пет минути и оставило у него впечатление, че съдът не е чул изложенията на страните. Друга промяна, приета от комисията, засегна таксите за касационно обжалване, които бяха увеличени. Аргумент на вносителите е да се ограничи неоправданото обжалване пред и без това натоварения ВАС. Върховният съд трябва да има повече време за тълкувателна дейност, смятат още вносителите. Досега таксите за касационно обжалване бяха уредени в подзаконов нормативен акт, който не е променян близо двайсет години. Сега те бяха вкарани в кодекса и според управляващите повишаването на таксите е адекватно на по-доброто икономическо състояние на държавата. Така таксите вече стават 70 лева за граждани и 370 за фирми. Въведен беше и максимален праг на такса за дела с голям материален интерес - до 1700 лева за граждани и 4500 за юридически лица. Против увеличаването на таксите отново гласуваха депутатите от левицата, които обаче бяха съгласни, че настоящите тарифи не съответстват на доходите на населението. Според тях обаче няма разходна обосновка защо се увеличават с толкова. Сред промените в АПК беше записано, че за обжалване ще трябва да плащат и държавните органи. Досега те бяха освободени от такса с аргумент, че парите пак отиват в държавния бюджет. Вносителите обаче смятат, че е довело до това, че администрацията твърде често обжалва съдебни решения срещу нея. Освен това със задължението за такса тя ще бъде изравнена с другата страна в процеса - гражданите.", "date": "2018.06.20", "title": "Правната комисия прие промени за по-бързо административно правосъдие"}
{"url": "https://www.dnevnik.bg/sviat/2018/06/20/3203230_polovinata_rusnaci_iskat_putin_da_e_prezident_i_sled/", "text": "Малко над половината (51%) руснаци биха искали руският президент Владимир Путин да заема поста и след 2024 г., когато ще изтече мандатът му, а едва 27% са против. Това сочат данни от проучване на център  \"Левада\" . Когато се  кандидатира за нов мандат  преди изборите през март, Путин каза, че няма намерение да се кандидатира отвъд ограниченията в конституцията за два последователни мандата. Той заема поста от 2012 г. насам, когато се върна на него след 4 г. управление на сегашния премиер Дмитрий Медведев. И след като победи на изборите, той обясни, че не се планират конституционни промени,  които да му позволят  трети последователен мандат след края на сегашния му през 2024 г. През август миналата година, попитани от \"Левада\" дали искат Путин да управлява след евентуален втори мандат през 2024 г., 67% от респондентите отговарят положително, 18% - отрицателно. Това е бил най-големият дял отговорили с \"да\" на същия въпрос от началото на проучванията през 2012 г. (през октомври въпросната година едва 34 на сто са дали утвърдителен отговор). Същевременно e нараснал броят на онези, които искат \"решителни, пълномащабни\" промени в страната - от 42% през август 2017 г. до 57% според последното проучване. Необходимо е да се повиши стандартът на живот и 45% от респондентите смятат, че това не може да се случи до 2024 г., а 40% са на обратното мнение. Данни от същото проучване сочат, че според 54 на сто от респондентите отношенията между Русия и Запада ще се подобрят в сегашния мандат. Според 32% от запитаните няма да има подобрение в отношенията между Русия и Запада в следващите 6 г. Проучването е извършено сред 1600 пълнолетни граждани в по-голямата част от субектите на Руската федерация, между 2 и 30 май.", "date": "2018.06.20", "title": "Половината руснаци искат Путин да е президент и след 2024 г."}
{"url": "https://www.dnevnik.bg/gradska_sreda/2018/06/20/3203140_kogato_vodata_sleze_po_stulbite_i_vleze_v_metroto/", "text": "Петдесет литра на квадратен метър, 1500 сигнала до 112, от които 900 за наводнени сгради, над 300 задръстени шахти, вода, стичаща се в метрото, и наводнени подлези - това са резултатите от поройния дъжд, к ойто валя в София в понеделник . В съобщение до медиите от общината наричат дъжда \"рекорден\", като екипи на общинското звено \"Аварийна помощ и превенция\" са работили още 36 часа, за да отстраняват щетите, които включват запушени шахти, наводнени държавни, общински и частни имоти, почистване на пътните платна от наноси, премахване на клони. За да се оценят щетите и предприетите действия, вчера беше свикан общинският авариен щаб, в който влизат кметът на града, заместниците му, ръководителите на основните дирекции, представители на пожарната и полицията, регионалната здравна инспекция, инспекцията по околната среда. Щабът е работил и през цялата минала седмица, казаха за \"Дневник\" от пресцентъра на общината. Водата в метрото - Sans changement  Много от гражданите се включиха  в публикуването на снимки и клипове  от наводнените подлези и метростанции, като имаше  и много подигравки към общината . Градският съвет на БСП пък поиска  Фандъкова да се оттегли от поста  кмет, \"ако не може да докаже, че може да се справи с такава ситуация\", и кръстиха \"бурята\" на нейно име. Водата се стичаше в много от метростанциите, като това е тема, която кметът Фандъкова не засяга в дългата си позиция, изпратена до медиите, в която се отчита направеното от общината за почистване на шахти и речни корита - след дъжда и в последните години. Метрото обаче не спря да се движи, като входовете само на някои метростанции бяха затворени за кратко. От общината обясниха, че на всяка станция са наблюдавали нивото на водата в метрото и са имали готовност да спрат движението му, ако то достигне опасни нива. Това не се наложи. Всички за превенцията Кметът Йорданка Фандъкова също призова \"всички да се включим в превенцията\", като \"гражданите най-вече да не изхвърлят отпадъци в дерета и речни корита\". Тя посочва и че всяка година общината почиства между 50 и 100 километра речни корита, като за 2018 г. са предвидени 85 км. От \"Софийска вода\" пък съобщават, че годишно се отделят над 100 хил. лева за ремонт на връзките между каналите и шахтите. През 2017 г. дружеството е вложило 12 млн. лева за ремонти на канализацията. С превенцията е свързана и дейността на аварийния щаб, като тя включва проверки на уличните шахти, диги, речни корита, проверка на системата за трафика, като се преценява дали са необходими корекции. Уличните шахти в София са 35 хиляди, като ангажиментът за почистването им е на фирмите, които се занимават със сметоизвозването и миенето на улиците във всеки район, обясниха от Столичния инспекторат. Понякога  при силни валежи те са запушват , но причината може и да е неспособността им да съберат прекалено големи количества вода, каза Красимир Димитров, ръководител на \"Аварийна помощ и превенция\" и секретар на аварийния щаб към кмета. Ръководеното от него звено ежедневно наблюдава над 20 \"критични точки\" в София, където е имало случаи от преливане на реки и завирявания или има опасност от това. В центъра за наблюдение получават и информация за въздушните маси, климатичните условия, данни от агенцията за борба с градушките. В звеното приемат сигнали и от 112, като често работят и с екипи на пожарната. По думите на Димитров, когато има предупреждение за някаква авария, жителите на града също имат важна роля. \"Те трябва да ограничат излизанията си, да спрат автомобилите си. Сериозна грешка е и това, че когато видят завиряване, шофьорите се опитва да го преминат - това е забранено заради опасността от ПТП\", казва той.", "date": "2018.06.20", "title": "Когато водата слезе по стълбите и влезе в метрото"}
{"url": "https://www.dnevnik.bg/evropa/2018/06/20/3202903_sporut_za_migrantite_prilichat_li_si_sasht_i_germaniia/", "text": "Президентът на САЩ Доналд Тръмп наскоро даде за пример споровете около имигрантите в Германия, за да защити собствените си политики, пише Би Би Си. Но колко си приличат двете държави, що се отнася до мигрантите? \"Не искаме това, което се случва с имиграцията в Европа, да се случи с нас!\",  каза Тръмп . Християндемократите на Меркел и баварският им съюзник Християнсоциалният съюз (ХСС)  водят собствен спор  за имиграцията, който  заплашва да разцепи  коалиционното правителство. Междувременно днес Организацията за икономическо сътрудничество и развитие съобщи, че САЩ са станали миналата година страната членка на организацията с най-много молби за убежище. Те изпревариха Германия, която водеше класацията от 2013 г., се казва в доклад на организацията. Молбите за убежище в САЩ са се увеличили с 26 процента, достигайки 330 хил. Германия регистрира спад със 73 процента на молбите за убежище в сравнение с рекордния брой през 2016 година. Миналата година те са били общо 198 хил. Кои са мигрантите и защо идват Общо 1.2 милиона търсещи убежище са влезли в Германия по време на мигрантската криза през 2015-2016 г., повече от половината са от Сирия, Ирак и Афганистан. Насилието и бедността са основните причини мигрантите от Близкия изток да търсят убежище в Европа. Сред сирийците и иракчаните търсещи убежище често се чува, че Европа или Меркел са ги поканили. Мигрантите в САЩ също масово бягат от въоръжени конфликти и крайна бедност, както и от насилие, свързано с престъпни групи. Повечето са от Мексико и Хондурас, Гватемала и Ел Салвадор. Около 10% от населението в последните три държави е избягало в други страни заради опасни условия. Каква е степента на проблема Повече от един милион мигранти пристигнаха в Германия като част от политиката на Меркел на \"отворените врати\" през 2015 г. Броят им от тогава е намалял – над 720 хил. души са кандидатствали за убежище през 2016 г. в сравнение с 200 хил. миналата година. В голяма степен това се дължи на споразумението между ЕС и Турция за мигрантите и новите гранични огради на Балканите. Броят на семействата, които се опитват да влязат в САЩ по суша без документи, се увеличава – сравнявайки май през 2018 и през 2017 г., ръстът тази година е 160%. От октомври над 252 хил. мигранти са били задържани, а според официални лица от САЩ около 1500 души са били арестувани всеки ден. Проучване на изследователския център \"Пю\" показа, че през 2007-2015 г. нелегалните имигранти в САЩ от Хондурас, Гватемала и Ел Салвадор се е увеличили с 25%. Какво правят властите Германският вътрешен министър Хорст Зеехофер предлага спорен план търсещите убежище да бъдат задържани в центрове, докато се определи дали имат право да останат. Според него мигрантите трябва да бъдат задържани в центрове за до 18 месеца, докато молбите им се обработват. Той освен това иска полицията да може да връща нелегалните мигранти на границата. Според официални източници първият такъв център може да бъде създаден в Бавария тази година. Като част от мерките на администрацията на Тръмп срещу незаконното пресичане на границата възрастните, които се опитват да преминат извън официалните пунктове, биват задържани и подлежат на наказателно преследване. Между 19 април и 31 май е имало близо 2 хил. случая на разделяне на семейства. Затова стотици деца сега биват отделяни от родителите си в центрове за задържане, включително складове, преустроени супермаркети и евентуално палатки. Какви са политическите последици Канцлерът Ангела Меркел понесе много критики за решението си да отвори германските граници по време на европейската бежанска криза през 2015 г. Враждебните реакции, предизвикани от политиката й, помогнаха на крайнодесните на изборите миналата година и доведоха до най-лошото изборно представяне на Християндемократическия съюз за почти 70 години. Меркел отказа да подкрепи плана на Зеехофер да връща мигранти на германската граница, ако вече са били регистрирани другаде в ЕС. Сега има риск Християнсоциалният съюз да се отцепи от коалицията или най-малкото да предизвика вот на доверие. В понеделник Тръмп нарече  разделянето на семейства  \"тежко и ужасно\", но добави, че \"САЩ няма да бъдат мигрантски лагер\". Демократите и много републиканци смятат, че твърдият подход на президента не е отговорът. ООН призоваха САЩ незабавно да спрат разделянията.", "date": "2018.06.20", "title": "Спорът за мигрантите: приличат ли си САЩ и Германия"}
{"url": "https://www.dnevnik.bg/sport/2018/06/20/3203298_novata_banknota_ot_100_rubli_za_svetovnoto_predizvika/", "text": "Новата банкнота от 100 рубли  (1.38 евро), посветена на световното първенство по футбол, е на път да придобие колекционерска стойност. Интересът сред руските граждани е огромен, като в някои части в страната банкнотата се търгува за 900 рубли (12.22 евро). \"Банкнотите свършиха. Казаха ни, че може да получим още, но не сме 100% сигурни и изчакваме\", каза Мартина Горбунова, служител в Сбербанк.  Банкнотата е в обръщение от почти месец, като финансовите експерти не очакваха тя да бъде приета като платежно средство от търговците. Преди шампионата в Русия бяха пуснати 20 милиона банкноти. \"Имам две от тях и това е достатъчно. Защо на някого ще му трябват повече\", не скри изумлението си колекционерът Сергей Уткин. На лицевата страна на банкнотата е представено момче, което гледа към спасяване на легендарния вратар Лев Яшин. Изображението представя продължаването на поколенията, а въртенето на топката символизира земното кълбо. Отзад са изписани имената на 11-те града, в които се провеждат мачовете. Погледната на ултравиолетова светлина, банкнотата разкрива логото на световното по футбол.", "date": "2018.06.20", "title": "Новата банкнота от 100 рубли за световното предизвика огромен интерес в Русия"}
{"url": "https://www.dnevnik.bg/sviat/2018/06/20/3203317_slovakiia_otlaga_reshenieto_za_zamiana_na_suvetskite/", "text": "Словакия ще отложи решението за това дали да смени съветските си бойни самолети МиГ-29 с F-16 или \"Грипен\" (Gripen), съобщи премиерът Петер Пелегрини. \"Ройтерс\" припомня, че министерството на отбраната е трябвало до 29 юни да представи анализ на двете възможности, но премиерът каза, че решението е твърде сериозно, за да се прави под натиск. \"Искам да видя сравними оферти, за да разсеем всякакви съмнения. Това е сериозно решение за милиарди евро.\" Договорът с Русия за поддръжката на 12 самолета МиГ-29 е до есента на 2019 г., като срещу 20-50 милиона евро годишно десетки руски инженери са базирани в словашка база. Този договор ще трябва да се удължи, защото някой трябва да обслужва машините, докато дойдат новите самолети, каквито и да са те. Доставката на \"Грипен\" би отнела между 18 и 24 месеца, а за F-16 най-вероятно ще е факт около 2023 г., казва Ярослав Над, анализатор в Института за политиката за сигурност. \"И двете опции ще са за Словакия крачка напред, но няма публичен дебат за това дали се нуждаем от по-скъпите F-16 или от \"Грипен\", които са по-достъпни\" , цитира думите му \"Ройтерс\". Преговорите на Братислава с шведската компания \"Сааб\" се водят от години. Но министърът на отбраната Петер Гайдош от малка националистическа и евроскептична партия спря разговорите и покани други кандидати. Това предизвика критики от коалиционни партньори, че забавянето само удължава зависимостта на натовската армия от Русия. Миналия месец от \"Сааб\" казаха, че ако получат словашката поръчка, ще преместят в страната център за поддръжка и обслужване, от който да бъдат обхванати няколко европейски държави. \"Грипен\" има в съседните Унгария и Чехия. Братислава планира да изразходва около 6.5 млрд. евро до 2030 г. за модернизиране на отрбаната. До края на десетилетието делът на разходите трябва да се повиши отн 1.2 на 1.6 процента от БВП и на 2% през 2024 г.", "date": "2018.06.20", "title": "Словакия отлага решението за замяна на съветските МиГ-29"}
{"url": "https://www.dnevnik.bg/sviat/2018/06/20/3203322_daniia_i_norvegiia_shte_suzdadat_v_kabul_centur_za/", "text": "Дания и Норвегия работят за създаването в Кабул на център за връщане на непълнолетни афганистанци с отхвърлени молби за убежище, предаде агенция \"Ройтерс\", като се позова на властите в двете страни. Подобно на други западноевропейски държави и в Скандинавия предоставянето на убежище и имиграцията се превърнаха в спорни политически теми, отбелязва агенцията. ЕС обсъжда варианта да създаде центрове за кандидати за убежище с отхвърлени молби извън границите си, в региони като  Северна Африка . В САЩ правителството на президента Доналд Тръмп се сблъсква със засилващ се отрицателен отзвук срещу практиката си да  разделя децата мигранти  от техните родители на американско-мексиканската граница. Ако датско-норвежкият план се осъществи, непридружените непълнолетни афганистанци, които са получили отказ за предоставяне на убежище, ще бъдат принудени да се върнат в център в афганистанската столица Кабул. \"Все още нямаме споразумение, но имаме добър диалог (с афганистанските власти)\", заяви пред \"Ройтерс\" норвежкият заместник-министър на правосъдието Туркил Омланд. \"Искаме да създадем безопасен, хубав център с истински образователни възможности, в съответствие с разпоредбите на ООН за правата на детето\", каза Омланд. Той добави, че според предвидения план в Афганистан ще бъдат връщани 16, 17 и 18-годишни тийнейджъри, но не и непълнолетни на възраст 15 или по-малко години./ БТА", "date": "2018.06.20", "title": "Дания и Норвегия ще създадат в Кабул център за юноши без право на убежище"}
{"url": "https://www.dnevnik.bg/sport/2018/06/20/3203313_suares_prati_urugvai_na_osminafinal_s_gol_v/", "text": "Уругвай се класира за осминафиналите на световното първенство след втора победа в група А. Двукратните световни шампиони спечелиха втори пореден мач с 1:0, като този път се наложиха над Саудитска Арабия. След втората си загуба пък саудитите напускат първенството. В герой за Уругвай се превърна Луис Суарес, който вкара единствения гол в 23-ата минута. Нападателят записа своя мач №100 за националния отбор, реализирайки 52-ия си гол. Уругвайците не бяха печелили първите си два мача на световни финали от 1954 г., когато потеглиха с две победи и стигнаах до третото място в крайното класиране. Сега обаче те се класират сред най-добрите 16, като в последния мач от групите влизат в директен спор с Русия за първото място. Двубоят между  Русия  и Уругвай, които са с по шест точки, е на 25 юни. Евентуални съперници на осминафилите са Португали и Испания, които по всяка вероятност ще излязат от група В. Селекционерът на урусите Оскар Табарес направи две промени в титулярния състав като смени Нандес и Де Арескета. И двамата не впечатлиха срещу Египет, затова вместо тях започнаха Кристиан Родригес и Карлос Санчес. От самото начало Уругвай показа намерението си да бъде много активен по фланговете, като всички атаки бяха съсредоточени главно там. Сериозна активност показаха и крайните защитници Мартин Касерес и Варела, които се включваха при всяка удобна възможност. В началните минути обаче Уругвай така и не успя да застраши сериозно вратата на Саудитска Арабия. Азиатският тим беше много добре подреден в защита и постоянно имаше числено предимство около топката. Халфовете в бяло играеха близо до защитата и това сериозно затрудни южноамериканците. Все пак в 23-ата минута Уругвай успя да открие резултата чрез юбиляра Суарес. След центриране от корнер на Карлос Санчес, вратарят на саудитите Ал Оваис се размина с топката и от около шест-седем метра за голмайстора на уругвайците не представляваше проблем да се разпише. С попадението си във вратата на Саудитска Арабия Суарес влезе в историята. Той е първият уругваец, който вкарва на три световни първенства. Суарес отбеляза три попадения в Южна Африка през 2010 г., когато тимът му стигна до полуфиналите, а четири години по-късно вкара нови два гола. До края на първата част изненадващо по-добрите положения бяха за азиатците. Два пъти Хатан Бахбир се озова в близост до вратата, но не успя да се разпише. При второто положение крилото засече центриране, когато беше оставен непокрит, но прати топката над вратата. Саудитите завършиха първата част с по-голям процент притежание на топката, като не се притесниха от попадението на Уругвай. За сметка на това играчите на Оскар Табарес така и не успяха да наложат контрол над двубоя. Футболистите в небесносини фланелки направиха голям брой грешки при подаванията си в половината на азиатците. След почивката битката по терена взе връх, като и двата отбора вече действаха доста по-агресивно. Уругвайците предпочетоха да \"затворят\" срещата и разчитаха на изритани топки, с които целяха да сведат до минимум грешките в собствената си половина. Суарес и Кавани играеха все по-рядко с топката, като по-големите опасности за Уругвай бях при статични положения. Въпреки това точни удари липсваха. Саудитска Арабия също нямаше идея как да промени изхода на двубоя. Футболистите на Хуан Антонио Пици показаха желание, тичаха много, но нямаха нито една реална голова опасност пред Фернандо Муслера. До края на двубоя Саудитска Арабия така и не успя да притисне уругвайците. Футболистите в бяло стигнаха само до един удар, но той беше много слаб и без проблем Муслера улови топката. Уругвай пък имаше няколко добри шанса, но не ги материализира. Първо Кавани се засуети в наказателното поле и изгуби топката, а в 85-ата минута Суарес стреля много неточно. През втората част урусите дори не успяха да отправят точен удар към вратата на саудитите.", "date": "2018.06.20", "title": "Суарес прати Уругвай на осминафинал с гол в юбилейния си стотен мач"}
{"url": "https://www.dnevnik.bg/politika/2018/06/20/3202454_parlamentut_shte_glasuva_otstraniavaneto_na_shefa_na/", "text": "Парламентът ще гласува днес предсрочното отстраняване на управителя на Националната здравноосигурителна каса (НЗОК) Камен Плочев. В края на май Плочев  поиска да се оттегли от поста , като се позова на член в Закона за здравето, според който ако три месеца не може да изпълнява задълженията си поради заболяване, може да подаде оставката си и да напусне. Плочев излезе в дълъг болничен отпуск, след като влезе в открит конфликт с министъра на здравеопазването Кирил Ананиев за размера на  дълговете на НЗОК към европейските здравни каси . Тогава Ананиев  поиска оставката му , а впоследствие Плочев  се оказа прав за размера на дълговете . Преди две седмици надзорният съвет на касата реши да изпрати писмото на Плочев до парламента и да остави на народните представители да решат дали той да бъде освободен. Писмото е изпратено в комисията по здравеопазване на 12 юни 2018 г. от председателя на надзорния съвет на касата. Комисията подкрепя отстраняването му. Отстраняването на Плочев трябваше да се гледа в петък, но БСП провали кворума в парламента с мотива, че важни решения не трябва да се вкарват извънредно.", "date": "2018.06.20", "title": "Парламентът ще гласува отстраняването на шефа на здравната каса"}
{"url": "https://www.dnevnik.bg/sport/2018/06/20/3202368_dnes_na_svetovnoto_ispaniia_i_portugaliia_izlizat_za/", "text": "Фаворитите в група B Испания и Португалия излизат в търсене на първите си победи на световното първенство по футбол в Русия. След  зрелищното равенство (3:3)  помежду си в първия кръг двата отбора ще се опитат да направят важна и наглед задължителна крачка към класиране за осминафиналите в надпреварата. Португалия и Мароко ще открият програмата за деня в 15.00 часа на стадион \"Лужники\" в Москва, който ще приеме финалния двубой на 15 юли. В другия мач от групата световният шампион от 2010 г. Испания среща Иран от 21.00 часа. Между двата сблъсъка Уругвай ще се изправи срещу аутсайдера в група А Саудитска Арабия. Южноамериканците ще си гарантират място в осминафиналите при победа срещу азиатците. Първите срещи в групите предложиха  проблеми за фаворитите в турнира.  Със сигурност големите претенденти са имали по-големи очаквания, но ситуацията на Испания не изглежда притеснителна. Равенството срещу европейския шампион Португалия вероятно е влизало в плановете на \"фурия роха\" предвид  бурната седмица, която преживя тимът  ден преди началото на шампионата. Въпреки уволнението на селекционера Хулиен Лопетеги испанците показаха, че са способни да играят силно. Сега иберийците срещат отбора на Иран, който оглавява класирането в групата след измъчената победа в 95-ата минута срещу Мароко, дошла след автогол. Всеки друг развой освен победа за испанците ще донесе нежелани главоболия за отбора. \"Отборът е горд и играе със сърце. Очакваме да си свършим правилно работата и няма да се огънем в нито един момент. Всички сме пределно мотивирани\", заяви халфът на \"Реал\" (Мадрид) Иско. Воден от звездата си Кристиано Роналдо, отборът на Португалия гледа със самочувствие преди двубоя с Мароко. Нападателят на \"Реал\" беше над всички срещу Испания, когато отбеляза и трите попадения за отбора си. Роналдо вече има шест попадения на световни финали. Нападателят е едва четвъртият футболист, който има отбелязан гол на четири мондиала.  Формата на  33-годишния футболист  ще бъде определяща за представянето на отбора напред в турнира. Единственият сблъсък между Португалия и Мароко е на световното в Мексико през 1986 г. Тогава африканците надиграват с 3:1 иберийците в групите. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.20", "title": "Днес на световното: Испания и Португалия излизат за първите си победи"}
{"url": "https://www.dnevnik.bg/bulgaria/2018/06/20/3201847_komisiiata_za_nezakonno_imushtestvo_remontira_sgradata/", "text": "Комисията за противодействие на корупцията и отнемане на незаконно придобито имущество (КПКОНПИ) ще ремонтира сградата - паметник на културата, на бившия софийски нотариат на бул. \"Патриарх Евтимий\" 2 и ще се премести в нея. Ремонтът се планира да струва около 3 млн. лв., средствата вече са планирани и заделени от централния бюджет, а обществената поръчка за ремонта беше пусната вчера. От комисията коментираха пред \"Дневник\", че не очакват ремонтът да свърши бързо, тъй като ще е доста сериозен и ще отнеме поне една година от сключване на договора с фирмата изпълнител. Евентуални обжалвания на поръчката допълнително ще забавят дейностите. След приключването на укрепването и реставрацията на сградата в нея ще се пренесе комисията, казаха оттам. От комисията казаха, че проектът за ремонта е одобрен от Министерството на културата и от института за недвижимо културно наследство. И предвижда само укрепване и реставрация, като ще бъдат запазени фасадата и вътрешните елементи на сградата - паметник на културата. В момента сградата на бившия столичен нотариат, построена през 1899 г., е в окаяно състояние. А покрай строителството на метрото в близост допълнително се напука. Това накара кмета на район \"Средец\" Мария Ачкова да изпрати писма до Столичната община и до комисията за незаконно имущество с настояване да бъдат взети мерки. От комисията тогава отговориха, че са сложили обезопасителни мрежи, а от Столична община нямаше отговор. Сега от комисията обещават да ремонтират изцяло сградата. Сградата, в която дълги години се помещаваше столичният нотариат на ключово за София място - до площад \"Патриарх Евтимий\", е построена по проект на арх. Петко Момчилов. Той я е създал за дом на брат му и баронеса Филипина фон Услар-Глайхен – негова съпруга. От 1978 г. тя е със статут на паметник на културата с национално значение. По проекти на арх. Момчилов са строени знакови за София сгради като Александровската болница, Българската народна банка, църквата \"Св. Седмочисленици\", Синодалната палата, Майчин дом и др.", "date": "2018.06.20", "title": "Комисията за незаконно имущество ремонтира сградата на бившия нотариат за 3 млн. лв. и ще се мести в нея"}
{"url": "https://www.dnevnik.bg/zelen/2018/06/20/3202248_kampaniiata_za_visokoplaninsko_pochistvane_chestva_20/", "text": "Вече 20 години сдружението \"За земята\" организира ежегодно доброволчески акции за високопланински акции по почистването на националните и природните ни паркове. Честването на юбилея на кампанията \"Боклукът в раницата\" тази година ще започне с благотворителен концерт днес (20 юни) от 19 ч. в \"Грайндхаус\" в София. Входът от 5 лева ще бъде дарение за тазгодишното почистване, което ще се проведе в Пирин, както първото през 1999 г., обясняват организаторите. Артистите, които ще се включат в концерта ще излязат на сцената в подкрепа на каузата за по-чисти планини. Сред тях са Мирослав Моравскиy, Ross'n Lorina feat. Mister Smokov, Obsidian, Hive Tressman, Don't have to, Нели, Нади и Вичо. Вече тече и записването за чистенето тази година в Пирин, което ще се проведе от 25 август до 2 септември на хижите \"Яне Сандански\", \"Спано поле\", \"Синаница\" и \"Вихрен\". За да участвате, попълнете формуляра за регистрация. Кампанията \"Боклукът в раницата\" започва през 1999 година. Оттогава са събрани и премахнати от националните паркове в България над 100 тона отпадъци.  Дългосрочната цел на \"Боклукът в раницата\" е не само да почисти под камъните и между клековете, но и да създаде по-отговорно отношение към природата. Освен почистванията кампанията включва цялостна визия за по-малко отпадъци в планините. \"За земята\" активно работи по стратегията \"Нулеви отпадъци\", която прилага навсякъде. В планината тя се изразява в това туристите и хижарите да не ползват пластмаса за еднократна употреба като чашки, чинийки, бъркалки, мокри кърпички и т.н., да има разделно събиране и компостиране, да не се изгарят отпадъци в печките на хижите, да не се изхвърлят отпадъци в природата, а да се предават за преработване, или, ако е нужно, за депониране на специализираните за това места. От сдружението приканват всеки посетител на планината да прибира създадения от него отпадък обратно в раницата си (опаковки, празни буркани, бутилки и т.н.), да си носи собствени съдове и прибори и да консумира отговорно, като така генерира по-малко боклуци.", "date": "2018.06.20", "title": "Кампанията за високопланинско почистване чества 20-годишен юбилей"}
{"url": "https://www.dnevnik.bg/sviat/2018/06/20/3202394_ungarskiiat_parlament_shte_glasuva_zakona_stop_soros/", "text": "Унгарският парламент ще гласува днес законопроекта, известен като \"Стоп Сорос\", с който се забранява всякаква помощ за мигранти в страната. Текстът  бе сред ключовите обещания  преди изборите за парламент на 8 април, които отново осигуриха мнозинство на премиера Виктор Орбан и управляващата партия \"Фидес\". Законопроектът ще даде на вътрешния министър власт да забранява неправителствени организации, подкрепящи миграцията и смятани за риск за националната сигурност. Редица организации са силно обезпокоени от факта, че всяка от тях, оказваща правна или друга помощ на мигранти, достигнали до границата, може да се окаже извън закона. Управляващите настояват, че предлагат само \"правна рамка\", а решенията за това коя организация е рискова и коя - не, ще бъдат взимани от съда. Ще бъде забранено оказване на помощ за кандидати за убежище - включително съдействие за попълване на формуляри, разпространяване на информация за процедурата, а  на теория дори даването на храна . Хора, оказващи помощ на мигранти или на групи, които осъществяват подобна дейност, ще са заплашени от затвор. Ще бъде невъзможно за мигранти, преминали през страна, смятана за сигурна при пристигането си, да искат убежище в Унгария. Преди експертите Законът е част от кампанията, която унгарското правителство води срещу американския финансист Джордж Сорос, когото Орбан и \"Фидес\" смятат за заплаха за страната. Неформално медиите започнаха да го наричат \"Стоп Сорос\" заради връзката с кампанията, но с времето този термин бе усвоен и от  унгарското правителство . Унгарският външен министър Петер Сиярто обяви, че гласуването в закона ще се състои, без да се чака оценката на Венецианската комисия на Съвета на Европа. Становището на експертите от комисията не се очаква преди петък. \"Да, ще има гласуване утре и парламентарната ни група ще гласува в подкрепа\", каза той на пресконференция в Стокхолм, предаде \"Ройтерс\". Реакциите Агенцията за бежанците на  ООН критикува  закона, като предупреди, че ако бъде прокаран, ще лиши от \"жизненоважни помощи и услуги\" хора, принудени да бягат от домовете си, и \"допълнително ще възпламени напрегнатия публичен дискурс и разрастващите се ксенофобски нагласи\". Неправителствената организация \"Хюмън райтс уоч\" пък поиска \"Фидес\" да бъде изгонена от Европейската народна партия (ЕНП). Последната вече е настоявала, че в поведението на Орбан има \"червени линии\", но на свой ред беше заплашена от него, че може да \"превземе партията отвътре\",  като създаде \"антиимигрантска европейска партия\"  преди изборите за европарламент през май.", "date": "2018.06.20", "title": "Унгарският парламент ще гласува закона \"Стоп Сорос\", забраняващ да се помага на мигранти"}
{"url": "https://www.dnevnik.bg/evropa/2018/06/20/3202277_vutreshniiat_vrag_iarostnite_sporove_za_migrantite_sa/", "text": "Забравете Брекзит и задаващата се трансатлантическа търговска война. Дипломатическият скандал от миналата седмица  между Италия, Малта и Франция  кой да поеме отговорността за над 600 спасени в открито море хора показва, че най-голямото предизвикателство пред Европа днес е миграцията. И тук не става дума конкретно за стотиците хиляди, пристигнали през Средиземно море през последните години в търсене на по-добър или по-сигурен живот - много от които предприели опасното прекосяване на морето подобно на тези на борда на спасителния кораб \"Акуариус\". Турция е приела повече. Миниатюрният Ливан и изпитващата трудности Йордания се оправят с почти два милиона бежанци. Кризата, която заплашва самото съществуване на ЕС, е вътрешният враг: неумението на 28-те държави членки, съставляващи най-големия в света търговски блок, да овладеят съвместно миграционните потоци. Национални интереси срещу солидарност Реформирането на политиката за предоставяне на убежище  е заседнало на скалистия бряг на националните интереси. Въпросите за това кой да поеме отговорността за пристигащите мигранти и дали сред държавите членки трябва да има квотна система за разпределяне на бежанците предизвикват яростни спорове. Отдавна страдащи държави от ЕС като Гърция и Италия, откъдето влизат по-голямата част от миграционните потоци, се чувстват изоставени от останалите членове на съюза. В отговор на кризата някои европейски страни разположиха военни сили, издигнаха гранични огради и временно върнаха паспортните проверки, с което бяха подронени устоите на Шенгенската зона за свободно пътуване. Други приеха мигрантите на своя територия. В повечето случаи тези, които действаха сами, разгневяваха своите съседи, като просто предаваха проблема по-нататък. Взаимното доверие между държавите от съюза се изпари. Противопоставящи се на миграцията партии се възползваха от хаоса, печелейки гласове чрез насаждане на страх от чужденците. \"Докато продължаваме да не признаваме, че имаме колективен проблем, който може да бъде уреден единствено чрез колективни решения - докато това ни убягва - няма да намерим решение\", предупреди заместник-председателят на Европейската комисия Франс Тимерманс. \"Ще се проваляме колективно.\" Държавите от ЕС не обръщат внимание на този колективен провал и не намират начин как да реформират правилата на съюза за предоставяне на убежище, известни като Дъблинския регламент. Ако \"Дъблин\" не бъде поправен, това може да се окаже погребалният звън, който да възвести края на свободата на пътуване без гранични проверки и на улеснения режим за трансгранични делови отношения в целия ЕС - двете върхови постижения на съюза. Задънена улица В продължение на две години правителствата в ЕС безуспешно се борят да поправят най-противоречивото нещо в \"Дъблин\": мигрантите задължително да трябва да кандидатстват за закрила в първата държава от съюза, в която са влезли. При положение че повечето мигранти идват в ЕС през Турция или Либия, тези първи страни на влизане най-често са средиземноморските Гърция и Италия. Това правило се оказа част от спора миналата седмица около \"Акуариус\", спасителен кораб с 629 мигранти на борда, включително бременни жени и деца, които били спасени край бреговете на Либия. Контролиращата средиземноморските спасителни операции Италия спря насочилия се към нейните пристанища кораб с мотива, че Малта е по-близо и точно Ла Валета трябва да поеме отговорност. Тогава се намеси френският президент Еманюел Макрон, обвинявайки Италия в цинично и безотговорно поведение. Новото популистко правителство в Рим не можа да преглътне това, особено с оглед на факта, че спазвайки дефектните правила на ЕС за предоставяне на убежище, френската гранична полиция редовно блокира хиляди мигранти, които се опитват да напуснат Италия. На помощ се притече новото левоцентристко правителство на Испания, което предложи сигурен  пристан във Валенсия . \"Това не е нещо, с което Малта, Италия, Гърция или Испания трябва да бъдат оставяни сами да се справят. Страните извън Средиземноморието не може да се опитват да използват географията, за да се изключат от отговорност\", каза пред \"Асошиейтед прес\" един от водещите депутати в Европейския парламент по темата за миграцията Роберта Мецола. Политическо отчаяние Темата е толкова чувствителна, че българското ротационно председателство на ЕС в продължение на месеци председателстваше преговори при закрити врати на по-ниско равнище за постигане на компромис - но проблемът е изключително политически, а не технически. Унгария и Полша отказаха да приемат бежанци, докато останалите страни не допринесоха с кой знае какво за предишния неуспешен опит на ЕС за споделяне на бежанския товар. Проблемът постави под силен вътрешнополитически натиск германския канцлер Ангела Меркел - която през 2015 г. отказа да затвори границите на Германия за мигрантите, много от които бягащи от конфликта в Сирия и Ирак. Сега германският министър на вътрешните работи  Хорст Зеехофер иска  да връща бежанците, които са били регистрирани другаде. В същото време  Австрия и Дания лансират идеята  да бъдат създадени лагери за мигранти извън Западна Европа, на съседните Балкани. Според директора на Института за миграционна политика \"Европа\" Елизабет Колет подобни планове са признак за времена на отчаяност. \"Тези идеи изглеждат добре на хартия, но беше трудно да се намери страна извън ЕС, готова да бъде \"васална държава\" по този начин, или да се измисли система, която действително да бъде работеща\", каза тя. \"Това, което е новото сега, са размерите на политическата отчаяност в прокарването на тези идеи. Страните са готови да сложат още на масата - тоест да плащат повече на трети страни - и са по-малко загрижени за това колко добре функционират тези трети страни.\" Европейските лидери разпоредиха този месец да бъде намерено решение. При положение че такова обаче не се вижда, Меркел и колегите й ще бъдат принудени на срещата си на върха на 28 и 29 юни отново да се заемат решително с проблема с миграцията. Присъствието сред тях на новото популистко правителство на Италия - чийто министър на вътрешните работи се зарече да депортира десетки хиляди мигранти възможно най-скоро - ще направи постигането на компромис още по-трудно. \"Европа може да бъде пример за всички по този въпрос, но трябва да бъде проявена истинска политическа воля за излизане от полето на разгорещената риторика и за взимане на тежки решения\", заяви Мецола. \"Топката сега е в полето на лидерите. Светът гледа.\" /БТА", "date": "2018.06.20", "title": "Вътрешният враг: яростните спорове за мигрантите са истинската заплаха за ЕС"}
{"url": "https://www.dnevnik.bg/sviat/2018/06/20/3202370_zashto_trump_greshi_za_narasnalata_prestupnost_v/", "text": "Президентът на САЩ Доналд Тръмп внушава, че престъпността в Германия нараства заради миграцията, предизвиквайки силна отрицателна реакция срещу ръководството на страната. Той обаче греши за нивото на престъпността, което е най-ниското от четвърт век. Тръмп написа вчера в Туитър: \"Хората в Германия се обръщат срещу ръководството си и миграцията разклаща и без това нестабилната коалиция в Берлин. Престъпността в Германия нарасна. В цяла Европа направиха голяма грешка, приемайки милиони хора, които толкова силно и агресивно промениха културата им!\" Основното твърдение, че престъпността в Германия се е увеличила, е невярно. Според официалната статистика за престъпленията, публикувана миналия месец, престъпността в Германия е спаднала с близо 10 процента през 2017 г. в сравнение с предходната година. Полицията е регистрирала общо 5,8 милиона престъпления миналата година в сравнение с 6.4 милиона случая през 2016 г. Това е най-ниското число от 1992 г. \"Германия е по-сигурна\", заяви министърът на вътрешните работи Хорст Зеехофер след оповестяването на данните. Въпреки това \"има още много какво да се направи\". Въпреки намаляването на тежките престъпления броят на убийствата се е увеличил с 3.2 процента миналата година. Няколко нашумели убийства, за които бяха заподозрени мигранти, бяха на първите страници на вестниците през последните години, а тези, в които заподозрените са германци, бяха отразени по-слабо. Политически тревоги Твърдението на Тръмп, че германците \"се обръщат срещу ръководството си\" заради тревогите относно миграцията, частично е вярно, ако, разбира се, съдим по резултатите от проучвания на общественото мнение. Отчасти и поради вниманието, което медиите отделиха на престъпленията с участието на мигранти, обществото стана по-разтревожено от потока от новопристигащи. Това подсили позициите на крайнодясната партия \"Алтернатива за Германия\" и й помогна да привлече нови избиратели за сметка на двете най-големи партии в Германия - дясноцентристкото обединение на канцлера Ангела Меркел и социалдемократите, които заедно формират управляващата коалиция. \"Алтернатива за Германия\" зае трето място на парламентарните избори миналата година. Скорошно проучване на социологическата агенция \"Форза\" показа, че подкрепата за обединението на Меркел е 30 процента, а за социалдемократите - 16 процента, само с един повече от 15-те процента на \"Алтернатива за Германия\". Проучването, включващо 2502 души и проведено от 11 до 15 юни, има допустима статистическа грешка три процента. Меркел, която сега е в четвъртия си мандат, все още има одобрение от 51 процента съгласно проучването на \"Форза\". Тръмп не дава никакви примери как мигрантите \"силно и агресивно\" са променили европейската култура, а само погрешно твърди, че престъпността в Германия се е увеличила. Въпреки забележимото по-скорошно увеличаване на броя на новопристигналите в градовете по нищо не личи германската култура да е ерозирана от наплива на повече от един милион кандидатстващи за убежище от 2015 г. предимно от мюсюлмански страни. Коледните базари продължават да са популярни в цялата страна и привличат хора от всякакви култури и религии. Мюсюлманската забрана на свинското и алкохола не е намалила германския апетит за братвурстчета и бира, съдейки по огромните тълпи, изпълващи палатките на ежегодния мюнхенски бирен фестивал Октоберфест, и изключително популярните пакети с евтин пилзнер и вурстчета на грил за Световното първенство, които се продават в по-евтините магазини за хранителни стоки. А честите в Германия нудистки слънчеви бани в обществените паркове не са предизвикали някакво бурно възмущение у религиозните консерватори. /БТА", "date": "2018.06.20", "title": "Защо Тръмп греши за \"нарасналата престъпност\" в Германия"}
{"url": "https://www.dnevnik.bg/sviat/2018/06/20/3202509_kolko_dulgo_shte_ostane_turciia_v_severna_siriia/", "text": "Между турския град Чобанбей и Ал Баб от другата страна на границата със Сирия има нови пътища. В Ал Баб по улиците има знамена и на двете държави, надписите на сградите са и на турски, има билборд, който почита паметта на турските войници, загинали в битка срещу \"Ислямска държава\". С турски средства се изгражда голяма болница, а скоро със средства на компании от първата държава ще се появи и първата индустриална зона в града; текат преброяване и създаване на регистър за земите, разказва \"Асошиейтед прес\". Изданието цитира заместник-управителя на турския град Газиантеп - сега изпратен в помощ на трансформацията, започнала в Ал Баб, откакто градът е под турски контрол. \"Живеем с тези хора от 600 г., от османски времена. И в крайна сметка като съседи\", казва той. Турция моделира Ал Баб като своя собствена територия в рамките на 4000 км сирийска територия, които са по неин контрол. На практика една четвърт от населението на Сирия е под пряк или непряк турски контрол в момента - това включва 3.6 млн. бежанци в Турция, 600 хил. души в анклава и 2 млн. в Идлиб, последната провинция в ръцете на бунтовниците, където Анкара стана един от \"гарантите\" на опитите за прекратяване на огъня. Всички тези инвестиции обаче пораждат спекулации какво иска да направи Анкара в сирийските провинции, пише АП. Същевременно Турция има стратегически цели там, като например да сдържа големия си враг - Силите за защита на народа (YPG), кюрдската паравоенна организация, съюзена с Вашингтон, но считана от Анкара за сирийско разклонение на ПКК. С тази идея  започна и операция \"Маслинова клонка\"  през януари, която отвоюва Африн, стигна до град Манбидж и на теория отстоява амбициите да \"прочисти\" Северна Сирия до иракската граница. Според  АП  Турция, твърдейки, че действа по \"хуманитарни\" причини и като гарант на сирийската опозиция, търси място на масата за преговори заедно с Русия като една от силите, които ще оформят сирийското бъдеще. А и намесата на Анкара в Сирия се ползва с благословията на Москва. Същевременно турските власти работят с Вашингтон в опит да го отклонят от съюза с кюрдите, но да разчитат на него за сдържане на Техеран. Според Хайко Вимен от Международната кризисна група войниците, с които Турция разполага на терен, означават, че \"определено не е възможно решение без турското сътрудничество\". Как се стигна дотук За Турция влизането в Сирия започна като част от регионалната коалиция със западни сили, финансираща и въоръжаваща бунтовници, която трябваше да работи за отстраняването на Асад. След това Анкара обяви, че трябва да се защити както от \"Ислямска държава\", така и от YPG. Първо (от лятото на 2016 г. насетне) се \"вклини\" във владените от кюрди територии, които те отвоюваха от \"Ислямска държава\" и които бяха обявени за \"федерален регион Рожава\", автономен в рамките на Сирия; след това през януари тази година започна и операция \"Маслинова клонка\". Първоначално заплашваше Съединените щати, че  трябва да изтеглят войниците си от коалицията  срещу \"Ислямска държава\", за да не се стигне до военен сблъсък, и обещаваше да разпростре операцията по цялата сирийска граница. В момента обаче е изправена пред факта, че САЩ контролират заедно с бунтовниците около една четвърт от територията, включително голяма част от границата с Турция и районите със сирийски петролни залежи. В битките на Турция от 2016 г. насам се укрепи особеният съюз с Русия. \"За пръв път руските военновъздушни сили подкрепиха турските сили в напредъка им към (Ал Баб)\", а по-късно тази година стратегическото положение на града \"помогна  да се изтласка YPG от най-западната ѝ крепост , Африн\", пише АП. Сегашната фаза е по-различна - включва създаване на \"турско-европейски\" тип управление в контролираните от нея райони. По думите на управителя на Газиантеп Сенол Есмер Анкара участва в изграждането на 21-членен съвет, а персоналът му от 150 души е финансиран от Турция. Чрез този орган би трябвало да бъдат събрани 1.7 млн. приходи от наеми, данъци и общински такси тази година, казва той, цитиран от агенцията. По думите му: \"Ние предоставяме брашното, но (сирийците) го обработват, за да си направят хляб.\" Администрация, университети В този процес се изграждат болници и училища (преподавателите, хиляди на брой, получават заплатите си от Турция), съдилища (в които работят бивши сирийски съдии), пощенски клонове, използвани като банки - включително за превод на заплати. Всичко това означава, че учениците в тази част на Сирия учат и турски език като малки. Анкара възлага на административни служители да управляват райони, завзети в операциите \"Щитът на Ефрат\" и \"Маслинова клонка\", а училища в тях, създадени от турското министерство на образованието, обучават 200 хил. студенти. През 2016-2017 г. са обучени сирийци, за да действат като \"полицаи\", \"пощенски служители\", \"мюфтии\". В Африн Турция  изигра важна роля в създаването  на местна власт,  каквато би искала да има и в град Манбидж . Миналата седмица Турция каза, че четвърти университет ще има свой кампус на сирийска територия. Университетът \"Харан\" в Шанлъурфа, Югоизточна Турция, сега ще обучава студенти и в Ал Баб, на около 200 км северозападно. Ал Баб е в турски ръце от операция \"Щитът на Ефрат\" (започнала през лятото на 2016 г.) насам. Градът е бил посетен от вицепрезидента на университета Али Саръъшък, за да огледа мястото, и се е срещнал в сграда, от която се извисявало знамето на  Свободната сирийска армия (ССА) , според уебсайта на учебното заведение. Казва се още, че сега хора от Джараблус, Ал Баб и Африн - всички попаднали в ръцете на турските сили и свързани с тях бунтовници в последните две години - ще могат да се обучават на арабски, английски или турски. На тези три езика според ректора на университета Рамазан Ташалтън е имало и изпити сред 800 ученици в Джараблус и Ал Баб, някои от които след това ще имат възможността да следват в Турция. С помощ на турските власти до момента в Азаз са отворили подразделения Международният университет на Дамаск, Свободният университет на Алепо (свързан с министерство, изградено от сирийската опозиция), а в Ал Баб - Академията по арабски език и ислямски науки на Башакшехир. В последното студентите получават стипендии от Турската религиозна фондация (Анкара обаче не признава дипломите му),  разказва \"Ал Монитор\" . \"Не знаем дали ще сме част от Сирия\" За \"Ал Монитор\" поетът Селим Темо, уволнен от университета в Артуклу през 2017 г. заради указа за извънредно положение, казва, че турските проекти са свързани с \"колониални стремежи\" с \"антикюрдски\" привкус, но ще се провалят, а сградата на университета \"Харан\" ще свърши като \"регионално основно училище с недовършена сграда\". В Ал Баб инженерът Закария Хадж Хасан участва в проекта за нова индустриална зона. Според него зависимостта от Турция е естествена и историческа, а много сирийци още имат роднини в Турция. \"Ще бъдем ли част от Турция? Ще бъдем ли малка независима държавица? Не знаем. Тези, които са националисти, го наричат колониализъм. Тези, които са религиозни, казват, че всички сме мюсюлмани. Нямаме проблем с това. Едно време сме били една нация от Истанбул до Йемен и до Мароко\", казва Хасан за АП. Хуманитарният работник в Ал Баб Мохамед ел Шейх очаква контролът на Турция върху Северна Сирия да продължи поне десетилетие и ще работи заедно с Москва по решение на кризата, което да не включва Асад, но да запази целостта на страната. С турския контрол обаче понякога се работи трудно - той самият например е минал през сериозна бюрокрация и проверки, за да бъде одобрена организацията му. \"Турците трябва да помагат на сирийците, не да ги управляват. В този момент те управляват.\"", "date": "2018.06.20", "title": "Колко дълго ще остане Турция в Северна Сирия"}
{"url": "https://www.dnevnik.bg/bulgaria/2018/06/20/3202763_sobstvenicite_na_niakogashnata_sofiiska_banka_vuv/", "text": "Собствениците на една от най-красивите сгради - паметници на културата, във Варна - някогашната \"Софийска банка\", нямат намерение да я реставрират и са я обявили за продан. Това показа проверка на \"Дневник\". Информацията беше потвърдена и от архитектурното бюро \"Фрибул\", изготвило проекта за \"реставрация и адаптация\" на сградата, която трябва да се превърне в офис център. Строителното разрешение за това е издадено още в началото на март т.г. Сградата на бившата \"Софийска банка\" на ул. \"Преслав\" 24 вече повече от 20 години тъне в разруха. Тя е построена в неокласически стил през 1922 г. по проект на архитект Дабко Дабков. Той е автор на някои от най-красивите сгради във Варна, сред които тези на Аквариума, Щаба на военноморските сили, Икономическия университет, грандхотел \"Лондон\" и др. Скулптурата на Меркурий, възседнал орел, която овенчава фасадата на сградата, както и декоративните елементи върху нея са дело на Кирил Шиваров, което я прави още по-ценна. в който трябва да започнат строителни работи по реставрацията на бившата банка и адаптирането й като офисна сграда, тече от момента, в който е влязло в сила строителното разрешение\", каза главният архитект на Варна Виктор Бузев. Това е станало на 2 март т.г., но до този момент не е направено абсолютно нищо, а сградата е пред саморазрушаване. \"Оттук нататък, при положение че вече са издадени строителните книжа и има ясни собственици, администрацията не може да направи абсолютно нищо\", обясни още Бузев. е дружеството \"Оувърсийс девелопмънт\" ООД, основано през 1998 г. във Варна. С равни дялове в него участват двама гръцки граждани - Алексия Анастасия Бодуроглу и Язон Корбетис. Няколко пъти през последните години от общинската администрация обясняваха плачевното състоянието на сградата – паметник на културата, с невъзможността за контакт със собствениците й, които живеели в чужбина. От текста на издаденото през март строително разрешение обаче става ясно, че \"Оувърсийс девелопмънт\" се представлява у нас от Живко Железов, съсобственик в дружеството \"Фрибул\", което е изготвило проекта за реставрация на някогашната \"Софийска банка\". Според главния архитект на Варна получаването на строителното разрешение за превръщането на сградата в офис център е било и е имало единствено целта да вдигне цената й с оглед на евентуална продажба. Това мнение беше потвърдено и от втория съдружник във \"Фрибул\" Юлия Железова. \"Да, сградата в момента се продава, каза тя за \"Дневник\". Разбира се, че цената й в момента е доста по-висока, отколкото преди няколко месеца. Стойността на един имот автоматично се покачва, ако за него има изработен подробен устройствен план. Още по-висока е тя, ако има издадено и строително разрешение\". Проверка на \"Дневник\" показа, че в момента рушащата се сграда на ул. \"Преслав\" 24 във Варна се продава като преди издаването на строително разрешение за реконструкцията й тази цена е била под 1 млн. лв. С оправданието, че е прекалено заета, Юлия Железова отказа да предостави визуализациите на проекта за \"реставрация и адаптация\" на сградата. Това би дало представа как ще изглежда неокласическата постройка на Дабко Дабков след евентуалната реализация на проекта, изготвен от бюрото, в което тя е съдружник. Справка в Търговския регистър показва, че \"Фрибул\" е съсобственик в две дружества по Закона за задълженията и договорите - \"Обединение Одесос – 2012\" и \"Консорциум саниране\". Първото изготви след обществена поръчка проекта за реконструкция на основната пешеходна зона на Варна. От друга справка, този път в портфолиото на \"Фрибул\", става ясно, че компанията е автор на проект за изграждане на обществени постройки, хотели и яхтени пристанища в крайбрежната зона на варненската Морска градина, станала известна като \"Алея Първа\". Дружеството е проектант и на няколко сгради – паметници на културата, във Варна, след които тази на средношколския отдел на Окръжната библиотека и сградата на Икономическия университет.", "date": "2018.06.20", "title": "Самосрутване или продажба - съдбата на един исторически паметник във Варна"}
{"url": "https://www.dnevnik.bg/detski_dnevnik/2018/06/20/3202088_klasikata_sreshta_tiineidjurite_v_dvoreca_vrana/", "text": "Музикално-театрално пътешествие за тийнейджъри и родители между редовете на фантастични класически произведения - това обещават на публиката организаторите на концерта \"Пълнолуние\", който е част от поредното издание на програмата \"Споделете музиката в двореца Врана\". В лятната вечер на 13 юли в двореца \"Врана\" музикантите от Софийската филхармония под диригентството на Павел Златаров ще изпълнят произведения на П. И.Чайковски, Ф. Менделсон, Х. Берлиоз, М. Мусоргски и др. Участие в спектакъла ще вземат актьорите Юлиан Вергов, Илиана Коджабашева, Вера Гиргинова и певецът Ангел Ковачев. Концертът започва в 19 ч. Два часа по-рано - в 17 ч., ще отвори врати детско образователно ателие на тема: \"Да свирим на оркестър, или какво работи диригентът\". По време на заниманието маестро Златаров ще разкаже на младите почитатели на класическата музика какво работи диригентът. След това участниците ще имат възможност сами да дирижират камерен състав. Билети се продават  онлайн  и на касата на зала \"България\", уточняват организаторите.", "date": "2018.06.20", "title": "Класиката среща тийнейджърите в двореца \"Врана\""}
{"url": "https://www.dnevnik.bg/sviat/2018/06/20/3202810_sasht_napuska_suveta_za_choveshkite_prava_kum_oon/", "text": "САЩ напускат Съвета за човешките права към ООН. Това съобщи постоянният представител на Вашингтон при световната организация Ники Хейли, съобщава БТА. Тя допълни, че съветът \"не е достоен за името си\". \"Предприемаме тази стъпка, защото ангажиментите ни не позволяват да останем част от лицемерна организация, обслужваща собствените си интереси. Искам да бъда пределно ясна, че тази мярка не означава отстъпление от ангажиментите ни към човешките права\", каза Хейли. Тя посочи \"хроничното предубеждение на съвета към Израел\", порицавайки същевременно членството на страни като Китай, Куба и Венецуела, които биват обвинявани в нарушения на човешките права. Повече от година дипломатите на САЩ плашеха с напускане на съвета, който е основен орган на ООН по въпросите за човешките права. Той бе създаден през 2006 година, за да замени Комисията по правата на човека към ООН. Мандатът на САЩ в съвета изтича през 2019 година. Съветът има 47 членове. \"Ако съветът се реформира, САЩ ще бъдат щастливи отново да се присъединят към него\", допълни Хейли,", "date": "2018.06.20", "title": "САЩ напускат Съвета за човешките права към ООН"}
{"url": "https://www.dnevnik.bg/video/2018/06/20/3190201_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва стадиона в Казан от въздуха, от гледната точка на терена, феновете и дори на фоторепортерите зад вратата по време на мач.", "date": "2018.06.20", "title": "Видео: Стадионите за световното по футбол в 360 градуса - \"Казан арена\""}
{"url": "https://www.dnevnik.bg/sviat/2018/06/20/3202812_organizatorut_na_sreshtata_mejdu_trump_i_kim_chen-un/", "text": "Зам.-ръководителят на канцеларията на Белия дом Джо Хегин, който бе начело на планирането на  срещата между президента на САЩ Доналд Тръмп и севернокорейския лидер Ким Чен-ун  в Сингапур миналата седмица, подава оставка, съобщава БТА. Той ще се оттегли от поста на 6 юли, за да се върне в частния сектор. 62-годишният Хегин е участвал в президентските администрации на републиканците Роналд Рейгън, Джордж Х. У. Буш, Джордж У. Буш. Той бе сред най-опитните съветници в администрацията на Тръмп. Освен среща с Ким Чен-ун Хегин организира също така първото задгранично посещение на Тръмп до Саудитска Арабия, Израел, Белгия и Италия преди година, както и обиколката му в Азия през ноември. \"Джо Хегин бе огромен актив за моята администрация. Той планира и изпълни най-дългото и едно от най-историческите пътувания, предприемано някога от президент, и свърши всичко перфектно. Той ще ни липсва в офиса и още повече на път\", заяви Тръмп в свое изявление.", "date": "2018.06.20", "title": "Организаторът на срещата между Тръмп и Ким Чен-ун напуска Белия дом"}
{"url": "https://www.dnevnik.bg/evropa/2018/06/20/3202813_predlojenieto_na_italianskiia_vutreshen_ministur_za/", "text": "Поисканото от италианския вътрешен министър и лидер на крайнодясната \"Лига\" Матео Салвини преброяване на ромите предизвика смут в управляващата коалиция и възмущение от страна на опозицията, предаде \"Франс прес\", цитирана от БТА. Вчера Европейската комисия, запитана по темата,  припомни, че  \"общото правило е, че не може да се експулсира даден гражданин въз основа на етнически критерии\". Най-острите реакции на  предложението на вицепремиера Салвини  обаче дойдоха от Италия, включително от новото популистко правителство. Другият вицепремиер - лидерът на Движение \"Пет звезди\" Луиджи ди Майо, напомни, че преброяването на част от населението по етнически признак е в нарушение на закона в Италия. \"Радвам се да науча, че Салвини отхвърли всякаква хипотеза за изготвяне на досиета и преброяване на имигрантите, защото ако нещо е противоконституционно, то не може да се извършва\", заяви Ди Майо. Матео Салвини предложи преброяване на ромската общност в Италия, за да се улесни експулсирането на незаконно пребиваващите чужденци сред тях, понеже по думите му \"италианските роми за жалост трябва да си ги държим у нас\". Тези думи предизвикаха вълна от възмущение сред опозицията и смут в редиците на правителството. Салвини обаче отрече твърденията, че иска да се правят досиета на живеещите в Италия роми или да им се взимат пръстови отпечатъци, и увери, че е загрижен за съдбата на децата в тази общност. \"Не възнамеряваме да правим досие или да снемаме пръстови отпечатъци от когото и да било, целта ни е да направим оценка на положението в лагерите на ромите\", заяви Салвини. \"Някои говорят за \"шок\", защо? Аз мисля само за горките деца, които са учени да крадат и да нарушават закона\", добави той в \"Туитър\". По-късно, видимо подразнен от критиките, Салвини потвърди първоначалното си намерение. \"Няма да отстъпя и продължавам напред! Италианците и сигурността им са на първо място\", написа той в \"Туитър\". Няма официални данни за броя на ромите в Италия, но според близко до тази общност сдружение те са между 120 хил. и 180 хил., повечето с италианско гражданство. Лявата опозиция остро реагира на предложението на Салвини, което й напомня за расовите закони, приети по време на фашисткото управление през 30-те години. \"Италия се върна в 1938 г.\", когато бяха приети тези закони, насочени срещу италианските евреи, заяви в \"Туитър\" сенаторът от левоцентристката Демократическа партия Моника Чирина. Подкрепа 45-годишният Матео Салвини е почти постоянно в светлината на прожекторите на политическата сцена откакто стана вътрешен министър на 1 юни. Той вече си създаде име, като  забрани на спасителни кораби  на хуманитарни организации да акостират в италиански пристанища. Според допитване до общественото мнение, разпространено от агенция \"Ессе Ву Джи\" (Swg), двама от всеки трима анкетирани италианци подкрепят подхода на Салвини за решаване на миграционния проблем. Подкрепа за забраната кораби със спасени в морето мигранти да влизат в италиански пристанища изразяват 63 на сто от участвалите в допитването. 94 процента от привържениците на партия \"Лига\" поддържат твърдата линия на нейния лидер Салвини. Подкрепа заявяват също 84 на сто от електората на \"Форца, Италия!\" и 78 процента от избирателите на \"Движение \"Пет звезди\", което е коалиционен партньор на \"Лига\". От допитването става ясно, че антиимиграционни настроения са характерни за една трета (33 процента) от привържениците на политическия опонент на управляващите - Демократическата партия, която през последните пет години водеше политика за прием на мигранти. Вариантът на италианска земя да бъдат допускани мигранти, които после да бъдат прехвърляни в други държави от ЕС, се подкрепя само от 36 процента от анкетираните. Агенция Swg прави сравнение с 2003 г., когато мнозинството от италианците (64 на сто) са възприемали мигрантите като допълнителен ресурс за развитието на икономиката. През 2012 г. този показател пада до 50 процента, а миналата година тези, които са подкрепяли приема на мигранти, не надхвърлят 35 на сто. Половината от италианците са на мнение, че мигрантите са заплаха за сигурността и причиняват ръст на престъпността.", "date": "2018.06.20", "title": "Предложението на италианския вътрешен министър за ромите смути и правителството"}
{"url": "https://www.dnevnik.bg/na_put/2018/06/20/3202339_otkus_ot_beur_grils_roden_da_oceliava/", "text": "Откъсът е предоставен от издателство \"Вакон\".  \" Нелсън Мандела Катастрофите могат да се случат и често се случват. Като индивиди, общности или дори цели общества никой от нас не е имунизиран срещу внезапните обрати на съдбата. Иронията е, че макар и да сме достигнали фазата в човешкото развитие, в която имаме на разположение повече технологии от когато и да било, също така сме забравили много от основните умения, на които са разчитали предците ни, за да оцелеят. Днес приемаме за даденост възможността да общуваме един с друг и да се виждаме от различни краища на Земята, във всеки един момент. С изключение на най-недостъпните морски дълбини, на планетата буквално не е останало място, което да не е изследвано. Технологиите могат да ни посочат местоположението ни с точност до няколко метра; могат да изпратят сигнал за помощ до всеки континент, така че спасителните служби да се активизират. Помагат ни да върнем към живот хора, чиито жизнени сили са почти напълно изчерпани. С едно натискане на копче технологиите могат да ни доставят светлина, топлина, храна. Какво става обаче, когато всичко това изведнъж и най-неочаквано се изпари? Когато електричеството бъде прекъснато, изведнъж се потапяме в тъмнина и тишина; екраните на телевизора и компютъра остават празни и ни лишават от връзката ни със света, отоплението ни спира и не можем да се измием или нахраним. За кратко, за няколко часа, откриваме, че имаме съседи, говорим си с непознати и си помагаме един на друг: все неща, които не правим достатъчно в ежедневието. После изведнъж токът идва и всички се завръщаме към обичайните си занимания, убедени, че това е било само мимолетно кривване, за което не бива да се тревожим, че ще се повтори скоро. Растящата ни зависимост от технологиите е нож с две остриета. Фактът, че нашият модерен разглезен свят е станал, поне на повърхността, по-надежден и достъпен, ни е направил, парадоксално, по-уязвими. Хората вече не са способни да се справят за по-дълги периоди, ако \"системата\" се срине. И когато технологиите ни предадат, дори на най-базисно ниво, ние често се чувстваме комично безпомощни. С тази книга ще се опитам да възстановя баланса. Да се научим отново на някои умения, които предците ни са смятали за вродени. Тези способности, които те с ужас биха установили, че сме загубили толкова бързо. Това е наръчник как да оцелеем, когато светлините угаснат... и не светнат отново. Книга за това какво става, когато технологиите, на които толкова разчитаме, са напълно обезоръжени. Когато изведнъж нямаме никакви средства за комуникация. Когато се окажем сами в един напълно непознат свят – пустиня, джунгла или ледник в планината.", "date": "2018.06.20", "title": "Откъс от \"Беър Грилс – Роден да оцелява\""}
{"url": "https://www.dnevnik.bg/sport/2018/06/20/3202816_selekcionerut_na_rusiia_ne_e_sluchaino_che_spechelihme/", "text": "Селекционерът на руския национален отбор Станислав Черчесов оцени високо победата срещу Египет и духа на състава си. Той каза, че не случайно \"сборная\" вече има две победи на световното. След нов силен мач  руснаците спечелиха с 3:1 срещу Египет . С успеха си те са убедително начело в група А с шест точки и голова разлика 8:1. \"Не е случайно, че имаме две победи. Това показва, че в колектива ни всичко е нормално. Видяхте колко жива е резервната ни скамейка\", заяви Черчесов. На въпрос кой е номер едно в атаката на отбора селекционерът посочи: \"Първи номер в руския отбор е Акинфеев (вратарят Игор Акинфеев)\". \"Знаехме срещу кого се изправяме. Бяхме разучили съперника и бяхме наясно, че ще е сложно. Сега най-голямата ни задача е да се наспим и да направим възстановителна тренировка\", каза Черчесов. Артьом Дзюба, който вкара третия гол, поздрави съотборника си Денис Черишев за това избирането му за играч на мача. \"Ние сме отбор, ние сме 23-ма братя и неговата победа е и наша. Ние сме безумно щастливи, а Денис заслужи тази награда така, както и всеки от нашите играчи\". Днес ще се изиграе другият мач от групата между Уругвай и Саудитска Арабия. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.20", "title": "Селекционерът на Русия: Не е случайно, че спечелихме две победи"}
{"url": "https://www.dnevnik.bg/bulgaria/2018/06/20/3202819_za_emil_dimitrov_stachkite_na_turgovcite_na_goriva_sa/", "text": "Депутатът от \"Обеднени патриоти\" Емил Димитров-Ревизоро призова търговците на горива \"да престанат да рекетират със стачки\" държавата. \"Стигаме до крайност да защитаваме хора, които не искат контрол\", коментира той в ефира на Би Ти Ви. Коментарът му е за  новия закон за горивата, който засилва контрола върху тази дейност.  Той мина на първо четене и беше подкрепен от всички парламентарни групи. Димитров подчерта, че към края на българското европредседателство \"сезонът на стачките свършва\", и допълни, че в медиите е имало неверни информации. \"Едното е, че комбайнерите и трактористите трябва да имат задължително висше образование. Също така няма изискване за 3 млн. лв. банкови гаранции на малките бензиностанции\", добави депутатът. По думите му промените целят шофьорите и цистерните им да бъдат регистрирани, а от бензиностанциите единственото изискване е да декларират обезпечение на стойност 20 хил. лв. Той акцентира, че единствено за търговците на едро,  които съхраняват голямо количество гориво , има промени в закона и се предвиждат обезпечение от 3 млн. лв., но и досега към тях е имало изисквания. \"Искаме да се спазва законът за автомобилните превози и всеки камион да има удостоверение, че е годен да превозва опасни товари и да има застраховки, както е в цяла Европа\", каза още Димитров. Законът предвижда компаниите, работещи на пазара с горива, да предоставят финансово обезпечение в полза на министъра на икономиката, с което да гарантират бъдещи публични вземания. Въвежда се и специален регистрационен режим за фирмите, продаващи на едро и дребно горива, складиращи и транспортиращи нефтопродукти, както и търсещите нефт и природен газ. Те трябва да предоставят ежегодно обезпечение в размер до 500 хил. лева за петролните бази и складове.", "date": "2018.06.20", "title": "За Емил Димитров стачките на търговците на горива са рекет"}
{"url": "https://www.dnevnik.bg/evropa/2018/06/20/3202817_makron_prizova_za_obsht_otgovor_na_es_na_migracionnoto/", "text": "Френският президент Еманюел Макрон призова за общ отговор на \"миграционното предизвикателство\" в ЕС, където отделни държави са изкушени от национални решения, предаде \"Франс прес\", цитирана от БТА. Необходим е \"европейски отговор на миграционното предизвикателство\", заяви Макрон  вчера на среща  с германския канцлер Ангела Меркел близо до Берлин. Европа трябва да разполага с по-голям капацитет за наблюдение на външните си граници, но и с повече \"механизми на солидарност както извън границите ни, така и вътре в тях\" за пристигащите мигранти, добави френският президент. Европа е изправена пред цивилизационен избор при наличието на антиевропейски и националистични изказвания, каза Макрон. \"Тази  среща на върха  идва в момент на истината за всяка от страните ни и за континента ни. Това може би е дори цивилизационен избор между тези, които смятат, че Европа е готова да се разпадне, и тези, които искат да придвижат Европа напред\", заяви Макрон. Меркел също иска да бъде разработен общоевропейски план на срещата на върха на ЕС по-късно този месец и по-рано  отхвърли предложението  на австрийския канцлер Себастиан Курц защитата на границите на ЕС от нелегални мигранти да се извършва от \"ос на желаещите\" с участието на Германия, Австрия и Италия. Той изрази мнение, че на Европа е необходима обща агенция по въпросите на предоставянето на убежище, предаде ТАСС. \"Ние искаме да имаме европейска агенция по въпросите на предоставяне на убежище и също така смятаме за необходимо хармонизиране на законодателството в тази област\", каза Макрон. Той мотивира предложението си с това, че засилилата се в последно време миграционна криза се нуждае от \"общ европейски отговор\". Германският канцлер каза, че не е съгласна с мнението на американския президент Доналд Тръмп, че миграцията е довела до ръст на престъпността в Германия. \"Моят отговор на  това изявление на Тръмп  е следният: министърът на вътрешните работи неотдавна представи статистически данни за престъпността и те говорят сами по себе си. Ние виждаме положителна динамика. Разбира се, винаги е нужно да се прави повече в борбата с престъпността, но това бяха пораждащи надежда цифри\", каза Меркел. Представените в Берлин статистически данни показват, че през 2017 г. числото на престъпленията в Германия е намаляло до най-ниското ниво за последните 25 години. По-рано Тръмп отправи критики към миграционната политика на Германия и заяви, че решението на Меркел да приеме в страната бежанци е породило ръст на престъпността. Той заяви, че става дума за над 10 процента ръст, откакто Германия е започнала да приема мигранти. На общата пресконференция с Меркел Макрон съобщи също, че Франция и Германия полагат усилия за сключването на споразумения между основните страни от ЕС, засегнати от миграционния приток, с цел връщане на кандидатите за убежище в първата страна от съюза, в която те са били регистрирани, предаде \"Франс прес\". \"Ние работим заедно за едно междуправителствено или за едно мултиправителствено решение с няколко страни членки, които са засегнати, за да може мигрантите да бъдат взети обратно възможно най-бързо в страната, в която те са били регистрирани\", каза Макрон. \"Това е философията, която защитаваме и двамата, и ще напредваме по този въпрос с всички наши партньори\", добави той.", "date": "2018.06.20", "title": "Макрон настоя за общ отговор на ЕС на \"миграционното предизвикателство\""}
{"url": "https://www.dnevnik.bg/bulgaria/2018/06/20/3202821_imashe_hora_s_nenormalni_emocii_na_suveta_za_horata_s/", "text": "След като вчера по време на Националния съвет за интеграция на хората с увреждания президентът на КТ \"Подкрепа\" Димитър Манолов повиши тон на майките с деца с подобни проблеми, днес пред Би Ти Ви той уточни, че на срещата е имало \"някои с ненормални емоции\". По време на съвета  проектозаконът на омбудсмана Мая Манолова за личната помощ беше отхвърлен . Това предизвика недоволство сред майките и на самата Мая Манолова, които му подхвърлиха реплики на висок тон (коригирано в 17:29). \"Не ми подвиквайте като овчар и престанете да разхождате тези нещастни деца по улиците. Засрамете се малко\", каза Манолов в отговор. След края на заседанието на съвета излизащите от Министерския съвет, където се проведе срещата, бяха посрещнати с викове \"Убийци\" от протестиращи майки. \"Те викаха \"убийци\" на хора с колички и патерици. Иначе за децата ми е жал, че ги държат на слънцето и на жегата. Ние не сме общество от изроди и е достатъчно да ги видим един път\", каза днес президентът на синдикалната федерация и уточни, че от 20 години се занимава с този въпрос, тъй като имал роднина с такъв проблем. По думите му предложеният от Манолова законопроект е нямало как да реши проблема на хората с увреждания и допълни, че според него не трябва едни пари да се прехвърлят от един сектор в друг.", "date": "2018.06.20", "title": "Имаше хора с ненормални емоции на съвета за хората с увреждания, заяви президентът на КТ \"Подкрепа\""}
{"url": "https://www.dnevnik.bg/evropa/2018/06/20/3202824_polsha_se_vijda_kato_vuzmojen_posrednik_v_sporovete/", "text": "Полският премиер Матеуш Моравецки заяви вчера, че вижда себе си и своето правителство в ролята на \"посредник\" за поправяне на отношенията между администрацията на Доналд Тръмп и Европейския съюз, предаде \"Асошиейтед прес\", цитирана от БТА. На пресконференция в Берлин след среща с канцлера Ангела Меркел Моравецки каза, че Полша и Германия може да обединят усилията си за \"прекратяване на спиралата на търговската война и взаимната неприязън\" със САЩ, които са главният съюзник на Европа в областта на сигурността. Полша \"би желала да служи като координатор, посредник между САЩ и Европа в най-добрия смисъл\", добави той. Меркел и Моравецки обсъдиха европейската и глобалната сигурност, както и трансатлантическите отношения, обтегнати заради  протекционистката политика на Тръмп . Полша е сред най-близките европейски съюзници на администрацията на Тръмп, но е  критикувана от Брюксел  заради съдебната си реформа, припомня АП.", "date": "2018.06.20", "title": "Полша се вижда като възможен посредник в споровете между ЕС и САЩ"}
{"url": "https://www.dnevnik.bg/evropa/2018/06/20/3202837_alternativa_za_germaniia_obvini_koalicionniia_partnyor/", "text": "Антиимигрантската партия \"Алтернатива за Германия\" (АзГ) обвини баварските съюзници на канцлера Ангела Меркел, че копират нейната твърда позиция към мигрантите. Двете партии се борят за гласове за регионалните избори в Бавария през октомври, предаде \"Ройтерс\". Християндемократите на Меркел и баварският им съюзник Християнсоциалният съюз (ХСС)  водят собствен спор  за имиграцията, който  заплашва да разцепи  коалиционното правителство. Лидерът на ХСС Хорст Зеехофер, който е и вътрешен министър,  е изготвил план  Германия да връща от границата мигранти, които вече са се регистрирали в други страни от ЕС. Меркел обаче е против едностранни ходове за промяна на политиката й на отворени врати от 2015 г. и подкопаване на авторитета й. ХСС даде на канцлера две седмици да намери европейско решение на проблема с имиграцията. АзГ, която може да привлече гласове от ХСС на изборите през октомври, обвини Зеехофер в заемане на предизборни пози. \"ХСС се бои да изгуби абсолютното си мнозинство на баварските регионални избори\", каза съпредседателят на АзГ Александър Гауланд. Миналата година АзГ за пръв път спечели места във федералния парламент и се очаква да направи същото в провинциалния парламент на Бавария. Подкрепата за партията в тази провинция е 13 процента. \"Добре известно е, че ХСС иска да копира програмата на АзГ, за да привлече избиратели на баварските избори с политика на обикновени съобщения. Хората обаче няма да се оставят да бъдат измамени и ще гласуват за оригинала\", заяви депутатът от АзГ Готфрид Курио. Той каза, че Германия трябва да депортира мигранти, които са се регистрирали в други страни, и тези, които са дошли в Германия през безопасни трети страни. През април германското правителство заяви, че ще продължи за още шест месеца контрола по границата си с Австрия за гарантиране на сигурността и справяне с мигрантските потоци. Високопоставеният представител на Християндемократическия съюз Армин Лашет призова партията си бързо да сложи край на спора си с ХСС, който според него е укрепил позициите на радикалните групи. По данни на вътрешното министерство през 2017 г. броят на пристигащите в Германия мигранти е спаднал до 186 000 души, което е с 33 процента по-малко, отколкото през 2016 г. Пикът бе регистриран през 2015 г. с 890 000 мигранти. /БТА", "date": "2018.06.20", "title": "\"Алтернатива за Германия\" обвини коалиционния партньор на Меркел, че копира позицията й за мигрантите"}
{"url": "https://www.dnevnik.bg/politika/2018/06/20/3202845_zam-ministurut_sus_skupa_komandirovka_do_nju_iork/", "text": "Зам.-министърът на труда и социалната политика Росица Димитрова, която е пътувала в командировка до Ню Йорк с билет за 8300 лв., подаде оставка, която премиерът Бойко Борисов е приел, съобщиха от пресцентъра на правителството. Мотивът на Димитрова е \"създалата се обществена чувствителност във връзка с участието ѝ в 11-ата сесия на Конференцията по Конвенцията за правата на хората с увреждания, проведена в Ню Йорк\". Вчера тя обяви, че е сгрешила,  че е пътувала с толкова скъп билет. За скъпата командировка съобщи вестник \"Сега\", който разкри, че е пътувала в бизнес класа с билет, купен в последния момент, за форум, посветен на хората с увреждания. Той се състоя между 12 и 14 юни в Ню Йорк. По същото време в София течеше скандалът около  подаването и оттеглянето на оставката на мистъра на труда и социалната политика Бисер Петков  заради протестите на майките на деца с увреждания. Димитрова подчерта, че участието на ръководената от нея българска делегация и изказването в общите дебати и в двете панелни събития са дали възможност да се чуе какъв е напредъкът на България по изпълнение на конвенцията. Зам.-министърът потвърди, че поканата за участие е дошла още през март, но не знаеше защо решението за нейното участие заедно с експерт от ведомството е взето в последния момент. \"Най-вероятно е грешка, че съм се съгласила да тръгна въобще, като съм видяла цената, но не съжалявам, защото това беше най-големият форум, на който България имаше възможност да се представи, и получи поздравления от всички страни\", каза тя.", "date": "2018.06.20", "title": "Зам.-министърът със скъпа командировка до Ню Йорк напусна поста си"}
{"url": "https://www.dnevnik.bg/sviat/2018/06/20/3202842_kanada_shte_e_vtorata_strana_v_sveta_razreshila/", "text": "Сенатът на канадския парламент одобри легализацията на марихуаната за развлекателни цели със закон, регламентиращ отглеждането, дистрибуцията и продажбата ѝ, предадоха \"Франс прес\" и Би Би Си, цитирани от БТА. Страната е  първата сред членките на Г-7 , която легализира марихуаната за развлекателни цели. Притежанието на канабис в Канада е престъпление от 1923 година, но използването ѝ за медицински цели е разрешено от 2001 година. Законопроектът вероятно ще получи кралско одобрение (подписан указ от генерал-губернатора, който представлява кралица Елизабет Втора), след което правителството ще трябва да избере официална дата за влизане на закона в сила. Сред сенаторите го подкрепиха 52-ма души, а 29 бяха \"против\". Очаква се местните власти да получат осем до дванайсет седмици, за да установят къде ще се продава лекият наркотик. От средата на септември канадците вече ще могат да купуват от лицензирани производители на различни места, включително и да поръчват онлайн. Минималната възраст за купуване и употребяване на канабис на федерално ниво е определена на 18 години, като провинциите имат право да въведат праг от 19 години. Пълнолетните ще имат право да придобиват открито до 30 грама сушена марихуана. Уругвай  стана през 2013 г.  първата страна в света,  разрешила  употребата на  канабис  за развлечение.", "date": "2018.06.20", "title": "Канада ще е втората страна в света, разрешила марихуаната за развлечение"}
{"url": "https://www.dnevnik.bg/sport/2018/06/20/3202827_fotogaleriia_ruskite_veseliia_sled_vtorata_pobeda_na/", "text": "Русия изживя бурна вечер, след като хиляди отпразнуваха по улиците  .", "date": "2018.06.20", "title": "Фотогалерия: Руските веселия след втората победа на световното"}
{"url": "https://www.dnevnik.bg/evropa/2018/06/20/3202846_holandskoto_pravosudie_othvurli_isk_na_britanci/", "text": "Холандското правосъдие отхвърли на апелативна инстанция иск на живеещи в Холандия британски граждани да се отнесе към Съда на Европейския съюз щекотливият въпрос за статута им след излизането на Великобритания от ЕС, предаде \"Франс прес\", цитирана от БТА. Искът бе внесен от петима британци, притеснени за защитата на правата им на европейски граждани след Брекзит. Апелативният съд в Амстердам, който се произнесе в полза на холандското правителство, прецени, че искът на петимата британци не е достатъчно конкретен, за да бъде сезиран Съдът на ЕС в Люксембург. През януари петимата британци, някои от които живеят в Холандия от десетилетия, както и две организации на преселници, заведоха дело срещу холандското правителство - първи подобен случай след британския референдум за членството в ЕС. Ищците твърдят, че живеят толкова дълго в ЕС, че са придобили права на европейски граждани (включително свободата на движение), които Холандия трябва да им гарантира и след като Великобритания напусне ЕС на 29 март 2019 г. На 7 февруари амстердамски съд постанови на първа инстанция, че Съдът на ЕС трябва да се произнесе по случая - решение, което може да има значителни последици за милиони британски граждани, които живеят на континента. На апелативно заседание през април обаче адвокатът, представляващ холандското правителство, обяви правния казус за неоснователен и настоя той да бъде обявен за неприемлив. Около 46 хил. британци живеят в момента в Холандия, няма никаква вероятност някой от ищците да е застрашен от експулсиране, каза той. След огласяване на решението на апелативния съд адвокат на ищците каза, че всички те са много разочаровани. Ще проучим постановеното от съда, преди да решим какви да са следващите ни действия. Може да отнесем въпроса пред холандския Върховен съд или да предприемем по-задълбочена процедура пред съдилищата. Съдията на първа инстанция отправи към Съда на ЕС два предварителни въпроса: дали след Брекзит британските граждани автоматично ще губят европейското си гражданство, или ще запазят правата си, и - ако ги запазят, при какви условия. През април въпросът беше поставен в долната камара на холандския парламент по време на кръгла маса за обсъждане на последиците от Брекзит.", "date": "2018.06.20", "title": "Холандското правосъдие отхвърли иск на британци, свързан с правата им след Брекзит"}
{"url": "https://www.dnevnik.bg/ot_vas/novini_ot_vas/2018/06/20/3202560_remont_na_trotoarni_kolcheta_-_shedyovur_v_centura_na/", "text": "Ето по този начин се поставят нови колчета в центъра на София... Mного от новите колчета са поставени на мястото на стари, при все това здрави колчета.", "date": "2018.06.20", "title": "Ремонт на тротоарни колчета - шедьовър в центъра нa eвропейска столица"}
{"url": "https://www.dnevnik.bg/photos/2018/06/20/3202809_fotogaleriia_sting_i_shagi_izpulniha_antichniia_teatur/", "text": "От Пловдив започна турнето на Стинг и Шаги, което представя съвместния им албум \"44/876\".", "date": "2018.06.20", "title": "Фотогалерия: Стинг и Шаги препълниха Античния театър в Пловдив"}
{"url": "https://www.dnevnik.bg/evropa/2018/06/20/3202851_es_izlizaneto_na_sasht_ot_suveta_za_choveshkite_prava/", "text": "Решението на САЩ да се излязат от Съвета за човешките права (СЧП) към ООН носи риск да подкопае международната роля на Вашингтон, заяви върховният представител на ЕС за външната политика и политиката за сигурност Федерика Могерини, цитирана от ДПА и БТА. САЩ винаги са били на предната линия в защитата на човешките права по света и от много години са силен партньор на ЕС в СЧП, посочи говорител на Могерини.  Днешното решение  подкопава ролята на САЩ като защитник и поддръжник на демокрацията на световната сцена, допълни тя. Решението на Вашингтон да напусне СЧП е достойно за съжаление, написа в \"Туитър\" британският министър на външните работи Борис Джонсън. \"Не пазим в тайна факта, че Великобритания иска реформи на СЧП, но ние сме решени да работим за засилване на съвета отвътре\", отбеляза той. Австралийските власти са разочаровани от решението, каза австралийския външен министър Джули Бишоп, цитирана от ТАСС. Бихме предпочели САЩ да останат в СЧП и съобщих позицията ни на високопоставени представители на администрацията на Тръмп, допълни тя. По-рано САЩ заявиха, че напускат Съвета за човешките права към ООН, и посочиха \"хроничното предубеждение на съвета към Израел\", порицавайки същевременно членството на страни като Китай, Куба и Венецуела, които биват обвинявани в нарушения на човешките права. Повече от година дипломатите на САЩ плашеха с напускане на съвета, който е основен орган на ООН по въпросите за човешките права. Той бе създаден през 2006 година, за да замени Комисията по правата на човека към ООН. Мандатът на САЩ в съвета изтича през 2019 година. Съветът има 47 членове. \"Ако съветът се реформира, САЩ ще бъдат щастливи отново да се присъединят към него\", каза постоянният представител на Вашингтон при световната организация Ники Хейли.", "date": "2018.06.20", "title": "ЕС: Излизането на САЩ от Съвета за човешките права може да подкопае световната им роля"}
{"url": "https://www.dnevnik.bg/sviat/2018/06/20/3202847_uvolneniia_v_sauditska_arabiia_sled_oplakvane_ot_goli/", "text": "Саудитският крал Салман уволни ръководителя на агенцията, отговаряща за развлекателната дейност в страната, заради недоволство на консерватори от руско цирково представление, предаде \"Асошиейтед прес\". Ахмед ал Хатиб изгуби поста си късно в понеделник, а полуофициалният саудитски вестник обяви вчера, че общественият гняв след шоу в Рияд е станал причина за решението. Заради участието на изпълнителни в твърде изкусителни за саудитските представи дрехи граждани започнаха да изразяват недоволството си с хаштаг, превеждан като \"Голи рускини в Рияд\". Те бяха обезпокоени от руски участнички, които всъщност не са без дрехи, а с прилепнало по тялото трико, пише агенцията. И видеоклип в YouTube, видян от стотици хиляди души от събота насам, показва саудитци, говорещи срещу либералните реформи и несъвместимостта им с повелите на исляма. Програмата на руския цирк беше замислена за средата на юни, за да съвпадне с участието на саудитския отбор на световното първенство в Русия. Не за първи път на властите в Рияд се налага да вземат мерки след гневна обществена реакция. На спортно събитие, на което имаше жени и деца, по-рано тази година оскъдно облечени жени бяха показани на големи екрани и това възмути консерваторите. Агенцията за развлеченията съществува едва от две години. Тя е част от усилията на престолонаследника принц Мохамед бин Салман да реформира страната и да ограничи влиянието на консерваторите. По-рано тази година в страната  бяха възобновени и кинопрожекциите  след 35-годишно прекъсване.", "date": "2018.06.20", "title": "Уволнения в Саудитска Арабия след оплакване от \"голи рускини в Рияд\" (видео)"}
{"url": "https://www.dnevnik.bg/evropa/2018/06/20/3202858_za_chehiia_zatvarianeto_na_granciite_v_es_e_nepriemlivo/", "text": "Искането на консервативните баварски съюзници на германския канцлер Ангела Меркел за гранични проверки в рамките на ЕС с цел спиране на пристигането на мигранти в Германия е неприемливо за съседна Чехия, заяви днес чешкият премиер Андрей Бабиш, цитиран от \"Ройтерс\" и БТА. Бабиш каза, че ЕС има все още много какво да направи по въпроса за миграцията, но не бива да забравя основополагащите си принципи, включително свободата на движение. \"Ройтерс\" припомня, че Чехия е член на шенгенското пространство. \"Неотдавнашните дебати за миграцията в Германия водят до предложения за затваряне на граници и подновяване на граничния контрол, което не е приемливо за нас\", каза Бабиш на конференция за ЕС в Прага. Християндемократите на Меркел и баварският им съюзник Християнсоциалният съюз (ХСС)  водят собствен спор  за имиграцията, който  заплашва да разцепи  коалиционното правителство. Лидерът на ХСС Хорст Зеехофер, който е и вътрешен министър,  е изготвил план  Германия да връща от границата мигранти, които вече са се регистрирали в други страни от ЕС. Меркел обаче е против едностранни ходове за промяна на политиката й на отворени врати от 2015 г. и подкопаване на авторитета й. ХСС даде на канцлера две седмици да намери европейско решение на проблема с имиграцията.", "date": "2018.06.20", "title": "За Чехия затварянето на гранциите в ЕС е неприемливо"}
{"url": "https://www.dnevnik.bg/bulgaria/2018/06/20/3202894_deputatite_prekratiha_mandata_na_upravitelia_na/", "text": "Със 109 гласа \"за\", 72 \"против\" и 30 \"въздържал се\" депутатите решиха днес да прекратят предсрочно мандата на управителя на Националната здравноосигурителна каса (НЗОК) Камен Плочев. В края на май Плочев  поиска да се оттегли от поста , като се позова на член в Закона за здравето, според който, ако три месеца не може да изпълнява задълженията си поради заболяване, може да подаде оставката си и да напусне. Плочев излезе в дълъг болничен отпуск, след като влезе в открит конфликт с министъра на здравеопазването Кирил Ананиев за размера на  дълговете на НЗОК към европейските здравни каси . Тогава Ананиев  поиска оставката му , а впоследствие Плочев  се оказа прав за размера на дълговете . Камен Плочев беше  назначен на ръководната позиция на здравната каса през юли 2017 г.  след конкурс, в който беше единственият кандидат. \"Не Камен Плочев трябва да си подаде оставката, други хора трябва да си отидат\", каза народният представител от ДПС Нигяр Джафер по време на дебатите преди гласуването. По думите ѝ не става въпрос за гласуването на личното волеизявление на поредния управител на НЗОК, а за достойнството на Народното събрание и на хората, които то избира на този пост и освобождава след няколко месеца.  \"Поради липсата на всякакъв политически, а и административен опит най-вероятно проф. Плочев ще бъде освободен. Случаят обаче е пореден фрагмент в задълбочаващата безизходица в системата на здравеопазването\", заяви Джафер, цитирана от \"Фокус\". Тя отчете, че досега 17 управители на здравната каса са били освобождавани и нито един не е изкарал пълен мандат.  \"Проблемите в здравеопазването идват от запазването на статуквото и документите\", каза Георги Михайлов от БСП и даде за пример наредбата за финансовото управление на болничните заведения, наредбата за сключване на договорни отношения между НЗОК и лечебните заведения, както и националната здравна карта. По думите му тези документи показват, че НЗОК въобще не е обществен орган, а е пряко подчинена на Министерството на здравеопазването и на Министерството на финансите. \"Какво избираме ние в парламента? Управител на НЗОК, който няма глас в надзорния съвет на НЗОК\", коментира той.", "date": "2018.06.20", "title": "Депутатите прекратиха мандата на управителя на здравната каса Камен Плочев"}
{"url": "https://www.dnevnik.bg/bulgaria/2018/06/20/3202859_meteorolozi_preduprejdavat_che_do_9_juli_institutut_im/", "text": "Средствата на Института по метеорология и хидрология ще стигнат до 9 юли, след което той трудно ще може да функционира. Това коментира гл. ас. Анастасия Стойчева от Българската академия на науките (БАН) в ефира на БНТ. \"След тази дата ще започнат да отпадат различни дейности. Например много наблюдатели, които правят теренните замервания, може да напуснат\", обясни Стойчева. \"Хората напускат и оставаме критично малко специалисти. Покриването на такива дейности, каквито извършваме ние, се прави с повече човешки ресурс. Хора с над десетгодишен опит напускат, защото са на минимална заплата\", добави още тя. На институцията не ѝ достигат 1 млн. лв., за да завърши годината успешно . За нормалната работа на институцията са нужни 18 млн. лв. годишно, но според Стойчева ще е трудно те да бъдат осигурени, а увеличението на бюджета на НИМХ към БАН тази година е \"мнимо\" и целта му е да покрие единствено минималните работни заплати.", "date": "2018.06.20", "title": "Метеоролози предупреждават, че до 9 юли институтът им ще остане без пари"}
{"url": "https://www.dnevnik.bg/sviat/2018/06/20/3202892_upravliavashtite_v_makedoniia_moje_da_opitat_da/", "text": "Македонският премиер Зоран Заев каза, че е възможно управляващото мнозинство да опита да отстрани президента Георге Иванов в парламента, ако той не подпише  договора за името с Гърция  след ратификацията му. В интервю  за телевизия \"Канал 5\"  той каза, че макар да е ръководител на изпълнителната, а не на законодателната власт, той ще се съобрази с желанието на гражданите да изяснят позицията си по въпроса за името на референдум тази есен. \"Има желание за разширяване на парламентарното мнозинство и ще го направим единствено за импийчмънт на президента, ако трябва\", каза Заев в интервюто. По думите му това би се наложило, защото с отказа си да подпише, дори ако депутатите преодолеят веднъж наложено вето (което конституцията го задължава да направи), той би нарушил основния закон на Македония. Неговият Социалдемократически съюз на Македония (СДСМ) разполага с мнозинство от 67 места в 120-местния парламент. Втората най-голяма партия, опозиционната ВМРО-ДПМНЕ, има 51 депутати. Това означава, че ще е нужно СДСМ и партиите от \"албанския блок\" да убедят и депутати на ВМРО-ДПМНЕ да гласуват срещу Иванов, тъй като конституцията изисква мнозинство от две трети (80 от 120 депутати). Иванов каза в  обръщение от Скопие  и при  посещението си в София  в четвъртък, че няма да подпише договора с Гърция, ако той бъде ратифициран. Документът,  подписан в неделя в присъствието  на премиерите Зоран Заев и Алексис Ципрас, предвижда страната да се преименува на \"Северна Македония\" и това име да се използва както международно, така и за вътрешнополотическа употреба. Президентът обаче настоява, че договорът е вреден за Македония и е \"капитулация\" пред интересите на Гърция и външния натиск. Управляващите твърдят, че текстът, който трябва да бъде гласуван днес в парламента, не само не е унизителен, а и  премахва пречките пред началото  на преговорите с Европейския съюз и членството в НАТО. Гласуването се очаква по-късно днес.  След него според договора  Гърция трябва да извести ЕС и НАТО, че оттегля ветото си, съответно за начало на преговорите, препоръчано от еврокомисията, и за присъединяване към алианса. За да бъде отстранен Иванов обаче, би било нужно и решение с две трети мнозинство на Конституционния съд, за да бъде свален имунитетът му. Според електронното издание МКД е възможно мнозинството да опита или да докаже, че Иванов не изпълнява задълженията си, като отказва да подпише гласувани закони като този за договора за името и  спорния Закон за езиците . Дали Иванов е отговорен за нарушаване на конституцията (например при тези два случая) би трябвало да реши висшата съдебна инстанция на страната и при утвърдителен отговор следва гласуването в парламента.", "date": "2018.06.20", "title": "Управляващите в Македония може да опитат да отстранят президента, обяви Заев"}
{"url": "https://www.dnevnik.bg/bulgaria/2018/06/20/3202906_parlamentut_suzdade_durjavno_drujestvo_za_upravlenie/", "text": "Създава се държавно предприятие \"Управление и стопанисване на язовири\", реши парламентът с приемането на второ четене на промени в Закона за водите, съобщи БТА. Новото дружество ще е със статут на държавно предприятие по смисъла на Търговския закон, то няма да е търговско дружество, няма да формира и разпределя печалба. Основният му предмет на дейност ще е комплексното управление на язовири - публична и частна държавна собственост. В това число влизат и язовирите, чиято собственост общините са прехвърлили безвъзмездно на държавата. Извън обхвата на дейността на новото предприятие ще са язовирите, стопанисвани от Националната електрическа компания, \"Напоителни системи\", \"Земинвест\", ВиК операторите с държавно или с държавно и общинско участие в капитала и тези, отдадени на концесия, за които в концесионния договор е предвидено извършването на основен ремонт и реконструкция от концесионера. Създаването на това предприятие ще облекчи в голяма степен местните власти при поддържането на язовирите или грижата на държавата за онези водните обекти, чиято техническа поддръжка и безопасната експлоатация сега срещат затруднения, се посочва в мотивите за измененията. Промените са внесени от Емил Христов (ГЕРБ), но предложенията са изработени съвместно с Министерството на икономиката, Националното сдружение на общините и Държавната агенция по метрология и технически надзор (ДАМТН). Предвижда се и класификация за язовирите на \"големи\" и \"малки\", като е въведат различни изисквания за поддръжката им в изправност и за безопасната им експлоатация. Язовирите ще се класифицират и по тристепенна скала за потенциална опасност. Оценката ще се прави от комисия за обследване на язовирните стени, която ще се назначава от съответния областен управител. С измененията се дава право на собствениците да заявят пред председателя на ДАМТН желанието си за ликвидиране и/или извеждане от експлоатация на язовирни стени и съоръжения към тях. Регламентират се и случаите, в които ще могат да бъдат прилагани принудителни административни мерки.", "date": "2018.06.20", "title": "Парламентът създаде държавно дружество за управление на язовири"}
{"url": "https://www.dnevnik.bg/sport/2018/06/20/3202856_purviiat_krug_na_mondiala_koleblivi_favoriti_rekorden/", "text": "С първата африканска победа в турнира -  на Сенегал срещу Полша  - беше сложен край на първия кръг от груповата фаза на световното първенство по футбол. Първите 16 мача от мондиала в Русия бяха белязани от неочаквани трудности за фаворитите, рекорден брой дузпи, дъжд от автоголове и майсторски изпълнения на преки свободни удари. Първият мач от втория кръг на груповата фаза -  победата на Русия срещу Египет , която засили домакините към осминафиналите - затвърди с пълна сила очерталите се тенденции на световното първенство, след като добави още една дузпа и още един автогол към общата статистика. Труден старт за фаворитите Нито един от петте отбора, определяни за потенциални шампиони преди турнира, не премина убедително през първия си двубой. От тях само един стигна до победа -  Франция. \"Петлите\" надиграха Австралия с 2:1 , но го направиха доста по-неубедително от очакваното и с помощта на щастлив рикошет при победния гол. Аржентина не успя да пробие желязната исландска отбрана , след като Лионел Меси пропусна дузпа в средата на второто полувреме.  Бразилия беше спряна от отлично организираната Швейцария  въпреки прекрасния ранен гол на Филипе Коутиньо. Испания, която  само ден преди началото на турнира беше разтърсена  от треньорска рокада, изигра силен мач и беше много близо до победа  срещу европейския шампион Португалия (3:3) . Световният шампион Германия беше най-голямото разочарование в първия кръг.  Отборът на Йоахим Льов отстъпи с 0:1 срещу Мексик о в двубой, в който беше категорично надигран, надтичан и преборен. Това беше първата загуба на бундестима в първи мач от световно от 1982 г. Бразилия не успя да спечели първия си мач за пръв път от 1978 г. А за пръв път от 1974 г. четири южноамерикански отбора стартираха без победа. За пръв път в историята и Бразилия, и Германия, и Аржентина, които имат общо 11 световни титли, не успяха да спечелят първите си мачове. И все пак в състезание, което е имало само осем различни победителя за 88 години, е твърде рано за генерални изводи за състоянието на фаворитите. \"Всички фаворити ще продължат напред. Най-добрите отбори ще бъдат част от директните елиминации\", прогнозира мениджърът на \"Манчестър юнайтед\" Жозе Моуриньо. Ефектът VAR Използването на системата за видеоповторения доведе до рекорден брой дузпи в първия кръг от груповата фаза и със сигурност ще доведе до рекорден брой в рамките на едно световно първенство. От началото на турнира бяха отсъдени десет дузпи в 17 мача, или по една на всеки 126 минути. Толкова бяха наказателните удари за цялата групова фаза (48 мача) на световното в Бразилия през 2014 г. Рекордът е 15 от мондиала в Япония и Южна Корея през 2002 г. Цели 19% от 42-ата гола на световното до момента са отбелязани от наказателни удари. Бяха изпълнени рекордните за един кръг от групова фаза девет дузпи. Би било чудо, ако тазгодишният шампионат на планетата не подобри рекорда за най-много в рамките на един турнир - 18. В девет от 17-те двубоя в Русия бяха отсъдени дузпи, което прави по 0.53 средно на мач. През 2006 г. в Германия и през 2010 г. в Южна Африка на същия етап от турнира са били изпълнени 0.06 дузпи средно на мач. До този момент оценката за влиянието на системата за видеопрегледи е положителна. Малко бяха спорните моменти като неотсъденото нарушение при гола на Швейцария срещу Бразилия и при едно туширане на Хари Кейн в мача между Англия и Тунис. \"Трябва да бъде отбелязано, че ФИФА е изключително доволна от нивото на съдийството към момента и от успешното използване на системата VAR, която като цяло беше положително приета и оценена от цялата футболна общност\", заявиха от световната футболна федерация. След края на груповата фаза представители на ФИФА ще дадат специална пресконференция, на която ще коментират ефекта от първото използване на видеоповторенията на световни първенства. \"Ясно е, че неминуемо ще има дискусии и различни мнения относно определени решения. Оценяваме факта, че разбирате, че не е възможно ФИФА да коментира всяка една ситуация\", допълниха от световната централа. \"Другите\" голове Първият кръг от груповата фаза беше изпълнен с мачове, в които поне единият от двата отбора беше изцяло концентриран върху това да не загуби. Затова изглежда логичен скромният брой голове, дошли след игрови ситуации, и огромният брой попадения, дошли след статични положения. Двадесет и пет от 42-ата гола до момента паднаха от статични положения, или 60% от всички попадения. Десет дойдоха от дузпи, 11 - след центрирани от свободни удари и корнери, а цели четири - директно от преки свободни удари. Те бяха дело на Александър Головин срещу Саудитска Арабия, на Кристиано Роналдо срещу Испания, на Александър Коларов срещу Коста Рика и на Хосе Кинтеро срещу Япония. За цялото световно в Бразилия преди четири години бяха вкарани три гола от преки свободни удари. Другата тенденция е големият брой автоголове - 5. Три от тях бяха отбелязани от африкански футболисти, като всеки един от тях се оказа първо попадение в съответния двубой - на мароканеца Азис Бухадуз срещу  Иран (0:1) , на нигериеца Огенекаро Етебо срещу  Хърватия (0:2)  и на египтянина Ахмед Фатхи срещу  Русия (1:3) . Другите два автогола бяха на Азис Бехич, който донесе победата на  Франция срещу Австралия (2:1) , и на Тиаго Ционек, с който Сенегал поведе срещу Полша (2:1).", "date": "2018.06.20", "title": "Колебливи фаворити, рекорден брой дузпи и дъжд от автоголове: Как започна световното в Русия"}
{"url": "https://www.dnevnik.bg/sport/2018/06/20/3202931_dunav_prodade_futbolist_na_sporting/", "text": "Дунав\" (Русе) продаде свой футболист в \"Спортинг\". Полузащитникът Карлос Едуардо Жатоба подписа с клуба от Лисабон. Бразилецът беше представен в новия си отбор, като договорът му е до 2023 година. От \"Дунав\" определиха трансфера за изключително престижен. От клуба обаче не посочват стойността на сделката. Според авторитетния transfermarkt.de българският отбор ще получи 125 хил. евро. \"С трансфера на Жатоба в \"Спортинг\" \"Дунав\" стана първият български клуб, който продава чуждестранен футболист директно в \"Спортинг\" (Лисабон). Екипа на португалския гранд са обличали Красимир Балъков, Ивайло Йорданов, Бончо Генчев и Симеон Славчев\", посочват от русенския клуб. Жатоба дойде в Русе миналата есен и изигра 14 мача за \"Дунав\". \"Тук съм, за да се уча и да израсна много. Може да имам хубави моменти, но винаги търся да се развивам, а не да стоя на едно място. Сигурен съм, че мога да помогна много на \"Спортинг\", каза бразилският полузащитник. И добави, че е във форма.", "date": "2018.06.20", "title": "\"Дунав\" продаде футболист на \"Спортинг\" (Лисабон)"}
{"url": "https://www.dnevnik.bg/bulgaria/2018/06/20/3202901_kratki_novini_policiiata_zadurja_trima_muje_pri_opit/", "text": ". Петима са пострадали при катастрофа в София Петима души са пострадали в катастрофата в района на булевардите \"България\" и \"Тодор Каблешков\" в София след като такси е минало на червено и е блъснало друга кола, съобщи комисар Тенчо Тенев - началник на \"Пътна полиция’’ към СДВР, цитиран от агенция \"Фокус\". Най-тежко пострадали са мъже на 20 и 22 г. с наранявания на главата. Агенцията по геодезия е с нов директор Със заповед на министъра на регионалното развитие от 20 юни за изпълнителен директор на Агенцията по геодезия, картография и кадастър е назначена Виолета Коритарова, съобщи пресцентърът на министерството. Досегашният изпълнителен директор инж. Михаил Киров продължава работа в Службата по геодезия, картография и кадастър като началник в Ловеч. Виолета Коритарова е дългогодишен служител на Агенцията като преди това е работила в Министерството на земеделието и горите и в Министерството на образованието и науката. Кабинетът отпусна 500 хил. лв. за ремонт на покрива на Националната библиотека На днешното си редовно заседание правителството одобри допълнителни разходи по бюджета на Министерството на културата за 2018 г. Те са в размер на 500 хил. лева и ще бъдат използвани за спешен ремонт на покрива на Националната библиотека \"Св. Св. Кирил и Методий\". От 1 юли социалната пенсия за старост ще се увеличи с 5 лева От 1 юли социалната пенсия за старост ще се увеличи от 120.98 лв. на 125.58 лв., реши днес Министерският съвет. Промяната ще доведе до увеличаване на пенсиите, които не са свързани с трудова дейност, тъй като по закон техният размер се определя в зависимост от социалната пенсия за старост. Това са пенсиите за военна и гражданска инвалидност, социалната пенсия за инвалидност и персоналната пенсия. Близо 1 млн. животни ще бъдат ваксинирани срещу болестта син език Близо 1 млн. животни ще бъдат ваксинирани срещу болестта син език, реши на днешното си заседание кабинетът. През 2017 г. срещу болестта са ваксинирани 610 хил. едри преживни животни, а през 2018 г. освен тях ще бъдат реваксинирани и 300 хил. телета. Взетите млечни проби пък ще бъдат изследвани, освен за бруцелоза, и за ензоотична левкоза по говедата. Полицията задържа трима мъже при опит да оберат банкомат в София Те са арестувани тази нощ на бул. \"Евлоги и Христо Георгиеви\" в столицата, съобщава БНР. Задържаните са се опитали да поставят копиращо устройство в банкомата и по този начин да оберат парите от картите на евентуалните клиенти на банката. Предстоят експертизи, които трябва да докажат какво точно копиращо устройство е поставено в банкомата. Властите изясняват дали случаят е за организирана престъпна група или за единичен случай. Близо 20 хил. шофьори са били проверени за седмица Полицейската операция за установяване на шофиране след употреба на алкохол е констатирала 387 нарушения в периода от 4 до 10 юни на територията на страната, съобщава МВР. Проверени са били близо 20 хил. души. За шофиране след употреба на алкохол са регистрирани 296 души, а 91 са използвали наркотични вещества и техните аналози. Най-много нарушения са установени на територията на Бургас и София, а най-малко - във Враца, Кърджали и Силистра. В рамките на операцията са установени и 8 издирвани лица.", "date": "2018.06.20", "title": "Кратки новини: Агенцията по геодезия е с нов директор"}
{"url": "https://www.dnevnik.bg/sport/2018/06/20/3202941_arjentinski_tenisist_e_nakazan_za_shest_godini_za/", "text": "Аржентинският тенисист Николас Кикер е наказан за шест години заради уреждане на мачове. Освен това Tennis Integrity Unit (TIU) - звеното, което следи за уговорени срещи и корупция в този спорт, определи глоба от 25 хил. долара. Кикер, чийто връх в кариерата е 78-ото място в световната ранглиста през юни 2017 г., е признат за виновен в опит за уреждане на два мача от \"Чалънджър\". Двубоите са били в Италия и Колумбия през 2015 г. Другото провинение на 25-годишния тенисист е, че не е съдействал на TIU при разследването. Това е поредният случай на наказан състезател в тениса. Наскоро  румънецът  Александру-Даниел Карпен  и  японецът  Джун Мицухаши  получиха доживотни наказания. В края на април след двегодишно разследване бяха публикувани резултатите от доклада за корупция в тениса. В него се посочва, че  се наблюдава ц унами от уредени мачове и значителни проблеми с почтеността .", "date": "2018.06.20", "title": "Аржентински тенисист е наказан за шест години за уреждане на мачове"}
{"url": "https://www.dnevnik.bg/bulgaria/2018/06/20/3202932_policai_shte_preminavat_ot_mvr_v_dans_bez_da_si/", "text": "С обвинения за партизирането на сектор \"Сигурност\", от една страна, и политизиране на дебатите, от друга, Народното събрание одобри безплатното преместване на полицаи в Държавната агенция \"Национална сигурност\" (ДАНС) и Националната служба за Охрана (НСО). Безплатно ще е и преминаването на агенти от ДАНС и служилите на НСО в МВР. Това се случи с приемането на второ четене на промени в Закона за МВР. И в момента в закона има възможност за преместване на служителите в сектор \"Сигурност\" от една служба в друга. Но в този случаи те трябва да заплатят разходите на вътрешното ведомство за обучението им в Академията на МВР. Законът в момента гласи, че приемащата структура възстановява разходите за новоназначения служител, който е получил образование или подготовка в изпращащата структура, но от дебатите в парламента се разбра, че те на практика са за сметка на служителя. Според депутата от БСП Красимир Янков тази промяна е излишна и би създала напрежение. По думите му новоназначените полицаи вземат малко пари и това е проблем, който възможността за преназначаване няма да реши. За сметка на това ще създаде нови - от оголване на вътрешното ведомство. Отговори му председателят на вътрешната комисия Цветан Цветанов. Той подчерта, че и сега законът позволява служилите на МВР да се местят в ДАНС, но досега те е трябвало да заплатят обучението си в Академията на МВР. Цветанов подчерта, че става дума за един общ сектор - този по сигурността, и затова не вижда проблем полицаите да бъдат финансово освободени. Обясни, че ставало въпрос за не повече от 10-12 човека на година, и допълни, че преместване може да става и от ДАНС в МВР. Той заяви, че изказванията на депутатите от БСП били политически, а не по същество. След това думата взе отново Янков, който каза, че Цветанов сигурно знаел и поименно тези 10-12 души, които през миналата година са преминали от МВР в ДАНС, след като те сигурно е трябвало да бъдат назначени на ръководни позиции в агенцията. \"Създавате възможност за преместване, без да има принцип - подпомагате партизирането на сектор \"Сигурност\" от ГЕРБ\", коментира Янков и допълни, че \"дяволът е в детайлите и тази малка промяна открехва голямата врата на допълнителното вкопчване на ГЕРБ в звената в сектор \"Сигурност\". Недокомплектът и проблемите в сектора са известни отдавна, заяви от своя страна депутатът от БСП Иван Иванов. По думите му тази промяна ще \"оголи\" МВР, за да се попълни съставът на ДАНС. Той призова управляващите да увеличат бюджета на агенцията за следващата година и тя сама да си запълни свободните щатове. \"До известна степен заобикаляте конкурсното начало\", обърна се Иванов към вносителите на промените, представени от Цветанов. ", "date": "2018.06.20", "title": "Полицаи ще преминават от МВР в ДАНС, без да си плащат обучението"}
{"url": "https://www.dnevnik.bg/politika/2018/06/20/3202938_telefonnite_izmami_sa_sred_motivite_na_vota_na/", "text": "БСП внесе днес  втория вот на недоверие към кабинета \"Борисов 3\"  заради провал в политиката по сигурността. Под искането за свалянето на правителството са се подписали 80 социалисти, като при гласуването се очаква и подкрепата на депутатите от ДПС. Сред мотивите на вота, изброени от говорителя на парламентарната група на \"БСП за България\" Елена Йончева, са провал при осигуряване на националната сигурност, провал в работата на МВР, неразкриване на убийства, растяща битова престъпност, телефонни измами, неосигуряване на адекватни условия за военнослужещите и др. Макар да беше в парламента, лидерът на БСП Корнелия Нинова не присъства на внасянето на вота. \"Очевидно е за всеки български гражданин, че това правителство не се справя със своето основно задължение - да осигури обществения ред и националната сигурност. Поради тази причина правителството на Борисов е вредно за всеки български гражданин. То е опасно за България и трябва да си ходи\", каза Йончева. По думите й целият български народ трябва да подкрепи този вот на недоверие, тъй като страда от некадърното управление и не вярва в МВР. \"Ще обърна внимание на телефонните измами. Няма правителство в Европа, което да не може да се справи с този вид престъпления. В България за 2017 г. разкриваемостта е 85%, като сумите на ужилените граждани за миналата година са се увеличили с 5 млн. лева\", каза още Йончева. Дебатите по вота трябва да се проведат до следващата сряда, а гласуването - 24 часа след тяхното приключване. Очаква се да има извънредно заседание на парламента във вторник по темата. БСП и ДПС имат общо 105 депутати, а за свалянето на правителството са необходими 121 гласа, заради което се очаква вотът да е неуспешен. \"Участието на националистите във властта застрашава националната сигурност и създава условия в страната да има онова, от което всички се страхуваме на Балканите\", обяви зам.-председателят на парламентарната група на ДПС Йордан Цонев. Той обяви, че партията е предлагала тази тема и на първия вот на недоверие. От думите на Веселин Марешки се разбра депутатите от \"Воля\" няма да подкрепят вота на недоверие, тъй като той се внася от \"мъртвата партия БСП\" и е \"пиар ход\". Според него имало поводи за вотове на недоверие, но \"Воля\" няма да внася такива. Според лидера на \"Атака\" Волен Сидеров БСП няма аргументи за вота, но го внася, за да напомни за себе си. За зам.-председателя на ГЕРБ Цветан Цветанов социалистите показват устойчивост като опозиция с искането на вотове на недоверие, но това действие не кореспондира с очакванията на обществото.", "date": "2018.06.20", "title": "Телефонните измами са сред мотивите за внесения вот на недоверие на БСП към правителството (допълнена)"}
{"url": "https://www.dnevnik.bg/biznes/2018/06/20/3202936_izdavanite_knigi_se_uvelichavat_vestnicite_namaliavat/", "text": "През 2017 г. са издадени 8 640 книги с тираж близо 5 млн. екземпляра. Заглавията на книжния пазар са с 16.5% повече, отколкото през предходната година, а тиражът нараства с 43%, съобщи Националният статистически институт. Най-много са заглавията на художествена литература за възрастни - 3 292 с тираж 1.540 млн. Научната литература е представена на пазара с 1 912 заглавия с тираж 415 хил., популярната литература - с 1 613 заглавия с тираж 928 хил., литературата за деца и юноши - с 1 262 заглавия и тираж 1 564 хил. Новите издания са 7991, а препечатаните - 649 (7.5%). През 2017 г. заглавията, издадени на оригиналния език на написване (вкл. на български език), са 7 410, или 73.6% от общо издадените книги и брошури. Преводните заглавия са 2 658. Над половината от издадените заглавия чужда литература са превод от английски език, по под 10 на сто са преводите от немски, руски и френски език. Вестниците намаляват, свиват се и тиражите През 2017 г. са издавани 245 вестника с годишен тираж 196.3 млн. като спрямо предходната година заглавията намаляват със 17 (6.5%), а тиражът им - с 32.7 млн. (14.3%). Всекидневниците са 37 (15.1% от заглавията) в тираж 124.6 млн. Вестниците, излизащи 2 - 3 пъти седмично, са 13 (5.3% от заглавията), а тиражът им е 2.192 млн. Седмичниците са 105 (42.9% от заглавията) в тираж 66.6 млн. По-рядко от веднъж седмично излизат 90 вестникарски заглавия (36.7%) в тираж 2.9 млн. През 2017 г. най-голям брой вестници са издавани в област София (столица) - 116 заглавия, или 47.3% от всички издавани в страната. Почти всички вестници се издават на български език, но има и три на турски и по един на английски и немски език. През 2017 г. са издадени 510 списания и 93 бюлетина, като в сравнение с 2016 г. списанията намаляват с 4.3%, а бюлетините със 7.9%.", "date": "2018.06.20", "title": "Издаваните книги се увеличават, вестниците намаляват"}
{"url": "https://www.dnevnik.bg/sport/2018/06/20/3202841_snimka_na_denia_kogato_futbolut_te_iztoshti/", "text": "Вълненията покрай световното първенство по футбол са много силни и... изтощаващи. Затова е добре да се използва всяка възможност за дрямка. Двама полски запалянковци не са издържали и са заспали на трибуните на стадион \"Спартак\" в Москва в очакване на мача на своите любимци със Сенегал. Двубоят им донесе разочарование, след като  .", "date": "2018.06.20", "title": "Снимка на деня: Когато футболът те изтощи"}
{"url": "https://www.dnevnik.bg/bulgaria/2018/06/20/3202943_parlamentut_naput_da_raztovari_sofiiskite_sudilishta/", "text": "Без дебати Народното събрание подкрепи на първо четене промени, внесени от БСП, в Гражданско-процесуалния кодекс (ГПК), с които потребителските и застрахователните дела ще се гледат по адрес на пострадалия, а не както е сега - по седалище на ответника - застраховател или голяма компания, т.е. София. \"За\" гласуваха 110 депутати. Предлаганите от левицата изменения засягат исковете за обезщетение по Кодекса за застраховането, както и Гаранционния фонд и Националното бюро на българските автомобилни застрахователи. Предложенията бяха представени пред парламента от Крум Зарков (БСП), който ги мотивира с осигуряване на евтин и лесен достъп до правосъдие на по-слабата страна по тези дела – потребител или пострадал, и с нуждата от разтоварване на натоварените софийски съдилища. Като мотив той изтъкна, че тези дела са съсредоточени в София, от което се пораждат редица трудности като пътувания на свидетели и прегледи на пострадали. Над 50 % от делата в Софийския градски съд са на застрахователна или потребителка тематика, подчерта Зарков и допълни, че същевременно 80 % от делата в София са заведени от хора, които не живеят в столицата. До законопроекта се стигна след призив на 82-ма съдии от Софийския градски съд. Проектът беше подкрепен от съдийската колегия на Висшия съдебен съвет (ВСС). По време на заседание на правната комисия в парламента против промените се обявиха от Висшия адвокатски съвет, както и преподаватели от Софийския университет. Повече четете  тук . На заседанието на съдийската колегия във вторник Даниела Марчева попита председателя на Върховния касационен съд (ВКС) Лозан Панов дали е оказван натиск от върховни магистрати върху колегите им от Софийския градски съд да оттеглят предложенията за промени в ГПК. Тя попита още правени ли са били опити от страна на ВКС да бламира тези идеи за изменения, участвал ли е Панов в среща с подобен характер и какво е становището му по предлаганите промени в ГПК. \"Упрекът към ВКС, в частност към председателя на съда като негов административен ръководител, за липсата на съдействие за разрешаване на един сериозен за системата проблем – този за натовареността на СГС като основно правораздавателно звено по делата за непозволено увреждане в резултат на ПТП, настъпили на територията на цялата страна, и конкретно по повод на внесения законопроект, не може да бъде приет за основателен\", каза във вторник председателят на ВКС, цитиран от  news.lex.bg . Той обясни, че е имало среща между ръководството на ВКС, върховни магистрати и съдии от градския съд, на която са присъствали и ръководствата на Софийските районен и апелативен съд и участници в работната група към Министерството на правосъдието за изменение на ГПК. Срещата била за подчертаване на идеята, че само добре обмислените законодателни промени, внесени в точния момент в Народното събрание, могат да доведат до разрешаване на проблемите с натовареността на градския съд, като основно правораздавателно звено на системата. Панов напомни, че заседанието на правната комисия на 12 юни са присъствали съдиите от ВКС Емануела Балевска и Емилия Василева, а един от вносителите на законопроекта са благодарили на върховния съд за своевременно взетото становище.", "date": "2018.06.20", "title": "Парламентът e напът да разтовари софийските съдилища от застрахователни дела"}
{"url": "https://www.dnevnik.bg/zelen/2018/06/20/3202967_centur_za_obshtestveno_zdrave_nastoia_za_poveche/", "text": "За повече станции за мониторинг и измерване на замърсяването с фини прахови частици в града настояха от Национален център за обществено здраве. Те предлагат група мерки за борба с мръсния въздух свързани с това да се редуцират нивата на прах. Доц. Д-р Христо Хинков наблегна на връзката на замърсяването на въздуха и вредата за човешкото здраве по време на кръгла маса за вредата от фините прахови частици, провела се в Министерство на здравеопазването. Организатор на събитието е Българската асоциация за закрила на пациентите с председател Пламен Таушанов. Като регулаторни мерки, от центъра настояват за строги стандарти за емисиите и съдържанието на вредни вещества в суровините, стандарти в строителството, при които да се ограничава използване на опасни материали.  Към втората група структурни промени, от центъра включват поощряване използване на нови транспортни средства, използване на алтернативни горива, намаляване на процента новите автомобили с дизелови горива, задължително използване филтри и каталитични устройства за превозните средства. На трето място са поведенчески мерки. \"Много е важно какво е нашето поведение и какви възможности имаме да допринасяме за чистотата на въздуха. Столична община прави нови велоалеи, но няма инфраструктура – те не са свързани помежду си. Трябва да се мисли за това този транспорт да бъде поощряван\", каза доц. Хинков.  18 000 случай на преждевременна смърт заради смога у нас 18 000 души в България умират годишно заради замърсяването на въздуха с фини прахови частици. Това напомни заместник-министърът на здравеопазването Светлана Йорданова след кръглата маса пред журналисти. Над 4 млн. са случаите на преждевременна смърт вследствие на замърсения с прах въздух в световен мащаб, припомни още тя, която изрази удовлетворение от активното участие на Министерството на околната среда и водите, транспортните администрации и всички неправителствени организации, които работят по проблема.  Председателят на лекарския съюз Иван Маджаров съобщи, че организацията им ще подкрепи всички инициативи на сдружение \"Въздух за здраве\", които ще доведат до промени в нормативната база за справяне с проблема с мръсния въздух. Хинков обясни, че доказана пряка връзка с мръсния въздух имат заболявания като белодробен рак, заболявания на дихателната система, проблеми с развитието на плода при бременни и с познавателните способности, както и заболяването Алцхаймер.  Като лекари не можем да решим проблема с мръсния въздух, но можем да популяризираме връзката му с редица опасни болести и случаи на преждевременна смърт, посочи д-р Чипев от Фондацията за превенция от респираторни заболявания. Фондацията ще организира редица информативни кампании, които да провокират хората да искат по-чист въздух в градовете си. ", "date": "2018.06.20", "title": "Центърът за обществено здраве настоя за повече станции за мониторинг на праха във въздуха"}
{"url": "https://www.dnevnik.bg/sviat/2018/06/20/3202970_szo_opredeli_pristrastiavaneto_kum_videoigrite_za/", "text": "Пристрастяването към електронните игри е квалифицирано като ментално заболяване от Световната здравна организация (СЗО), съобщи \"Ройтерс\". То ще бъде вписано в Международната статистическа класификация на болестите като \"постоянно или повтарящо се поведение към видеоигрите\". Експертът Шекар Саксена коментира, че едни от най-тежките случаи, констатирани от глобално проучване, са свързани с непрестанно играене за повече от 20 часа без спане, хранене и игнориране на всички останали всекидневни дейности като ходене на работа или училище. Тя уточнява, че малък процент от тези хора развиват сериозен проблем, но е важно състоянието да бъде разпознато в начален етап, за да може да се предотврати. Саксена добавя, че ако подобно поведение продължава повече от година, може да бъде определено като болестно състояние. От коалицията за видеоигрите, която включва най-големите производители в бранша, излязоха с позиция по казуса. Те акцентират, че продуктите, които предлагат, са предназначени за безопасно забавление, включват разнообразни жанрове и и се използват от над два милиона души. В текста се подчертава, че освен това продуктите им имат образователен, терапевтичен и ободряващ ефект. Международната статистическа класификация на болестите съдържа над 55 хил. заболявания и състояния, които водят до смърт. Документът, който постоянно се допълва, се използва като база за работа на експерти не само от СЗО, но и по целия свят. Последната му версия ще бъде представена на годишната среща на организацията през май догодина.", "date": "2018.06.20", "title": "Пристрастяването към видеоигрите официално е болестно състояние"}
{"url": "https://www.dnevnik.bg/politika/2018/06/20/3202977_s_ostavkata_na_dimitrova_se_sabotira_socialnoto/", "text": "Вицепремиерът Валери Симеонов изрази след заседанието на правителството своето \"категорично несъгласие\" с  приетата от премиера Бойко Борисов оставка на заместник-министъра на труда и социалната политика  Росица Димитрова, която е от квотата на ГЕРБ. \"Тя е в моя ресор и не е съгласувано с мен. Това е един много добър специалист\", каза Симеонов. \"Когато се наложи да купиш самолетен билет в последния момент, обикновено са останали места само в бизнес класа. А къде е спала там някой сети ли се да попита? В общежитието на посолството\", каза още вицепремиерът. \"Не мога да приема тази оставка да бъде толкова лесно подписана и одобрена\", допълни Симеонов и уточни, че е изразил позицията си и пред премиера Борисов. Симеонов смята, че с оставката на Димитрова се саботира работата на социалното министерство, и то в тежък момент, в който се пише нов закон за хората с увреждания, който трябва да е готов до края на юли. Според него Димитрова е пожертвана от министър-председателя. Днес бе съобщено, че  Борисов е приел оставката на Росица Димитрова,  тъй като е пътувала в командировка до Ню Йорк с билет за 8300 лв. Мотивът на Димитрова да подаде оставка е \"създалата се обществена чувствителност във връзка с участието ѝ в 11-ата сесия на Конференцията по Конвенцията за правата на хората с увреждания, проведена в Ню Йорк\". Вчера тя обяви, че е сгрешила , че е пътувала с толкова скъп билет. За скъпата командировка съобщи вестник \"Сега\", който разкри, че е пътувала в бизнес класа с билет, купен в последния момент, за форум, посветен на хората с увреждания. Той се състоя между 12 и 14 юни в Ню Йорк. \"Ето докъде съм стигнал – до първия етаж на Министерския съвет. От втория съм на първия, а след това може и другаде да бъда. Вижте какво е хубаво времето вънка\", каза Симеонов в отговор на въпрос докъде е готов да стигне, ако Димитрова напусне министерството.", "date": "2018.06.20", "title": "С оставката на Димитрова се саботира социалното министерство, смята Валери Симеонов"}
{"url": "https://www.dnevnik.bg/bulgaria/2018/06/20/3202982_mvr_veche_moje_da_svalia_nomera_na_kola_koiato_ne_e/", "text": "От 12 юни служителите на Пътна полиция имат право да свалят номерата на автомобили, които не са регистрирани от новините им собственици в срок от два месеца след сключването на сделката. Това припомниха от МВР, като уточняват, че още в края на миналата година е в сила разпоредба за прекратяване на регистрацията на пътно превозно средство при подобен случай. За да започне изпълнението на разпоредбата, е било нужно технологично време, за да бъде въведен в системата на Пътна полиция нов софтуер за автоматично следене на сроковете и автоматично прекратяване на регистрацията. Също така от началото на март тази година е изградена връзка между информационните системи на МВР и Нотариалната камара, с която се осигурява получаване на информация за договора за прехвърляне собствеността на превозното средство веднага след неговото сключване. От началото на тази година е увеличена четирикратно глобата, когато пътните полицаи \"заловят\" шофьор, купил, но не пререгистрирал колата, подчерта ръководството на МВР. До началото на тази година глобата е била 50 лв., а сега вече е 200 лв. Новата разпоредба трябва да реши проблема на  десетки български граждани, които са съдени в Гърция за трафик на хора , защото са продали колите си, а новият собственик - извършител на престъплението, не е пререгистрирал придобивката си. За казуса се разбра преди месец, след като омбудсманът Мая Манолова съобщи, че е получила десетки жалби и молби за помощ от потърпевши.", "date": "2018.06.20", "title": "МВР вече може да сваля номера на кола, която не е регистрирана от новия ѝ собственик"}
{"url": "https://www.dnevnik.bg/bulgaria/2018/06/20/3202980_shemata_na_mnimite_gluhi_za_izmamno_subirane_na_pari/", "text": "Все по-често из централната част на София могат да бъдат засечени млади хора, претендиращи, че са глухонеми, размахващи химикалки и поднасящи на хората лист уж с подписка в подкрепа на инициативи за хората с увреждания. Заблудените граждани, мислещи, че се подписват за инициатива за откриване на международен център и местни структури за хора с увреждания, едва в последния ред на таблицата установяват, че има и графа \"Дарение\" и много от тях на практика биват принуждавани да дадат суми, често около и над 20 лева. Това е схемата за измама, която беше популярна преди няколко години, но след медийни репортажи сякаш позаглъхна. В последните месеци обаче отново набира сила, в социалните мрежи представители на регистрирани асоциации на хора с увреждания предупреждават да не й се вярва. Хора публикуват и видеа, оплакват се, че почти са били изнудени или почти агресивно принудени да дадат по 20 лева. Репортер на \"Дневник\" срещна в последните два дни трима души, участници в схемата, които обаче не седят на едно място в центъра, а са постоянно в движение и е сложно да бъдат задържани от граждани за известно време и да се сигнализира полицията. Днес по обед \"Дневник\" отново срещна двама души от схемата - мъж и жена, на метри от централната сграда на МВР на кръстовището на улиците \"Гурко\" и \"6 септември\". При поискване на документи, удостоверяващи от коя организация са, мъжът на видима възраст около 30-те, отговори без проблеми на запитванията, макар говорейки леко развалено и заваляйки думите. \"Няма карта, няма карта\", повтаряше той. Събра набързо папката с \"подписката\" и двамата с придружаващата го млада жена почти побягнаха по посока ул. \"Раковска\". Не спряха и да разговарят с мъж, който също им поиска обяснение откъде са и какви представители са. \"Дневник\" се опита да сигнализира на спешния телефон 112, за да даде информация за ситуацията и къде биха могли да бъдат намерени хората, вършещи измама. От там посочиха, че никой не може да бъде принуден да подписва и да дава пари, съответно няма особени основания за търсене на отговорност. Попитани дали не могат да подведат хората за измама, тъй като дори отказват да представят карта и да се идентифицират, а събират пари, операторът отговори, че трябва да има измамен, който да подаде физическа жалба в съответното районно полицейско управление. Казаха и че нищо не може да се направи на момента, при положение, че хората вече са избягали. И отново посъветваха някой засегнат и измамен да отиде и да подаде жалба в районното. Това са пълни измамници, Съюзът на глухите няма нищо общо с тях, нямаме кампания за събиране на средства или подписки, коментираха пред \"Дневник\" от организацията. Представители и на други познати организации в сферата също предупредиха, че става дума за схема за измама. \"Приятели, моля ви, не вярвайте на тези мними глухи хора. Забележете, че даже текстът на английски език е написан по неграмотен начин. Не се доверявайте на тази наглост!\", написа преди време в профила си във Facebook председателят на фондация \"Заслушай се\" Ашод Дерандонян. \"Съжалявам онези, които са се предоверили и са \"дарили\" средствa. Това е гавра с доброто у хората и неуважение към онези, които работят здраво в посока на адекватни политики в подкрепа на глухите хора\", отбелязва той. От представителните организации отбелязват, че в последно време хората, замесени в схемата, са станали много и тя набира сила. Имало и сигнали от други градове в страната. Дерандорян коментира, че този проблем съществувал и в други страни от Европейския съюз и се предполага, че е организирана група, в която са замесени не само българи. От организациите на хора с увреден слух отбелязват още, че върху листа за \"подписката\" няма банер, няма мейл за връзка, IBAN, телефонен номер за връзка. Те коментираха, че планират да се обърнат към полицията, но за момента залагат повече на популяризиране на проблема през медиите и социалните мрежи. \"Ходят и по детските площадки и искат от майките. И те дават. Искаха от мен. Имах само 2 лв. кеш. Искаха още, сочиха ми какво е написано: \"20\". Казах, че нямам (а и да имах, нямаше да дам). Ядосано си тръгнаха\", коментира наскоро жена под поста с предупреждението на Дерандонян. \"Вчера ми искаха пари пред парламента. Директно ми връчиха клипборда. Внимателно разгледах какво пише и попитах: \"Дали мога да видя вашите документи?\" Момичето си го взе и тръгна нанякъде\", отбелязва друг потребител на социалната мрежа.", "date": "2018.06.20", "title": "Схема на мними глухи за измамно събиране на пари отново набира сила (допълнена)"}
{"url": "https://www.dnevnik.bg/sport/2018/06/20/3202991_cska_zapochva_sreshtu_latviici_v_liga_evropa/", "text": "ЦСКА ще срещне отбор от Латвия в първия квалификационен кръг в Лига Европа. Червените се изправят срещу \"Рига\", като ще бъдат домакини в първия мач. \"Левски\" ще играе срещу \"Вадуц\" от Лихтенщайн. Сините ще гостуват в първия двубой. Другият български представител - \"Славия\", който спечели Купата на България, ще играе с финландския \"Илвес\" (Тампере). Белите ще са домакини в реванша. Първите мачове ще се играят на 12 юли, а реваншите са на 19 юли. Преди ден \"Лудогорец\" научи първия си съперник за квалификациите в Шампионската лига. Там  отборът ще се изправи срещу \"Крусейдърс\" от Северна Ирландия . Съперникът на ЦСКА е в сегашния си вид от 2014 г. Тогава клубът поема по пътя си от второто ниво в латвийския футбол след обединението на два клуба от Рига - \"Карамба\" и \"Динамо\". През първия си сезон отборът се казва \"Карамба/Динамо\", но след изкачването си в елита се прекръства на \"Рига\". Миналия сезон отборът завършва трети. Сега е \"Рига\" е на петото място с шест победи от 11 мача. В случай, че отстранят латвийците червените ще срещнат \"Адмира Вакер\" от Австрия. Съперник на \"Левски\" във втория кръг пък може да бъде \"Жалгирис\" от Литва. \"Вадуц\" е основан през 1932 г., като още в първия си сезон става шампион. Четири години след това печели втората си титла. От 2007-08 г. преминава в първенството на Швейцария, като в момента е във второто ниво. Отборът има цели 46 купи на страната, като от 1998 г. насам е пропуснал да вдигне отличието само два пъти. Съперникът на \"Славия\" е създаден през 1931 г. и има опит в евротурнирите. В четирите си предишни участия (последното от които през 1991-92 г.), отпада срещу \"Фейенорд\", \"Ювентус\", \"Рейнджърс\" и \"Рома\". Стига до мачовете с \"вълците\", след като за първи път отстранява съперник на европейската сцена - \"Гленавон\" от Северна Ирландия.", "date": "2018.06.20", "title": "ЦСКА започва с латвийци в Лига Европа, \"Левски\" среща отбор от Лихтенщайн"}
{"url": "https://www.dnevnik.bg/evropa/2018/06/20/3203005_dogovoreniiat_s_makron_bjudjet_za_evrozonata_moje_da/", "text": "Членове на консервативния блок на канцлера Ангела Меркел, които са против по-големите финансови вноски за еврозоната, реагираха скептично на споразумението й с френския президент Еманюел Макрон да се създаде общ бюджет за валутния блок, предаде \"Ройтерс\". Вчера след срещата си Меркел и Макрон  обявиха \"нова глава\"  за еврозоната. Те заявиха, че бюджетът ще е инструмент за засилване на икономическата конкурентоспособност във валутния съюз, но не дадоха подробности за плана. Консервативният блок на Меркел  е разделен за имиграцията  и съпротивата срещу договорените с Макрон реформи в еврозоната може допълнително да подкопае авторитета й и да застраши управляващата коалиция три месеца след идването й на власт. \"За нас това прилича повече на разделяне на Европа, защото държавите, които не използват еврото, ще бъдат изключени. Смаян съм от обещанието, което бе дадено на Макрон\", заяви Ханс Михелбах, депутат от Християнсоциалния съюз, баварската сестринска партия на християндемократите на Меркел. Канцлерът каза, че бюджетът ще се използва за подсилване на икономическата конвергенция в еврозоната, която бе на косъм да се разпадне по време на дълговата криза преди няколко години. Макрон защити споразумението и заяви, че бюджетът ще стане реалност до 2021 г. Двамата лидери решиха да се фокусират върху по-широките въпроси, за да има повече пространство за маневриране в преговорите с останалите страни. За финансирането на бюджета ще се използват национални вноски и европейски ресурси, се посочва в декларацията на Меркел и Макрон. \"Сега всичко е в детайлите. Много неща не са ясни и трябва да бъдат обявени публично, включително размерът на новия бюджет за еврото и нивото на германските вноски\", каза депутатът от социалдемократите Екхард Реберг.", "date": "2018.06.20", "title": "Договореният с Макрон бюджет за еврозоната може да раздели ЕС, казаха съюзници на Меркел"}
{"url": "https://www.dnevnik.bg/sport/2018/06/20/3202983_fenove_za_primer_kak_senegalcite_vpechatliha_na/", "text": "Шумни, буйни и оставящи следи след себе си. Често това са характеристиките, с които се свързват футболните фенове, посещаващи мачове. Група запалянковци на Сенегал показа различно и малко очаквано лице. Видео показа как след  победата срещу Полша (2:1)  африканците почистват боклуците в сектора, където са били настанени. Кадрите бързо привлякоха вниманието и започнаха да се споделят в медиите и социалните мрежи. Същата дейност извършиха и японски привърженици. Те почистиха след себе си след  мача с Колумбия, който любимците им спечелиха с 2:1 . За японците това не може да се приеме като изненада, тъй като те вече показаха същото поведение и на световното в Бразилия преди четири години.", "date": "2018.06.20", "title": "Фенове за пример: как сенегалците впечатлиха на световното (видео)"}
{"url": "https://www.dnevnik.bg/evropa/2018/06/20/3203049_junker_svikva_mini-sreshta_za_migrantite_predi/", "text": "Председателят на Европейската комисия Жан-Клод Юнкер свиква неформална работна среща в неделя, на която ще се обсъждат темите за миграцията и убежището, предаде пресслужбата на институцията. В съобщението се посочва, че срещата е, за да се \"работи с група от държавни или правителствени ръководители на заинтересовани държави членки за намиране на европейски решения преди предстоящото заседание на Европейския съвет\". В срещата ще участват Австрия, България, Германия, Гърция, Испания, Италия, Малта и Франция, предаде ДПА, цитирана от БТА. Днес австрийският канцлер Себастиан Курц каза, че вероятно ще се срещне тази седмица с германската си колега Ангела Меркел и с други европейски лидери за обсъждане на миграцията, предаде \"Ройтерс\". \"Вероятно ще има среща тази седмица между Ангела Меркел, мен и други държавни и правителствени ръководители по въпроса за миграционната политика\", каза Курц пред репортери преди съвместно заседание на неговото правителство с министри от правителството на германската провинция Бавария. Италианският всекидневник \"Кориере дела сера\" първи съобщи за срещата, в която България и Австрия ще участват като настоящ и следващ ротационен председател на Европейския съвет. В неделя Германия ще представи на останалите държави своя компромис по миграцията, каза висш представител на гръцкото правителство, цитиран от германския многотиражен в. \"Билд\". Темата става особено гореща с  наближаването на Европейския съвет на 28 и 29 юни . Германският канцлер е с разклатени позиции заради  вътрешен спор  с коалиционните й партньори от Християнсоциалния съюз, които настояват за твърди мерки срещу имиграцията. Те дадоха на Меркел две седмици да постигне общоевропейско решение на проблема. Вътрешният министър Хорст Зеехофер, който е лидер на Християнсоциалния съюз и на когото предстоят важни регионални избори в Бавария през октомври,  е изготвил план  Германия да връща от границата мигранти, които вече са се регистрирали в други страни от ЕС. Меркел обаче е против едностранни ходове за промяна на политиката й на отворени врати от 2015 г. Междувременно италианският президент Серджо Матарела заяви, че само обединен ЕС може да се справи с пристигащите бежанци, предаде \"Асошиейтед прес\". В изявление по повод Световния ден на бежанците Матарела каза, че \"международната общност трябва да работи със споделени и дългосрочни политически решения, за да се справи с явлението, което обхваща целия свят. Особено ЕС трябва да знае как да се намесва, без да прехвърля на страните, където мигрантите най-напред са пристигнали, отговорността да се изправят пред извънредната ситуация\". По-късно италианският вътрешен министър Матео Салвини трябва да се срещне с премиера на Италия Джузепе Конте, за да обсъдят позицията на Рим по миграцията на предстоящата среща на върха. Лидерът на антимигрантската партия \"Лига\" Салвини отдавна твърди, че мнозинството от спасяваните в морето хора не са бежанци, а икономически мигранти, припомня АП.", "date": "2018.06.20", "title": "Преди Европейския съвет Юнкер свиква минисреща за миграцията с участието и на България (обновена)"}
{"url": "https://www.dnevnik.bg/biznes/2018/06/20/3203053_ministrite_obiaviha_spisuk_sus_zashtiteni_specialnosti/", "text": "Правителството прие Списък със защитените от държавата специалности от професии, по които има недостиг на квалифицирани кадри на пазара на труда, съобщи правителствената пресслужба. Министрите одобриха и критериите за определянето на тези специалности, както и условията и реда, по който паралелките, подготвящи такива кадри, да получават допълнително финансиране. От проекта на правителственото постановление се разбира, че защитените специалности са 29 в дейности като производство на мляко, строителство на пътища, изолации в строителството и стъклопоставяне, компютърно моделиране и десениране на тъкани, полевъдство, пчеларство и бубарство, каменоделство, лазерна и оптична техника, електрообзавеждане в градския транспорт, ядрена енергетика. В друг списък са изброени 54 специалности, по които се очаква недостиг на кадри вбъдеще - в строителството на пътища и сгради, в бояджийството и изолацията на сгради, в текстила и производството на облекла и обувки, в автомобилния и жп транспорта, в корабостроенето, в производството на хляб и в грижите за децата. Чрез включването на защитените специалности и на специалностите, за които се очаква недостиг на пазара на труда, в държавния план-прием в училищата се създава възможност за осигуряване на кадри за области, които са приоритетни за развитието на икономиката на регионално ниво в средносрочен план, се казва в правителственото съобщение. Създава се възможност за изпълнението на регионални програми и проекти за областта, чиято реализация би била застрашена, ако обучението по съответната специалност се закрие.", "date": "2018.06.20", "title": "Министрите обявиха списък със защитени специалности"}
{"url": "https://www.dnevnik.bg/sviat/2018/06/20/3202910_makedonskiiat_parlament_ratificira_dogovora_za_imeto_s/", "text": "Депутатите в Македония ратифицираха договора, който трябва да сложи край на десетилетния спор за името между Скопие и Атина. Това се случи с гласовете на всички 69 депутати в залата на парламента - останалите 51, всички от опозиционната ВМРО-ДПМНЕ, не бяха в залата. \"Дворът на къщата се поправя, докато грее слънце, не докато има дъжд. Сега грее слънце. Да оправим покрива... (за) да продължи да грее и за нашите деца\" и \"да сме нормална държава, всички заедно горди граждани на нашата Македония\", каза премиерът Зорав Заев пред останалите депутати. Документът среща съпротивата на президента Георге Иванов, който  отказва да подпише указа  за ратификацията. Управляващите обаче смятат, че парламентарното гласуване  е единственото значимо препятствие , блокиращо евроатлантическата интеграция на Македония. Все пак кабинетът допуска възможността парламентарното мнозинство да опита  да отстрани Иванов заради отказа му  да сложи подписа си както след това гласуване, така и след второто, което ще се наложи, след като той формално обяви ветото си по-късно тази седмица. Драган Данев, депутатът на ВМРО-ДПМНЕ, междувременно заяви, че партията му ще поиска договорът да бъде оценен от Венецианската комисия към Съвета на Европа, предаде \"Макфакс\". Причината по думите му е, че има законови нарушения при гласуването на документа и че Заев иска да заглуши дебата, за да не се чуят критиките на обществеността. Процедурни хватки Македонският външен министър Никола Димитров каза вчера пред депутатите, че  според договора, сключен за името с Гърция , след ратификация в парламента в Скопие Атина е длъжна да извести председателя на Европейския съвет Доналд Туск, че вече подкрепя начало на преговорите с ЕС, и генералния секретар на НАТО Йенс Столтенберг, че няма да налага вето на членството на Македония в алианса. Гърция блокира и двата процеса от години заради спора за името. Сред македонските конституционалисти има спор дали фактическата ратификация в парламента или обнародването на указа в Държавния вестник (който Иванов няма да подпише) завършват процеса, налагащ задължения на Атина. От друга страна, Гърция е свободна сама да прецени кога точно договорът може да се смята за ратифициран. Документът се разглежда по \"съкратена процедура\" - властите дават като аргумент европейското знаме, поставено на законопроекта. Те използваха повода, за да бъде разгледан текстът от Комисията за европейски въпроси в събранието, а не от тази за външна политика, оглавявана от бившия външен министър от опозиционната ВМРО-ДПМНЕ Антонио Милошоски. Заради това вчера, когато бяха приемани процедурните правила за гласуването, депутатите от ВМРО-ДПМНЕ напуснаха залата в знак на протест. Демонстрации имаше и пред сградата на парламента по време на вчерашното заседание, а и вечерта след него, и се очаква те да продължат през целия ден и днес.", "date": "2018.06.20", "title": "Македонският парламент ратифицира договора за името с Гърция"}
{"url": "https://www.dnevnik.bg/sport/2018/06/20/3202962_kude_mi_e_birata_kak_moskva_moje_da_presuhne_za/", "text": "Бира като за световно... но не съвсем. Феновете в Москва са изправени пред угрозата да останат без слабоалкохолната напитка по време на световното първенство по футбол. Някои заведения в града вече са свършили запасите си от бира, а доставката отнема доста време заради  ограниченията за продажба на алкохол и придвижване на стоки покрай шампионата . \"Не предполагахме, че те (феновете) ще искат само бира. Има много хора в Москва и всички пият\", съобщи пред \"Ройтерс\" неназован сервитьор от заведение в Москва. Според него връзката между топло време и футбол е в основата за голямото търсене на напитката. Той допълва, че бирата е свършила в понеделник, като за доставянето й са необходими поне 24 часа. През последното десетилетие продажбите на бира в Русия са паднали с една трета заради ограниченията за продажба и реклама. Това накара бирариите да не очакват промяна в тенденцията. Преди шампионата пивоварите в Москва изчислиха, че бюджетът на столицата няма да получи до 2 млрд. рубли заради ограниченията за продажба на алкохол. В тесен район около двата стадиона в града действа специален режим за влизането на автобуси и камиони, което създава проблем за доставчиците.  \"Слънцето ги кара да ожадняват. В Русия казваме: \"До дъно\". Харесва ми, че хората приемат културата ни\", казва барманът Дмитрий, според когото футболните фенове са изпили 800 литра бира за три дни. Хърватският запалянко Иван отпива от своя кен и коментира, че бира има навсякъде. \"Някъде има, някъде не. Просто трябва да знаеш къде да я намериш\", посочва той пред \"Ройтерс\".", "date": "2018.06.20", "title": "Къде ми е бирата: как Москва може да \"пресъхне\" за световното"}
{"url": "https://www.dnevnik.bg/evropa/2018/06/20/3203087_mitata_na_es_sreshtu_vnosa_ot_sasht_zapochvat_da/", "text": "От петък, 22 юни, Европейският съюз ще започне да налага вносни мита от 25% на редица продукти от САЩ като джинсите, бърбъна и мотоциклетите, предаде \"Ройтерс\". Решението идва, след като САЩ  наложиха мита  на вноса на стомана и алуминий от ЕС в началото на месеца. В съобщението на еврокомисията се казва, че мерките незабавно ще засегнат списък от продукти на стойност 2.8 милиарда евро. Списъкът включва продукти от стомана и алуминий, селскостопански стоки и комбинация от няколко други продукта. Като налага тези мита, ЕС упражнява правата си в рамките на Световната търговска организация, се казва в съобщението. \"Едностранното и неоправдано решение на САЩ\" да наложат тези мита \"не ни оставя друг избор\", заяви еврокомисарят за търговията Сесилия Малмстрьом в комюнике. \"Правилата на международната търговия (...) не могат да бъдат нарушавани без реакция от наша страна\", допълни тя. Ребалансиращите мерки на ЕС ще са в сила, докато действат мерките от страна на САЩ. Пълния списък с продуктите можете да видите  тук .", "date": "2018.06.20", "title": "Митата на ЕС срещу вноса от САЩ започват да действат от петък"}
{"url": "https://www.dnevnik.bg/bulgaria/2018/06/20/3203086_ravenstvoto_mejdu_polovete_u_nas_e_postignato_v/", "text": "Сред учените в България е постигнато приблизително равенство на половете, като жените са 53%, а мъжете 47% от общия брой изследователи в държавния сектор и във висшето образование. В това отношение страната ни е сред водещите държави в ЕС, се посочва в доклад за състоянието и развитието на научните изследвания в научните организации и висшите училища в страната за периода 2016-2017 г., приет от Министерския съвет днес. През 2017 г. съгласно направено изследване на ЕК България постига повишение на дела на защитилите образователна и научна степен \"доктор\" и на дела на научните публикации на един милион от населението на страната. Чрез увеличението на тези индикатори е постигнат и ръст на иновационния индекс на страната, съобщават от Министерския съвет. България е и сред водещите страни в ЕС и по отношение на дела на публикациите с отворен достъп спрямо общия брой научни публикации. Българските висши училища и научни организации участват в 365 проекта с бюджет 57.6 млн. евро на Рамковата програма на ЕС за научни изследвания и иновации \"Хоризонт 2020\". Само през последната година са привлечени толкова средства, колкото през първите три, взети заедно. Стратегическа цел за развитие на научния потенциал в България е превръщането на науката в основен фактор за развитието на икономика, базирана на знанието и иновационните дейности, изграждане на конкурентоспособна национална научна инфраструктура като елемент от европейското изследователско пространство, модернизация на научните организации и повишаване статута на учения в обществото, се посочва в съобщението.", "date": "2018.06.20", "title": "Равенството между половете у нас е постигнато в науката, сочи доклад"}
{"url": "https://www.dnevnik.bg/biznes/2018/06/20/3203103_v_primosko_chadurut_shte_struva_1_lv_v_sv_konstantin_i/", "text": "На централния плаж в Приморско наемът на чадър и шезлонг ще струва по 1 лв. на ден, а в курорта \"Св. Константин и Елена\" - 10 лв. Това е записано в концесионните договори на новите стопани, одобрени днес от правителството. За концесионер на плаж \"Приморско-централен\" е определен \"СОФ ПРОЕКТ ИНЖЕНЕРИНГ\" ЕООД. Той ще предлага цена на чадър и на шезлонг от по 1 лв. в платената зоната на плажа. Плажът \"Св. Св. Константин и Елена - голям плаж\" ще се стопанисва от \"Свети Свети Константин и Елена холдинг\" АД. Цената за ползване на чадър и шезлонг е от по 10 лв. Размерът на концесионните плащания за всяка календарна година от срока на концесиите е определен съгласно приетата от Министерския съвет Методика за определяне на минималния размер на концесионното плащане за морските плажове, както и предложените от концесионерите размери на отчисленията от базата за изчисляване размера на концесионното плащане, се казва в правителственото съобщение. Концесионерите са избрани с конкурс, а договорите им са за по 15 г. Процедурата за предоставяне на концесия на плажа в комплекса \"Ривиера\" край Варна е прекратена \"поради липса на оферта, чието съдържание да отговаря на изискванията\".", "date": "2018.06.20", "title": "В Приморско чадърът ще струва 1 лв., в \"Св. Константин и Елена\" - 10 лв."}
{"url": "https://www.dnevnik.bg/sport/2018/06/20/3203112_cska_produlji_selekciiata_sus_slovashki_nacional/", "text": "ЦСКА продължи попълването на състава си с привличането на пети нов играч. Червените взеха словашкия национал Борис Секулич. Секулич, който е роден в Белград, има словашки паспорт от август 2017 г. През пролетта на 2018 г. е повикан в националния отбор, като е част от състава за приятелски турнир. Защитникът идва в ЦСКА от \"Слован\" (Братислава), където изигра три сезона. Миналата година той беше капитан, изигра 38 мача и беше избран за най-добър десен бек в местното първенство. Преди дни \"Слован\" обяви, че преговорите за задържането на Секулич са завършили без успех. Трансферната цена на бранителя е 600 хил. евро според transfermarkt.de. Играчът е отлично познат на новия треньор на ЦСКА Нестор Ел Маестро, който също идва от първенството на Словакия. Бранителят може да играе на всички постове в защитата. Дотук ЦСКА взе защитника Стивън Перейра, вратаря Данте Стипица, полузащитника  Жанио Бикел Фигейредо да Силва  и  крилото  Жорже Фернандо Барбоса Интима . Червените успяха да привлекат за постоянно и Енрике Рафаел, който миналия сезон игра под наем от \"Атлетико минейро\". Червените се разделиха с Раул Лое, Роланд Алберг, Хеан Бланко, Александър Барт и Укра.", "date": "2018.06.20", "title": "ЦСКА продължи селекцията със словашки национал"}
{"url": "https://www.dnevnik.bg/bulgaria/2018/06/20/3203108_pravitelstvoto_otpusna_dopulnitelno_pari_za_uchebnici/", "text": "Правителството отпусна допълнително 30 056 784 лв. за закупуване на познавателни книжки, учебници, учебни комплекти и помагала за децата в общинските детски градини и училища за 2018 година, съобщиха от пресцентъра на кабинета. С парите се осигурява безвъзмездно ползване на учебни материали за учениците от I до VII клас включително. Парите се предоставят по бюджетите на общините, като разпределението е въз основа на броя на децата и учениците от Националната електронна информационна система за предучилищното и училищното образование към февруари 2018 година. Допълнителни пари за транспорт на учителите Правителството одобри и 948 235 лв. допълнително по бюджетите на общините за възстановяване на транспортните разходи или разходите за наем на педагогическите специалисти в детските градини и училищата за 2018 г. С тях ще бъдат възстановени 930 835 лв. за транспорт и 17 400 лв. за наем на педагогическите специалисти за тази година. Прите се отпускат на основание изготвена и предоставена от кметовете на общини информация, като в рамките на един и същи период на учителите могат да бъдат възстановявани извършените разходи или за транспорт, или за наем по месторабота. Допълнителните пари са предвидени по бюджета на Министерството на образованието и науката за 2018 г.", "date": "2018.06.20", "title": "Правителството отпусна допълнително пари за учебници и учители"}
{"url": "https://www.dnevnik.bg/tehnologii/2018/06/20/3202986_leanplum_pridobi_bulgarskiia_startup_connecto/", "text": "Компанията за мобилен маркетинг Leanpum, която е съоснована от българския предприемач Момчил Кюркчиев, обяви, че е придобила българския стартъп Connecto.ai, пише  \"Капитал\".  Connecto предлага автоматизирано обслужване на клиенти онлайн чрез чатботове и ще разшири маркетинговите решения на Leanplum. Финансовите параметри на сделката не са обявени. Connecto.ai е основана от Васил Поповски, Владимир Русев и Радослав Николов и работи от началото на миналата година през дружеството \"Кънекто\". В края на 2017 г. фирмата получи инвестиция от фонда LAUNCHub Ventures от 450 хил. евро. Компанията беше подкрепена и от Васил Терзиев (съосновател на Telerik) и Тенко Николов и Иво Ценов от Siteground. За кратко време стартъпът успя да развие успешни технологии за онлайн чатове, базирани върху изкуствен интелект чрез ботове. Сред досегашните клиенти на Connecto.ai са Viber, Coca-Cola, Yellow Taxi, BGMenu и британската Radius Payment Solutions, се посочва в публикацията. Придобиването ще разшири екипа на Leanplum в България. Компанията от Силициевата долина има разрастващ се офис в София, който с десетината души от Connecto.ai ще достигне 40 служители. Целта е броят им да достигне 70 до края на годината. Те ще работят по иновации в областта на изкуствения интелект, машинно самообучение, обработка на естествен език и алгоритми в маркетинговата платформа на Leanplum. Сделката е и второто успешно излизане от инвестиция на LAUNCHub Ventures за последните шест месеца. През февруари холандската  Takeaway.com купи за 10 млн. евро компанията \"Хелоу хънгри\" , която държи българския лидер на пазара в доставка на храни BGMenu.", "date": "2018.06.20", "title": "Leanplum придоби българския стартъп Connecto"}
{"url": "https://www.dnevnik.bg/bulgaria/2018/06/20/3203116_okolo_46_hil_purvoklasnici_shte_poluchat_250_lv_pomosht/", "text": "Еднократната помощ за ученици, записани в първи клас през учебната 2018/2019 г., ще остане 250 лв., реши правителството на заседанието си днес. Еднократната помощ се отпуска по реда на Закона за семейни помощи за деца, очаква се да бъдат подкрепени около 46 хиляди деца и право да я получат имат семейства, чиито деца са записани в първи клас в държавно или общинско училище за първи път. Задължително условие за получаването на средствата е средният месечен доход на член от семейството за предходните 12 месеца да е по-нисък или равен на 450 лв. За 2018 г. той е увеличен. През 2015 година той беше 350 лв., а от 1 юли 2016 г. – 400 лв.  Помощта се отпуска без доходен тест за деца с трайни увреждания, деца с един жив родител и за деца, настанени в семейства на роднини и близки и приемни семейства. Срокът за подаване на заявлението декларация за отпускане на помощта след записване на детето в първи клас е не по-късно от 15 октомври на текущата учебна година.", "date": "2018.06.20", "title": "Около 46 хил. първокласници ще получат 250 лв. помощ"}
{"url": "https://www.dnevnik.bg/bulgaria/2018/06/20/3203114_pravitelstvoto_otpusna_dopulnitelni_blizo_20_mln_lv_za/", "text": "Правителството отрусна допълнително 19 660 000 лв. за увеличаване на възнагражденията на персонала в центровете за спешна медицинска помощ и осигуряване на финансови средства за спешните отделения в болниците. Това собщиха от правителствената информационна служба. Средствата се отпускат за изпълнение на заложените цели в Концепцията за развитие на системата за спешна медицинска помощ. Като стратегическа цел в концепцията е заложено подобряване на структурата на системата чрез интеграция на двете й основни части - извънболнична и болнична спешна медицинска помощ. Това ще позволи непрекъсваемост на обслужването на спешния пациент, като успоредно с това е гаранция за своевременност и качество на оказваната спешна медицинска помощ, отбелязват от Министерския съвет. Изграждането на интегрирания модел за развитие на спешната медицинска помощ представлява структурна промяна, която налага и промяна на разходите за персонал, се отбелязва в съобщението.", "date": "2018.06.20", "title": "Правителството отпусна допълнително близо 20 млн. лв. за спешната помощ"}
{"url": "https://www.dnevnik.bg/evropa/kultura/2018/06/20/3202963_bulgarski_dokumentalen_film_za_katin_premulchanite/", "text": "- така е нарекъл една част от документалния си филм \"Жертва на пешки\" режисьорът Асен Владимиров, който е и сценарист и продуцент. В Дома на киното във вторник бе премиерата на филма - разказ за съдбата на българския участник в международната медицинска комисия за разследване на масовите гробове край Катин, близо до Смоленск. Там в началото на 1943 войски на Третия райх откриват масови гробове и по настояване на емигрантското полско правителство в Лондон, а и на Берлин, е сформирана международната комисия от професори и специалисти по съдебна медицина от 12 държави: Белгия, Холандия, Дания, Румъния, Югославия, Унгария, Словакия, Чехия, Италия, Швейцария и Финландия. От България в комисията е изпратен доцентът от катедрата по съдебна медицина в Медицинския факултет д-р Марко Марков. Днес истината е известна - през 1990 г. разпадащият се СССР разкри документите, от които е видно, че над 11 хиляди полски пленници, предимно офицери, са разстреляни поединично от съветското НКВД с изстрел в тила в Катинската гора. Но филмът показва и използването на престъплението от всички и премълчаването на истината в името на пропагандни цели и геополитически интереси както от страна на Германия, така и от съюзниците СССР, Англия и САЩ. Министърът на пропагандата на Третия райх Гьобелс записва в дневника си по повод разкритията: \"Пълен триумф на германската пропаганда. През цялата война, ние рядко сме постигали такъв успех.\" Цитиран е Чърчил, за който е известно, че не е страдал от излишък на скрупули: \"По време на война истината е толкова скъпоценна, че винаги трябва да бъде охранявана от лъжи.\" И още: \"Ако Хитлер нахлуе в ада, аз ще подкрепя дявола\". Цитиран е и Сталин: \"Само със страх не може да се удържи властта. Лъжата е не по-малко необходима.\" Филмът проследява съдбата на българския лекар и на другите участници в международната комисия след Втората световна война. Д-р Марко Марков е изправен пред \"народния съд\". Той заявява, че не е подписал протокола за извършените от него аутопсии, и е оправдан. Филмът прави предположението дали оправдателната присъда на д-р Марков не е внушена от Москва, за да бъде той по-късно използван в полза на съветската позиция, а и пред Нюрнбергския съд, за да бъде хвърлена на нацистите вината за разстрела на полските пленници. Хипотезата се потвърждава - д-р Марков наистина е призован като свидетел в Нюрнберг, но този съд в крайна сметка не се произнася за престъпленията в Катинската гора. и мотивации на решаващите фигури на Втората световна война - Сталин, Чърчил и Рузвелт. Филмът \"Жертва на пешки\" за първи път съобщава документирано, че и Чърчил, и Рузвелт са знаели истината за престъплението край Катин, но са мълчали - първоначално да не дразнят съюзника. И ако по време на войната това е било донякъде разбираемо, за първи път се съобщава друг факт: че през 50-те години в САЩ е сформирана медицинска комисия, известна като комисията \"Мадън\", която потвърждава категорично заключението на първата медицинска комисия, че убийствата са извършени от НКВД. Заключението на американската експертна комисия обаче остава засекретено от правителството на САЩ чак до 2012 г.. Тоест то е огласено над 20 години след като архивите на НКВД за Катин са вече отворени и предадени на Полша. И все пак пред Нюрнбергския съд представителите на Сталин не успяват да наложат своята версия за Катин. Поне това Рузвелт и Чърчил не са допуснали - лъжата може да се използва за пропаганда и в преследване на всякакви цели и те охотно я ползват, но чак да я узаконят чрез съда щеше да дойде в повечко. Дори в геополитическата игра, където иначе всичко е позволено - победителите не ги съдят, както се казва на едно място във филма. защото разказва за премълчавани истини от историята, макар и да са били известни и по-рано на тесен кръг специалисти историци. Заедно с режисьора са извършили колосална издирвателска работа сред архивите помощник-режисьорът Мая Захариева, операторът Стефан Бояджиев. \"Искахме да покажем подредено знание - казва Асен Владимиров. - Играта на великите сили предопределя и съдбата на нашия лекар. Д-р Марко Марков се озовава между воденичните камъни на техните интереси и е трябвало да поведе своята най-драматична човешка битка - да опази достойнството си и да оцелее.\"", "date": "2018.06.20", "title": "Български документален филм за Катин: Премълчаните уроци на историята"}
{"url": "https://www.dnevnik.bg/bulgaria/2018/06/20/3203124_chujdenci_ot_bulgarski_proizhod_shte_si_urejdat/", "text": "Когато чужденец от български произход е влязъл законно на територията на България и не притежава виза за дългосрочно пребиваване, но има регистриран в Националната агенция по приходите трудов договор с местен работодател, ще може да получи право на пребиваване и без виза. Това е една от промените в Правилника за прилагане на закона за чужденците, одобрена днес от правителството. По този начин чужденецът ще има право да кандидатства за статут на постоянно пребиваващ след плащане на предвидената такса, но без да преустановява работа и да напуска територията на страната, за да получи виза, информира правителствената пресслужба. Чужденците от български произход, които кандидатстват за получаване на право на постоянно пребиваване, занапред няма да се налага да доказват издръжката си, е друга промяна в правилника. Чужденците, които кандидатстват за единно разрешение за пребиваване и работа, ще чакат от администрацията отговор не по-дълго от 7 дни, а не 14, както беше досега. Ще има по-ясен ред за чужденците, които осъществяват търговска дейност в страната и искат да получат право на продължително пребиваване. С измененията се уточнява кои документи те ще трябва да представят на администрацията сами, а кои тя ще си набави служебно от институциите. Нова глава в правилника урежда реда, по който деца - чужденци, които не са придружени от родителите си, ще бъдат настанявани в специализираните институции. Тази промяна отразява и получените предложения и бележки от Българския хелзинкски комитет и Върховният комисар на ООН за бежанците, се казва в съобщението на правителствената пресслужба. Създава се и нов ред, по който ще се прилагат въведените със закона допълнителни мерки за обезпечаване на връщането на граждани на трети страни вместо да бъдат принудителното настанявани в Специалните домове за временно настаняване на чужденци (СДВНЧ) към дирекция \"Миграция\". Предвидена е и възможност чужденците, които не са настанени в такъв дом, да се явяват всяка седмица в МВР. Така ще има контрол на незаконно пребиваващи чужденци, които са извън домовете. Въвеждат се изисквания и за издаването на европейски пътен документ за връщането на незаконно пребиваващи граждани на трети държави. Предвидена е и промяна на Правилника за издаване на българските лични документи, с която се преодолява различието при изписване на имена на чужденци, влезли в България с документ за задгранично пътуване, но притежаващи акт за раждане, съставен у нас.", "date": "2018.06.20", "title": "Чужденци от български произход ще си уреждат статута по-лесно"}
{"url": "https://www.dnevnik.bg/sviat/2018/06/20/3203128_administraciiata_na_trump_razdeli_hiliadi_deca_ot/", "text": "Наскоро администрацията на САЩ въведе политика на \"нулева толерантност\", която доведе до разделянето на деца от родителите им, потърсили убежище в САЩ, след като са пресекли границата незаконно. Информацията за деца, държани в затворени центрове, предизвика вълна от обществено недоволство и накара Тръмп да се оправдава, че това са политики, въведени от демократите. Което не е вярно. Според \"Вашингтон икзаминър\" администрацията може да задържи до 30 000 непълнолетни нелегални имигранти до края на лятото според преценката на източник от министерството на здравеопазването. По негови думи досега 11 500 деца са затворени. В петък министерството на националната сигурност потвърди, че в последните шест седмици 2000 деца са били разделени от родителите си на границата. През уикенда \"Асошиейтед прес\" показа кадри от център в Тексас, където има 1100 души, сред които 200 непридружени непълнолетни – които са държани в клетки. Сградата на бивш супермаркет \"Уолмарт\" в Браунсвил, Тексас, е превърната в център за задържане, където сега се намират 1400 момчета. В Ел Пасо се поставят палатки, където да бъдат заведени още деца. От правозащитната организация Women's Refugee Commission разказаха, че на 16-годишно момиче му се е наложило да сменя памперсите на друго дете и да научи останалите в центъра как да се грижат за по-малките и че държавни служители се карат на петгодишни, които си играят в клетките. От Американската академия на педиатрите свидетелстват, че в друг лагер им е било забранено да докоснат, прегърнат или утешат плачещи деца независимо в какво състояние са те. Академията нарече политиките на Тръмп \"насилие над деца\", което може да доведе до трайни физически и психически травми, след като правителството отвори три лагера за деца на възраст под 5 години. Множество медии разказаха и за други ужасяващи случки: мъж от Хондурас се е самоубил ден, след като е бил разделен от жена си и тригодишното си дете. Жена от Хондурас твърди, че федерални служители са отнели детето ѝ, докато го е кърмела. Някои родители биват депортирани, докато децата им остават в САЩ. В такъв случай единствената възможност е член на семейството, живеещ в САЩ, да вземе детето или самото дете да бъде върнато на властите в родината си, а те да го върнат на родителите. Тези практики отприщиха огромно възмущение. Бившата Първа дама  Лора Буш  нарече действията на администрацията \"неморални\" и \"жестоки\" в обръщение във \"Вашингтон пост\", а Бил Клинтън заяви, че децата не бива да бъдат използвани като \"инструмент за преговори\", всички живи бивши Първи дами също се изказаха против. Губернаторът на Ню Йорк  Андрю Куомо  обяви, че готви дело по въпроса, федерален съдия прие иска на Американския съюз за граждански свободи срещу разделянията на границата. Републиканци, привърженици на президента, също осъдиха действията на администрацията. Дори бившата съветничка на Тръмп  Келиан Конуей  каза пред Ен Би Си, че \"никой не харесва тези политики\". Какво прави администрацията на Тръмп От 2014 г. насам стотици хиляди деца и семейства побягнаха към САЩ заради мафиотското насилие в Ел Салвадор, Гватемала и Хондурас. Според Белия дом престъпници и каналджии се възползват от правилата за даване на убежище, като пътуват с деца, които не са техни, и президентът иска да прекрати тези практики. По времето на Обама фокусът на държавните служби бе да депортират опасните лица – членове на ганстерски банди, хора, които са заплаха за националната сигурност, и престъпници. Указите на Тръмп от 2017 г. обаче не включват приоритетен списък за депортиране. През април тази година главният прокурор  Джеф Сешънс  обяви началото на \"политика на нулева толерантност\". Сега служителите на министерството на националната сигурност пращат в ръцете на министерството на правосъдието всички пълнолетни задържани, \"за които се смята, че са извършили каквото и да е престъпление, включително незаконно преминаване на границата\" - което обикновено се наказва с депортация. Процедурата за нея е улеснена, тъй като вече няма приоритет да се прогонват първо сериозните престъпници. Децата, задържани от министерството на националната сигурност, се пращат в Службата за пренастаняване на бежанци към министерството на здравеопазването, където прекарват средно 51 дни, преди да бъдат пратени за отглеждане от т.нар. спонсори в САЩ. Правителството е задължено да прати децата при техни роднини, ако такива има в страната, дори те да живеят в нея незаконно. Близо 85% от \"спонсорите\" са родители или близки роднини. Децата, които нямат при кого да отидат, остават в домовете, докато се намери човек, на когото да бъдат поверени. Виновни били демократите Изправен пред вълната от неодобрение, Тръмп заложи на изпитаната си тактика – да каже, че демократите са виновни и да ги призове да работят заедно с републиканците по нови закони за миграцията – Конгресът все още не е одобрил плащанията за стената на границата с Мексико и затягането на законната имиграция. Същият рефрен бе подхванат и от главния прокурор Джеф Сешънс, който каза, че \"ако построим стена, ако приемем малко закони, ако затворим някои вратички, няма да се изправяме пред такива ужасни избори\". Президентът настоя още, че политиките за разделяне на семейства са дело на демократите от времето на Барак Обама – което не е вярно. Администрацията на Тръмп реши да обвинява в незаконно влизане в страната всеки, преминал границата, за да поиска убежище. Пак тя реши тези дела да се водят в наказателни съдилища, вместо първо да се оцени имат ли право хората на бежански статут. Още през март 2017 г. тогавашният министър на националната сигурност Джон Кели спомена идеята за разделяне на семействата с идеята \"да спре движението по тази ужасно опасна мрежа\". Висшият съветник на Тръмп Стивън Милър също е казвал пред медиите, че прилагането на \"нулева толерантност\" е \"простичко решение на администрацията\". Действията по нея започнаха през април и тя засяга всички пълнолетни независимо дали имат деца. Децата обаче не могат да бъдат съдени заедно с родителите, така че те биват отделени и това води до резкия скок в разделянето на семействата. Няма закон или съд, който да задължава администрацията да действа по този начин, още повече че в първите 15 месеца от управлението си тя освободи близо 100 000 мигранти, задържани на границата, сред които над 37 500 самотни непълнолетни, пише \"Вашингтон пост\". Сега обаче всички служители на президента отричат, че идеите и приложението са техни. Тръмп обяви вчера, че ще подкрепи който и да е от подготвяните имиграционни закони и че разделянето на семействата \"изглежда зле\".", "date": "2018.06.20", "title": "Администрацията на Тръмп раздели хиляди деца от родителите им, потърсили убежище"}
{"url": "https://www.dnevnik.bg/photos/2018/06/20/3202880_fotogaleriia_shapki_i_kone_v_askot/", "text": "Конните състезания в Аскот са едно от най-важните събития за висшето общество в Англия, където традициите диктуват всичко – от цилиндрите до подгъва на дрехите. А за шапките на дамите се носят легенди.", "date": "2018.06.20", "title": "Фотогалерия: Шапки и коне в Аскот"}
{"url": "https://www.dnevnik.bg/photos/snimka_na_denia/2018/06/20/3203020_snimka_na_denaia_podlez_ot_koito_moje_da_nauchish/", "text": "Освен тъмни, мръсни, а понякога и наводнени места, подлезите могат да са и приятни пространства, посветени на науката, спорта, изкуствата. Един такъв пример един от подлезите на столичния булевард \"България\" - при Професионалната гимназия по текстил и моден дизайн.", "date": "2018.06.20", "title": "Снимка на деная: Подлез, от който може да научиш нещо"}
{"url": "https://www.dnevnik.bg/biznes/2018/06/20/3203142_durjavata_pozvoli_na_armiiata_i_vmz_da_prodadat_svoi/", "text": "Министерският съвет реши да обяви пет имота - публична държавна собственост, за частна държавна собственост, за да може Министерството на отбраната да ги продаде, съобщи правителствената пресслужба. Имотите се намират в областите Пловдив, Пазарджик и Хасково като и министерството, и армията вече нямат нужда от тях. Те ще бъдат продадени чрез търг по Закона за държавната собственост. Първите два се намират на ул. \"Ген. Радко Димитриев\" № 2 в гр. Пловдив, като единият е с площ от 10537 кв. м и с 4 сгради, а другият е с площ от 51 128 кв. м и с 8 бр. сгради. Други два имота са в с. Капитан Димитриево община Пещера - единият е с площ от 14281 кв. м и включва 3 сгради, а другият - с площ от 69 686 кв. м и 12 сгради. Петият имот е в землището на Хасково, местност \"Кенана\", и представлява вилна сграда със застроена площ 243 кв. м, на 2 етажа.", "date": "2018.06.20", "title": "Държавата позволи на армията и ВМЗ да продадат свои имоти"}
{"url": "https://www.dnevnik.bg/bulgaria/2018/06/20/3203138_roditeli_na_deca_s_uvrejdaniia_poiskaha_pomosht_ot/", "text": "Родители на деца с увреждания поискаха министър-председателят Бойко Борисов да се намеси за по-бързото приемане на промените в  Закона за личната помощ . Това съобщиха от Конфедерацията за защита на правата на децата, които са изпратили официално писмо до премиера. На първо място, те искат отмяна на националното представителство на т.нар. национално представителни пациентски организации и неправителствени организации на и за хора с увреждания. Сред исканията им е и разпускане на Националния съвет за интеграция на хора с увреждания към Министерството на труда и социалната политика, както и прекратяване на субсидирането им. Аргументът им е, че организациите не работят ефективно, и напомнят, че този факт е бил признат лично от премиера в негови публични изяви. От конфедерацията настояват да се разследва дейността на  синдикалните организации КНСБ и КТ \"Подкрепа\" , както и усвоените от тях средства от всички източници в периода от създаването им. Друго искане е \"предприемане на инициатива чрез посолствата на други европейски държави с добре развита социална политика за хората с увреждания, да бъдат поканени експерти, за да подпомогнат извършването на реформите\". В писмото си те настояват до 1 юли да бъде направен отчет с точни данни за парите, изразходвани за издръжката на Министерството на труда и социалната политика, Министерството на здравеопазването и Министерството на образованието.", "date": "2018.06.20", "title": "Родители на деца с увреждания поискаха помощ от Бойко Борисов"}
{"url": "https://www.dnevnik.bg/politika/2018/06/20/3203186_demokratichna_bulgariia_s_preporuki_kum_bulgariia_za/", "text": "На пресконференция днес лидерите на \"Демократична България\" Христо Иванов, Атанас Атанасов, Радан Кънев и Владислав Панев заявиха готовността си да участват в дебат с бизнеса, професионалните общности и институциите с препоръки към България за бюджета на ЕС в периода 2021-2027. \"В българското общество липсва дебат по темата въпреки периода на ротационното председателство. Гражданите са на тъмно за българската позиция и приоритети по тази ключова за обществото и икономиката ни тема\", казаха от \"Демократична България\" на пресконференция. В България европейското финансиране трябва да е пряко от ЕК, без да минава през корумпирани посредници, смятат от обединението. \"Дневник\" публикува препоръките им, разпространени до медиите: ЕК предлага увеличение на бюджета за България и другите държави от черноморската и средиземноморска периферия на съюза, които са най-застрашени от мигрантски натиск и други рискове за сигурността. В това отношение нашите интереси не съвпадат с тези на държавите от т.нар. Вишеградска група. Призивът на лидера на БСП Корнелия Нинова за подкрепа на позицията на Вишеград и знаците от правителството, че след края на председателството такава подкрепа ще бъде дадена, са безотговорни и против националния интерес на България. Новите критерии, които ЕК предлага, в т.ч. уязвимост от мигрантски натиск, интеграция на мигрантите и климатични промени, са стратегически правилни и също следва да бъдат подкрепени. Изразяваме надежда, че критерият \"Върховенство на правото\" ще бъде възприет, но без да ощетява гражданите, които не са виновни за корупцията и организираната престъпност. В държави без утвърдено върховенство на закона следва да се прилагат повече директни инструменти за финансиране направо от ЕК, без намеса на корумпираните политически фактори. Призоваваме българското правителство да се бори за смяна на философията на европейското финансиране от грантове и субсидии към финансови инструменти и кредитни механизми. Това ще позволи с парите на европейските данъкоплатци да се подпомагат икономиката, бизнесът, работещите и работните места, а не предизборните кампании на управляващите партии. Финансирането през финансови инструменти не само осигурява повече прозрачност и икономическа ефективност, но и позволява много по-пълноценно използване на ресурсите, в т.ч. повторно усвояване на средствата след връщане на използваните кредити. Основната част - над 65% - от средствата през новия програмен период ще бъдат отделени за приоритетите \"Умна Европа\" и \"Зелена Европа\" - за икономически растеж, основан на новите и цифровите технологии, високо образование на работещите и бизнес, опазващ околната среда. България не е готова да инвестира европейските фондове съобразно с тези приоритети. Без нови приоритети и смели национални реформи ние ще загубим голяма част от възможностите, които кохезионната политика дава. Призоваваме централната и местната власт, водени от разбирането, че европейските приоритети са ключови за просперитета на България, да създадат предпоставки за пълноценно използване на възможности, които ЕС предоставя. Необходими са дълбоки реформи в провежданите образователна, икономическа, трудова и екологична политика. Европа отделя все повече средства за бедните и изостанали региони. Времето на централизацията на управлението на европейските фондове свърши. Условие, поставено от ЕК, което работи в полза на България, е местните власти да участват в управлението на програмите, които се развиват на тяхна територия, и най-малко в подбора на проектите, като се засили контролът на гражданите. Призоваваме управляващите да предприемат незабавни стъпки за действителна децентрализация, в т.ч. и да подготвят, обсъдят и договорят програма \"Север/Северозапад\" за новия програмен период, като по този начин гарантират, че европейските средства действително отиват там, където има най-много нужда от нови инвестиции. Само така ще се постигнат реалните цели на кохезионната политика. През новия програмен период държавите членки имат възможност да отделят част от средствата за кохезионна политика за пряко управление от ЕК по програмата  invest.eu  (продължение на т.нар. план \"Юнкер\"). Това е добро решение за България - то дава възможност за пряко финансиране и управление на кохезионната политика, без намеса на корумпирани политици, чиновници и бюрократичен хаос. България трябва да подкрепи тенденцията за ограничаване на субсидиите за най-големите производители и пренасочване на субсидиите към дребното и средно земеделие, независимите фермери, иновативните и чисти земеделски производства. Увеличеният бюджет за отбрана и сигурност на съюза дава нови шансове за България. Като гранична държава и обект както на мигрантски натиск, така и на постоянна пропагандна агресия и кибератаки, България трябва да подкрепи инвестиране на значителен процент от общия бюджет за отбрана. Призоваваме управляващите да предложат проекти за увеличение на отбранителната способност на съюза по неговите външни граници, както и за центрове за изследвания, технологични хъбове и центрове за противодействие на пропагандната война и киберзаплахите на българска територия.", "date": "2018.06.20", "title": "\"Демократична България\" с препоръки към България за новия програмен период на ЕС"}
{"url": "https://www.dnevnik.bg/evropa/2018/06/20/3203179_ivailo_kalfin_ne_beshe_izbran_za_rukovoditel_na_olaf/", "text": "Европейската комисия съобщи, че днес е решила да назначи финландеца Виле Итала за генерален директор на Европейската служба за борба с измамите със средства от ЕС (ОЛАФ). Итала ще заеме поста на 1 август, предаде БТА. Решението на еврокомисията е свързано с избора на Европейския парламент и на Съвета на ЕС. Итала  се състезаваше за поста с Ивайло Калфин . Итала има правно образование. Той бе член на Европейската сметна палата от 2013 г., а преди това бе евродепутат от 2004 до 2012 година. Бил е министър на вътрешните работи от 2000 до 2003 г., а по-рано и главен прокурор на Финландия. В началото на юни  Калфин заяви, че  българският постоянен представител към ЕС  Димитър Цанчев  е саботирал кандидатурата му.", "date": "2018.06.20", "title": "Ивайло Калфин не беше избран за ръководител на ОЛАФ"}
{"url": "https://www.dnevnik.bg/sport/2018/06/20/3203182_blater_triabvashe_da_se_otteglia_ot_fifa_prez_2014_g/", "text": "Бившият президент на ФИФА Сеп Блатер съжалява, че не е слязъл от президентския пост през 2014 г. Той говори пред медиите при пристигането си в Москва, където  ще се срещне с руския президент Владимир Путин . Блатер, който ръководи международната федерация в продължение на 17 години,  изтърпява шестгодишното си наказание . То му беше наложено през 2015 г. за нарушаване на етичните норми след нерегламентирано плащане на 2 млн. швейцарски франка към бившия президент на УЕФА Мишел Платини. Блатер каза, че чувства изоставен от ФИФА. \"Трябваше да спра след световното през 2014 г., което беше прекрасно световно. Тръгнах към ново преизбиране, но бих предпочел да имам по-добра раздяла през 2014 г.\", заяви той, цитиран от \"Сакй спортс\". Бившият президент на ФИФА заяви, че през 2030 г. Англия трябва да вземе световното първенство. По думите му кандидатурата трябва да бъде обединена с Уелс и Шотландия или дори и със Северна Ирландия. \"При 48 отбора е необходимо да има повече от една страна организатор\", каза Блатер. \"Англия беше домакин през 1966 г., така че мина много време\", добави той. През 2022 г. домакин ще бъде Катар, а наскоро световното през 2026 г. беше дадено на САЩ, Канада и Мексико. Фаворити за 2030 г. са Аржентина и Уругвай, тъй като тогава ще се отбележи 100-годишнината от първото световно първенство, проведено в Уругвай.", "date": "2018.06.20", "title": "Блатер: Трябваше да се оттегля от ФИФА през 2014 г."}
{"url": "https://www.dnevnik.bg/bulgaria/2018/06/20/3203206_slujitelite_ot_agenciiata_po_ribarstvo_veche_mogat_da/", "text": "Служителите на Изпълнителната агенция по рибарство и аквакултури (ИАРА) да могат да арестуват нарушители, да използват физическа сила и да заснемат хора и деяния. Това става възможно с приетия окончателно в Народното събрание  Закон за рибарството и аквакултурите  с вносител Иван Миховски и други депутати от ГЕРБ. Редът и условията, при които служителите на ИАРА ще имат тези правомощия, ще бъдат определени от министъра на земеделието, храните и горите. Промените въвеждат забрана за риболов с мрежени уреди във вътрешните водоеми на страната, забрана за тяхната продажба, пренасяне и превозване без валидно разрешително за стопански риболов, както и забрана за продажба, пренасяне и превозване на уреди за електроулов без валидно разрешително за улов с научноизследователски цели. Глобата за пренасяне или превозване на мрежени риболовни уреди и/или технически устройства за улов с електрически ток ще бъде в размер от 2 до 3 хил. лв. \"Лишаване от свобода\" до 1 година и глоба от 10 до 15 хил. лева или пробация ще е наказанието за човек, който лови риба с взривни вещества. За улов на забранен вид риба с електрически ток без разрешително или в забранени места наказанието ще бъде \"лишаване от свобода\" до 6 месеца и глоба от 5 до 10 хил. лв. или пробация. За всички изброени престъпления наказанието ще бъде от 1 до 3 години \"лишаване от свобода\" и глоба от 15 до 20 хил. лв., когато са извършени от две или повече лица в съучастие със служител на ИАРА или незаконният улов е в голям размер. Уловената риба и средствата, с които е извършено престъплението, ще се отнемат в полза на държавата. Промяната предвижда още вместо еднократен тест за правоспособност, както се предлагаше първоначално, желаещите да се сдобият с билет за любителски риболов да попълват декларация, че познават изискванията на нормативната уредба, приложима за любителския риболов. С промените се коригират и текстове от Наказателния кодекс, които трябва да влязат в сила от 31 юли 2018 г.", "date": "2018.06.20", "title": "Служителите от агенцията по рибарство вече могат да задържат нарушители"}
{"url": "https://www.dnevnik.bg/sviat/2018/06/20/3203207_moldovski_sud_anulira_pobedata_na_proevropeiskiia_kmet/", "text": "Молдовският съд анулира вчера изборната победа на проевропейския кандидат за кмет на Кишинев Андрей Нъстасе, предаде \"Асошиейтед прес\". Съдът постанови, че Нъстасе  не е победител на изборите от 3 юни , без да даде аргументи защо. Днес той обжалва решението на съда, твърдейки, че то е политически мотивирано. Анализатори предполагат, че той вероятно е нарушил изборното законодателство, като е агитирал след официалния край на предизборната кампания. Нъстасе, прокурор, противопоставил се на местните олигарси и на проруската политика в тази бивша съветска република, спечели 52.5 процента от гласовете, побеждавайки кандидата на социалистите Йон Чебан, отбелязва \"Асошиейтед прес\". Четиридесет и две годишният Нъстасе бе един от организаторите на масовите антикорупционни протести през 2015 г., след като около 1 млрд. изчезнаха от молдовската банкова система. /БТА", "date": "2018.06.20", "title": "Молдовски съд анулира победата на проевропейския кмет на Кишинев"}
{"url": "https://www.dnevnik.bg/evropa/2018/06/20/3203121_bulgarite_sa_purvi_v_es_po_gotovnost_da_dokladvat_za/", "text": "По готовност да се докладва за видяно престъпление, криминален акт или вандализъм България е лидер в ЕС с 25 на сто. Това показват данни от проучване на \"Евростат\". В същото време България е на едно от последните места по възприятия за независимост на съдебната система (след нея са само Словакия и Хърватия) и на последно място по показателя за възприятия за корупцията. Докладване на престъпления Около 15% от италианците и французите изразяват готовност да съобщят за видяно престъпление, както и около 17% от холандците и британците. На противоположния полюс едва 3 на сто от хърватите са били готови да съдействат на компетентните органи, както и 3.4 на сто от литовците. Изчисленията на Евростат за процента на хората, които са готови да докладват за възникнало престъпление, показва, че в градовете на ЕС почти всеки пети жител, тоест около 20%, са готови да съдействат за противодействие на престъпността. В селските райони този процент е близо три пъти по-нисък – едва около 7 на сто от живеещите в такава среда са били готови да съобщят за възникнало престъпление, пише БТА. Средства за борба с престъпността Според друг акцент от анализа България е сред страните в ЕС със сравнително ниски разходи за правосъдие на глава от населението. Страната е отделяла 42.2 евро на глава от населението за функционирането на съдебната система като цяло при среден показател за ЕС от 97.9 евро на глава от населението през 2016 г. По-малко от България за правосъдие отделят в Кипър, Румъния и Литва, където разходите за противодействие на престъпността варират от 27 до 30 евро на глава от населението. Най-висок дял средства за противодействие на престъпността се отделят в Швейцария - по 210.3 евро на глава от населението. Втората държава, където са заделени най-много средства за съдебната система, е Люксембург – по 202.4 евро на глава от населението. Следват Германия и Великобритания – съответно 155.4 и 140.2 евро, Швеция, Исландия, Ирландия и Австрия. През 2015 г. най-висок е делът на случаите на смърт, причинена от убийство, в трите балтийски републики Литва, Латвия и Естония. Най-нисък дял убийства на глава от населението е регистриран във Великобритания. За отчетения период случаите на смърт, причинена от убийство, в България представляват 1.38 престъпления от подобен характер на 100 000 души население при среден показател за ЕС от 0.69.", "date": "2018.06.20", "title": "Българите са първи в ЕС по готовност да докладват за престъпление"}
{"url": "https://www.dnevnik.bg/sport/2018/06/20/3203193_snimka_na_denia_princesata_na_katar_igrae_futbol_s/", "text": "Принцесата на Катар Шейха Ал Тани (с черната блуза) поигра футбол с деца в квартал \"Факултета\". \"Днешният ден ще остане незабравим за десетки деца в неравностойно положение, които имаха възможността да се срещнат с принцесата на Катар Шейха Ал Тани. В Център на надеждата тя поговори с децата от Центъра за настаняване от семеен тип в Божурище към фондация \"Конкордия\", с които работим от началото на седмицата\", обявиха от Sports Management Bulgaria.", "date": "2018.06.20", "title": "Снимка на деня: Принцесата на Катар играе футбол с деца във \"Факултета\""}
{"url": "https://www.dnevnik.bg/sviat/2018/06/20/3203152_bulgariia_ostava_s_nai-niskite_ceni_v_es_no_ne_i_za/", "text": "Цените на потребителските стоки и услуги в България през 2017 г. са били най-ниските в Европейския съюз и са били почти същите като тези в Македония. Това може да важи за алкохола, цигарите и дрехите, но не и за храната, личните автомобили и потребителската електроника. Данните са на Евростат  и обхващат и страни извън ЕС като Исландия, Швейцария и Норвегия (част от Европейската икономическа зона), Турция и 5 от страните от Западните Балкани (Сърбия, Македония, Черна гора, Босна и Херцеговина и Албания). Сравнението показва, че на единния пазар има разлики, достигащи 3 пъти, като това е особено видимо в скандинавските държави. В Дания цените са били най-високи (142% от средното за ЕС), следвана от Люксембург (127%), Ирландия и Швеция (по 125%) и Финландия (122%). На другия полюс са България с 48% и Македония - 47%, от средните цени за ЕС. Съседните Румъния, Турция и останалите от Западните Балкани са били с цени 51-55 процента от средните в Европейския съюз. За 19-те държави от еврозоната, за която българското правителство има планове да кандидатства, средният показател е 103% от този на целия ЕС. Храната и безалкохолните напитки в България обаче не са най-евтините - те са 73% от средното в ЕС. Това отрежда място 26 от 28 държави, като в Полша (65%) и Румъния (65%) е по-евтино. Дания със 150% цени над средните заема първо място, отново в компанията на скандинавски страни, но и на Австрия, която е трета със 125%. Алкохол и цигари са най-евтини в България (56% от средното за ЕС), а на предпоследните места са Румъния (69%) и Унгария (70%). Тази ценова група е най-скъпа в Ирландия (174%) и Великобритания (157%), следвани от три скандинавски страни - Финландия (139%), Швеция (127%) и Дания (123%). Внушителни са разминаванията и при заведения и хотели - от заемащата последно място България (45% от средното за ЕС) до рекордьорите Дания (151%) и Швеция (146%). Данните обхващат над 2400 потребителски стоки и услуги и са част от програмата на Евростат и Организацията за икономическо сътрудничество и развитие (ОИСР) за покупателната способност на населението. Използваните ценови равнища се основават на концепцията за разходи на домакинствата, включително за наем, ток, вода или отопление, но не включва средствата, отделяни за здравеопазване или образование например.", "date": "2018.06.20", "title": "България остава с най-ниските цени в ЕС, но не и за храна"}
{"url": "https://www.dnevnik.bg/sviat/2018/06/20/3203224_ungarskiiat_parlament_prie_zakona_stop_soros/", "text": "Унгарският парламент одобри днес закона \"Стоп Сорос\", който криминализира съдействието за нелегални мигранти и ограничава дейностите на неправителствени организации. Според него индивиди или организации, които помагат на мигранти, които не изпълняват условията да поискат убежище или да получат статут, са заплашени от затвор, пише агенция \"Ройтерс\". Парламентът прие и конституционна поправка, която гласи, че \"чуждо население\" не може да се установява в Унгария. Управляващата партия \"Фидес\" на премиера Виктор Орбан победи на парламентарните избори през април след кампания, в която той залагаше предимно на атаки срещу филантропа Джордж Сорос и твърдеше, че той опитва да унищожи християнското население на Европа. Законът ще даде на вътрешния министър власт да забранява неправителствени организации, подкрепящи миграцията и смятани за риск за националната сигурност. Редица организации са силно обезпокоени от факта, че всяка от тях, оказваща правна или друга помощ на мигранти, достигнали до границата, може да се окаже извън закона. Управляващите настояват, че предлагат само \"правна рамка\", а решенията за това коя организация е рискова и коя - не, ще бъдат взимани от съда. Ще бъде забранено оказване на помощ за кандидати за убежище - включително съдействие за попълване на формуляри, разпространяване на информация за процедурата, а  на теория дори даването на храна . Хора, оказващи помощ на мигранти или на групи, които осъществяват подобна дейност, ще са заплашени от затвор. Ще бъде невъзможно за мигранти, преминали през страна, смятана за сигурна при пристигането си, да искат убежище в Унгария. Агенцията за бежанците на  ООН критикува  закона, като предупреди, че ако бъде прокаран, ще лиши от \"жизненоважни помощи и услуги\" хора, принудени да бягат от домовете си, и \"допълнително ще възпламени напрегнатия публичен дискурс и разрастващите се ксенофобски нагласи\". Неправителствената организация \"Хюмън райтс уоч\" пък поиска \"Фидес\" да бъде изгонена от Европейската народна партия (ЕНП). Последната вече е настоявала, че в поведението на Орбан има \"червени линии\", но на свой ред беше заплашена от него, че може да \"превземе партията отвътре\",  като създаде \"антиимигрантска европейска партия\"  преди изборите за европарламент през май.", "date": "2018.06.20", "title": "Унгарският парламент прие закона \"Стоп Сорос\""}
{"url": "https://www.dnevnik.bg/sport/2018/06/20/3203162_ronaldo/", "text": "Ранен гол на Кристиано Роналдо се оказа безценен за победата на Португалия с 1:0 срещу Мароко. Носителят на \"Златната топка\" вкара с глава в петата минута. Впоследствие европейските шампиони бяха поставени под напрежение. Мароканците вложиха огромни усилия и имаха добри възможности за изравняване, но не се възползваха. С победата Португалия излезе начело в група В с четири точки, като изпревари Иран и Испания, които играят в късния мач за деня (21.00 часа). Мароканците остават без точка след втори разочароващ мач, загубен с 0:1. В първия те се бориха, но  автогол в добавеното време донесе победата за Иран . Въпреки ранния гол африканският отбор се вдигна и започна да напада. Мехди Бенатия и съотборниците му оставиха добри впечатления, но пропуските им попречиха да спечелят точка. Роналдо вече има 85 гола за Португалия. С постижението си той изпревари легендата Ференц Пушкаш от Унгария и стана най-резултатният европеец за националния си отбор. Нападателят на \"Реал\" (Мадрид) вкара още в петата минута, когато беше точен с глава отблизо. Последваха минути, в които мароканците започнаха да атакуват. В 12-ата Бенатия надскочи защитата и стреля с глава, но не можа да преодолее Патрисио. След още няколко пропуснати възможности за африканците се стигна и до добър шанс пред европейските шампиони. В 39-ата Гонсало Гедеш изпусна от добра позиция след извеждащо подаване на Роналдо. През второто полувреме мароканците заиграха по-добре. Юнес Белханда и Бенатия имаха възможности, от които не се възползваха. В добавеното време дойде кулминацията, когато Бенатия стреля встрани от изгодна ситуация. По време на срещата африканският отбор имаше претенции за неотсъдени дузпи, но технологията за видеоповторенията не беше използвана.", "date": "2018.06.20", "title": "Португалия устиска победа срещу Мароко след ранен гол на Роналдо"}
{"url": "https://www.dnevnik.bg/politika/2018/06/20/3203250_parlamentut_shte_pita_evropeiskata_komisiia_za_zakona/", "text": "Проектозаконът за хазарта на вицепремиера Валери Симеонов ще бъде блокиран поне за 4 месеца, след като парламентарната комисия по финанси реши да поиска от Европейската комисия нотификация заради съмнения, че текстове от него противоречат на европейски директиви. По  искане на комисията по европейски въпроси  от миналата седмица правната дирекция на парламента трябваше да се произнесе дали да се иска нотификация. По думите на председателя на комисията по финанси Менда Стоянова (ГЕРБ) дирекцията е отговорила, че отговорността за решението е на Министерството на финансите. Стоянова не обясни на каква европейска директива противоречи проекта на Симеонов и препрати към становището на ресорното министерство. Според становището на Министерството на финансите Законът за хазарта от 2012 г. е приет след нотификация от Еврокомисията и ако сега ще се правят значителни изменения в него, той трябва да мине през нова нотификация. Икономическите субекти в рамките на единния европейски пазар трябва да имат възможност да изразят мнение по проекта, се посочва още в становището. Предложените от Валери Симеонов и депутатите му промени предвиждат като се разрешава рекламата само на търговската марка и показване на тиражи, но не и обявяване на печелившите. \"Това отлагане не кореспондира с декларираната подкрепа от БСП и ГЕРБ\", каза Валери Симеонов след заседанието на комисията. Според него интересите законът му да не бъде приет са 3 млрд., на колкото той оценява (в лв.) оборота в сектора. \"За 3 млрд. много неща могат да се случат и много позиции да се променят\", добави Симеонов. Според правилника на Министерския съвет законите, за които ще се иска нотификация, се предават на Европейската комисия 4 месеца предварително. \"Колко бързо ще действа Европейската комисия не мога да предвидя, тя може да се замота още 4 месеца\", коментира Симеонов. каза вицепремиерът на въпрос какво ще предприеме след забавянето на закона му. Другият проектозакон на Валери Симеонов, който предвижда въвеждането на допълнителен данък върху апартхотелите в курортите, бе допуснат от комисията до обсъждане в парламента. Симеонов обясни, че се предвижда налагане на данък 0.5-0.7% от данъчната оценка при имот в национален курорт и 0.2-0.4% при по-малките курорти. Симеонов обясни, че данъкът ще бъде върху жилища, които не се използват като такива, защото в момента масово се избягва плащането на данък за наем, като той не се декларира. С поред сметките на Симеонов така се ощетява хазната с няколкостотин милиона лева на сезон и се прави нелоялна конкуренция на хотелите.", "date": "2018.06.20", "title": "Парламентът ще пита Еврокомисията за проекта за хазарта на Валери Симеонов"}
{"url": "https://www.dnevnik.bg/politika/2018/06/20/3203233_boiko_borisov_pozdravi_makedoniia_za_ratificiraneto_na/", "text": "Министър-председателят Бойко Борисов поздрави Македония, след като днес депутатите на страната  ратифицираха договора , който трябва да сложи край на десетилетния спор за името между Скопие и Атина. \"Точно една година, след като с премиера Заев се поклонихме заедно пред паметника на цар Самуил в София, парламентът на Република Македония ратифицира договора с Република Гърция за решаване на спора за името. Поздравявам нашите съседи за смелата и решителна стъпка\", написа Борисов в социалната мрежа \"Фейсбук\". \"Само една година мина от общото ни честване със Зоран, а регионът вече дава пример за добросъседство, разбирателство и общи действия за по-добро бъдеще. Вдъхновение за всичко това бе и нашият договор за приятелство с Република Македония, който бе ратифициран единодушно в нашия парламент\", припомня Борисов. \"Следващите няколко дни са решаващи не само за бъдещето на Република Македония, но и за Западните Балкани. Призовавам всички приятели от Европейския съюз да участват в нашите усилия за една по-стабилна и сигурна Европа. Няма друг път за нашите съседи. Нека им покажем, че са част от нашето семейство\", заключава той.", "date": "2018.06.20", "title": "Бойко Борисов поздрави Македония за ратифицирането на договора за името с Гърция"}
{"url": "https://www.dnevnik.bg/evropa/2018/06/20/3203240_evrodeputati_odobriha_osporvana_ot_internet_gigantite/", "text": "Гугъл\", \"Фейсбук\" и \"Майкрософт\" и други технологични гиганти може да срещнат нови ограничения, след като комисия на Европейския парламент гласува в подкрепа на по-строги правила за авторското право, предаде \"Ройтерс\". Директивата , предложена от еврокомисията преди две години, има за цел да отчете растящата роля на онлайн платформите, да ги принуди да споделят приходите с авторите и да носят отговорност за нарушения на авторското право в интернет. Вотът в Комисията по правни въпроси вероятно ще бъде официалната позиция на европарламента при започването на преговорите с държавите членки, освен ако несъгласните депутати не предизвикат гласуване на пленарно заседание следващата седмица. Докато интернет активисти и някои депутати  критикуваха  реформите на ЕС, притежателите на авторско право ги приветстваха. Германският депутат Юлия Реда, която е част от групата на Зелените в парламента, се обяви против предложението на ЕС. \"Хората ще си навлекат проблеми, докато извършват ежедневни дейности, като да обсъждат новините или се изразяват онлайн\", каза тя, като се закани, че ще оспори резултата и ще поиска гласуване в европарламента през юли. Критиките са насочени основно към член 13 от предложеното ново законодателство. Той предвижда онлайн платформи като \"Ютюб\", \"Инстаграм\" и \"Ибей\" да инсталират филтри, които да не позволяват на потребителите да качват материали, ако се прецени, че те нарушават авторски права. Оспорван е и член 11, според който \"Гугъл\", \"Майкрософт\" и други ще трябва да плащат на автори за показването на новинарски материали. Асоциацията на компютърната и комуникационната индустрия (CCIA), в която членуват гиганти като \"Гугъл\", \"Фейсбук\" и \"Амазон\", се обяви срещу директивата. Според нея евродепутатите от комисията са игнорирали предупрежденията на световно признати експерти като основателя на \"Уикипедия\" Джими Уелс.", "date": "2018.06.20", "title": "Евродепутати одобриха оспорвана от интернет гигантите директива за авторското право"}
{"url": "https://www.dnevnik.bg/gradska_sreda/2018/06/20/3203227_jiteli_na_sofiia_sa_zaveli_isk_sreshtu_obshtinata/", "text": "Граждани, живеещи в близост до бул. \"Скобелев\", са подали колективен иск срещу Столичната община заради трамвайното трасе, което минава пред жилищните им сгради.  Причината е линията между Петте кьошета и бул. \"Витоша\" , която беше положена пред сградите преди 8 години като временно решение. До днес промяна няма, макар от общината да дадоха обещание за това преди 5 години. За иска съобщи главният архитект на София Здравко Здравков на днешното заседание на комисията по транспорт в общинския съвет, на която бяха обсъдени вариантите за промяна на трасето. Проблемът с това трамвайно трасе е свързан  и маршрута на линия 6 , която преди стигаше до басейн \"Спартак\" в \"Лозенец\". През 2016 г. линията беше \"временно\" спряна заради строежа на втория метродиаметър. От тогава линията се движи от кварталите \"Обеля\" до \"Иван Вазов\". Жители на квартала протестираха на няколко пъти, като искаха кметът Йорданка Фандъкова да спази обещанието си и да възстанови линията по маршрута й. Един от предлаганите от общината варианти за маршрута по \"Скобелев\" предвижда трамвай 6 да се движи до \"Спартак\". Той обаче е по-скъп - около 20 млн. лева, защото предвижда изграждане на рампа над надлеза. Вторият вариант е по-евтин - 7 млн. лева, като релсите ще бъдат преместени над тунела.", "date": "2018.06.20", "title": "Жители на София са завели иск срещу общината заради маршрут на трамвай"}
{"url": "https://www.dnevnik.bg/sviat/2018/06/20/3203320_rumuniia_potvurdi_che_arestuvanata_za_shpionaj_v/", "text": "Посолството на Румъния е потвърдило пред московското делово издание РБК, че арестуваната за шпионаж Карина Цуркан, член на борда на държавната енергийна компания Интер РАО, е румънска гражданка. За връзката ѝ с Румъния спекулираха руски медии още във вторник при съобщаването от ТАСС за ареста. Румънското издание Q Magazine е получило отговор от Националната агенция по въпросите на гражданството, според който Цуркан е получила гражданство на 2 април 2014 г. \"Потвърди се, че е гражданка на Румъния. Външното министерство скоро ще публикува изявление по този въпрос\", казват от посолството в Москва. Пред РБК служител допълва, че още не са получили официално уведомление за започване на наказателно дело. Цуркан е била задържана на 15 юни. Външният министър Теодор Мелешкану каза по-рано за агенция \"Аджарпрес\", че задържаната има няколко паспорта, включително молдовски и румънски. Източник, близък до молдовското външно министерство, посочва пред РБК, че тя отдавна е подала молба за отказ от гражданство. То ѝ е отнето с указ на президента през 2016 г.", "date": "2018.06.20", "title": "Румъния потвърди, че арестуваната за шпионаж в Русия е нейна гражданка"}
{"url": "https://www.dnevnik.bg/sviat/2018/06/20/3203310_baski_i_katalunci_pomognaha_na_noviia_ispanski_premier/", "text": "Откакто дойде на власт, новото испанско правителство начело с лидера на социалистическата партия Педро Санчес получава похвали за проевропейската си позиция и прогресивните си политики. На 17 юни то реши да приюти спасителния кораб  \"Акуариус\" , който се луташе в международни води в продължение на два дни с повече от 600 души на борда, след като не бе приет от Италия и Малта. Не всички в Испания обаче са доволни от действията на новото правителство. Баските и каталунските националисти, които изиграха фундаментална роля в неочакваното идване на власт на Санчес, изпитват смесени чувства към новия лидер на страната и правителството. Санчес встъпи в длъжност  като нов премиер на Испания на 2 юни, ден след като вот на недоверие свали от власт неговия съперник от консервативната Народна партия Мариано Рахой. Сега той оглавява правителство на малцинството, подкрепяно от крайнолевия блок \"Подемос\" и други партии, сред които баските (Баската националистическа партия и \"Обединете страната на баските\") и каталунските (Републиканска левица на Каталуня и Европейската демократична партия на Каталуня) националисти. С други думи, Санчес днес е премиер на Испания, защото успя да спечели подкрепата на гореспоменатите партии. Той постигна това с обещание да спомогне за баския мирен процес и да преустанови действието на член 155 от  конституцията на Каталуня . Член 155 бе използван от правителството в Мадрид, за да се прекрати автономията на региона, след като в него се проведе референдум за независимост през октомври 2017 г., който бе обявен за незаконен от испанските съдилища. В деня, когато Санчес пое властта, ново правителство встъпи в длъжност в Каталуня, слагайки автоматично край на малко повече от седемте месеца на пряко управление от централното правителство в Мадрид. Освен това, на 8 юни правителството обяви, че спира прекия финансов контрол, наложен на Каталуня на основание член 155. Въпреки това Още от септември 2015 г. Мадрид надзирава използването на средства от Регионалния фонд за ликвидност от каталунското правителство, за да е сигурно, че парите не отиват за финансиране на движението за независимост в региона. Като част от този процес, на каталунските власти им бе наредено да изпращат в Мадрид ежемесечни доклади. Правителството на Санчес заяви, че ще продължи да изисква докладите. В Каталуня това се възприема като знак, че Санчес не е сериозен по въпроса с нормализацията. Каталунското правителство също така все още чака Санчес да освободи \"политическите затворници\", вкарани в затвора след спорния вот за независимост. Освен това каталунците искат новия премиер да предприеме стъпки за прекратяването на преследването на политици националисти, които са още в изгнание като бившия каталунски премиер Карлес Пучдемон, който сега е в Германия. До този момент Санчес не направи нищо за решаването на тези въпроси. Хосе Луис Абалос, организационен секретар на социалистическата партия, заяви, че решението за политическите затворници и изгнаниците се взима само от съда. Точно като каталунците, баските националисти, които помогнаха на новото правителство да спечели вота на доверие, също не са изцяло убедени в ангажимента на Санчес към нормализацията и диалога. Арналдо Отеги, лидер на партията \"Обединете страната на баските\", наскоро заяви, че не разглежда социалистическата партия като \"истинска възможност за демократизация на испанската държава\". Отеги подкрепи Санчес и партията му както за пълното прилагане на член 155 за Каталуня, така също и за реформата на наказателния кодекс, която позволява отцепници да бъдат вкарвани в затвора, и каза, че ще оценява социалистическата партия спрямо бъдещите ѝ действия и ще чака \"да види какви стъпки ще предприеме тя\". Някои назначения, които Санчес направи в правителството, вече обезпокоиха каталунските и баските националисти, и според някои, Новият премиер назначи Жозеп Борел, бивш председател на Европейския парламент, за външен министър. Борел бе обвиняван, че подкрепя Антитерористичните групи за освобождаване (ГАЛ) - антибаска паравоенна групировка, свързана със социалистическата партия. Друг удар за баските и каталунските сепаратисти бе назначаването за вътрешен министър на консервативния съдия Фернандо Гранде-Марласка, известен със своите сурови присъди срещу отцепници и неохотата си при разследването на твърдения за изтезаване на политически активисти. Гранде-Марласка бе замесен в шест от деветте случая, в които Европейският съд по правата на човека впоследствие осъди испанската държава за това, че не е разследвала твърденията за изтезаване на задържани. Исабел Селаа, новата министърка на образованието, навремето лансираше премахването на задължението за големите компании да предлагат услуги на баски език. Новите министри на отбраната и правосъдието също са разглеждани като проблематични политически фигури от баските и каталунските националисти. Санчес в момента е между чука и наковалнята. Той се нуждае от подкрепата на каталунските и баските националисти в парламента, за да остане на власт, но рискува да загуби гласовете на испанските избиратели, ако предприеме стъпки за нормализация. С отдръпването от ключови за каталунската автономия въпроси и със спорните правителствени назначения, той вече отблъсна от себе си много баски и каталунци. Освен това крайнолявата \"Подемос\" - друга партия, която бе ключова за идването на власт на Санчес, изрази резервите си относно състава на правителството. Общо взето, въпреки хвалбите в чужбина, правителството на Санчес е изолирано и крехко. То се състои от министри и съветници, които сякаш са избрани, за да харесат на крайнодясната опозиция (Народната партия и \"Сиудаданос\"), а не на крайнолевите му и националистически съюзници. Шансовете за честен, конструктивен диалог между сепаратистките сили и Мадрид все още изглеждат също тъй малки, както и преди. /БТА", "date": "2018.06.20", "title": "Баски и каталунци помогнаха на новия испански премиер, но са скептични към него"}
{"url": "https://www.dnevnik.bg/sport/2018/06/20/3203312_levski_zapochna_podgotovkata_s_pobeda_nad_hebur/", "text": "Левски\" започна подготовката за новия сезон с победа в първата контрола. Сините се наложиха с 4:0 на стадион \"Георги Бенковски\" в Пазарджик над местния \"Хебър\". Силен мач за \"Левски\" направи Жорди Гомес, който беше замесен във всеки един от головете на отбора. Испанецът отбеляза две попадения и асистира за другите две на Серджиу Буш и Давид Яблонски. Двубоят премина в бавно темпо, като играчите на \"Левски\" не срещнаха сериозна съпротива. Двата отбора изиграха две полувремена по 40 минути по настояване на треньорите си. Юношата на \"Левски\" Атанас Кабов започна активно двубоя, като първата добра възможност за гол се откри пред него. Той проби отляво и стреля точно, но ударът му беше спасен от вратаря на \"Хебър\" Димитър Пангев. В 18-ата минута \"Левски\" откри резултата. Обертан нахлу в наказателното поле отдясно и подаде към Гомес, който нямаше проблеми да отбележи от точката за изпълнение на дузпа. Три минути по-късно Буш удвои на празна врата след подаване на Гомес. През втората част играчите на \"Левски\" контролираха играта, без да предприемат рискове. В 66-ата минута Яблонски отбеляза дежурния си гол. Чехът засече центриране на първа греда от корнер след центриране на Гомес. В края на двубоя испанецът вкара второто си попадение с хубав удар от границата на наказателното поле. Подготовката на сините в Правец ще продължи до 5 юли. Следващите две проверки ще са на стадион \"Георги Аспарухов\" - на 27 юни със \"Септември\" и на 5 юли с украинския \"Олександрия\". Днес  сините научиха съперника си в първия квалификационен кръг в Лига Европа . \"Левски\" ще играе срещу \"Вадуц\" от Лихтенщайн, като възпитаниците на Роси са гости в първия мач. Двубоите са на 12 и 19 юли. Съперник на \"Левски\" във втория кръг може да бъде \"Жалгирис\". Литовският тим ще се изправи срещу победителя от двойката \"Биркиркара\" (Малта) и \"КИ Клаксвик\" (Фарьорските острови). ", "date": "2018.06.20", "title": "\"Левски\" започна подготовката с победа над \"Хебър\""}
{"url": "https://www.dnevnik.bg/sport/2018/06/20/3203336_ludogorec_specheli_purvata_si_kontrola_ot_lagera_v/", "text": "Лудогорец\" спечели първата си контрола за лятната подготовка , налагайки се с 2:1 над австрийския \"Вакер\" (Инсбрук). Седемкратният шампион на България стигна до успеха с попадения на Клаудиу Кешеру в 11-ата минута и Жоао Пауло след почивката. Точен за \"Вакер\" беше Габриеле. Двубоят беше пръв за \"Лудогорец\" от лагера в Австрия, с който тимът ще се подготви за новия сезон в Първа лига и квалификациите на Шампионската лига. Срещата започна много добре за българския тим, като на няколко пъти играчите в зелено стреляха опасно, но не успяха да поразят целта. Все пак в 11-ата минута Кешеру откри след премерен удар от границата на наказателното поле. Румънецът получи пас от Вандерсон и без да се бави стреля към вратата – 1:0. До края на първата част \"Вакер\", който спечели промоция за австрийската Бундеслига, също имаше своите шансове. При удар от фаул обаче Кершбаум стреля над вратата. През втората част мениджърът Аутуори направи десет промени като заложи на коренно различен състав. Тимът продължи да играе на висока скорост и в 67-ата минута Жоао Пауло удвои. Якуб Шверчок задържа добре топката, подаде я към Пауло и той със силен удар не остави шансове на вратаря на австрийците. Две минути преди края на мача \"Вакер\" намали след точно изпълнение на Даниеле Габриеле, който преодоля Даниел Наумов. \"Все още се намираме в прекалено ранна фаза на нашата подготовка. Работим както върху новата ни концепция, така и върху физическото им състояние. Аз съм доволен от представянето им днес. Заложих на два различни отбора, да ги смесим, за да се запозная и аз по-добре с техните качества\", каза Аутуори. Бразилецът коментира и жребия за Шампионската лига, където \"Лудогорец\" ще се изправи срещу \"Крусейдърс\" от Северна Ирландия, а след това евентуално срещу унгарския \"Видеотон\". \"Независимо от противника \"Лудогорец\" трябва да продължи напред и да се справи с отборите. Целта ни е да играем в групите на Шампионската лига и затова няма какво толкова да кажа за съперниците ни\", обясни Аутуори. Следващата контрола на \"Лудогорец\" е на 23 юни срещу шампиона на Азербайджан \"Карабах\".", "date": "2018.06.20", "title": "\"Лудогорец\" спечели първата си контрола от лагера в Австрия"}
{"url": "https://www.dnevnik.bg/photos/2018/06/20/3202891_fotogaleriia_svetovnite_snimki_na_denia_-_20_juni_2018/", "text": "Животът в Русия не е само Световно по футбол. Момент от деня в Нижни Новгород, Русия.", "date": "2018.06.20", "title": "Фотогалерия: Световните снимки на деня - 20 юни 2018 г."}
{"url": "https://www.dnevnik.bg/bulgaria/2018/06/20/3203338_putnata_agenciia_zapochva_rabota_po_vruzkata_na_aheloi/", "text": "Агенция \"Пътна инфраструктура\" е задействала дейностите по свързването на Ахелой с новия път, свързващ Бургас и Слънчев бряг, който бе тържествено открит от премиера Бойко Борисов миналата седмица. Утре започват геодезическите заснемания и през следващата седмица се предвижда да започнат и строителните работи, които ще бъдат изпълнени съвместно с община Несебър. Това се разбира след среща на председателя на Управителния съвет на Агенция \"Пътна инфраструктура\" инж. Дончо Атанасов с жителите на Ахелой, съобщи агенция \"Фокус\". Разгледани са различни варианти и е избран възможно най-оптималният вариант за влизане от Слънчев бряг към Бургас, уверил Атанасов и посочил, че с проекта Ахелой ще има два входа и два изхода към републиканската пътна мрежа, каквито нямат и областният център Бургас, както и всички други населени места по Южното Черноморие. Във вторник жители на града излязоха на протест след като се установи, че официално откритият път ги откъсва и се налага да пътуват километри, за да влизат и излизат от Ахелой. С построяването на обходния път интензивният транзитен трафик вече не преминава през Ахелой, с което се опазва живота и здравето на жителите на града и се намалява опасността от тежки пътни инциденти, категорични са кметовете от региона, посочва още директорът на пътното ведомство. ", "date": "2018.06.20", "title": "Пътната агенция започва работа по връзката на Ахелой с републиканската мрежа"}
{"url": "https://www.dnevnik.bg/sport/2018/06/20/3203362_petkratniiat_shampion_v_tura_bernar_ino_prizova/", "text": "Легендарният френски колоездач Бернар Ино призова участниците в Тур дьо Франс да обявят стачка на тазгодишното 105-о издание, ако Крис Фрум застане на старта във Венде на 7 юли. Ино, който е петкратен шампион в Обиколката на Франция, смята че британецът не бива да участва, заради неразрешения си случай с положителна проба за салбутамол. Фрум, който през миналата година спечели Тура за четвърти път и сега се е прицелил в пети триумф, беше уличен с близо двойно над позволеното количество за салбутамол по време на Обиколката на Испания през 2017 г. Той спечели състезанието, но все още няма решение по казуса му дали заслужава наказание. Заради това, че салбутамолът е специфично вещество, а не допинг (според правилата на Световната антидопингова агенция WADA – бел. ред.), Фрум използва вратичка в правилника да се състезава. Той дори спечели Обиколката на Италия през май и стана седмият колоездач, който има победи в трите големи обиколки. \"Мисля, че колоездачите трябва да кажат ясно, че ако Фрум стартира те ще обявят стачка. Засега обаче всички са прекалено меки\", каза Ино пред Ouest France. \"Засега Фрум не е наказан, защото казват, че става въпрос за необичайна проба. Не, не е това, може вентолинът да не е нещо кой знае какво, но е забранен, затова нека го накажат. Правилата са за всички\". С успеха си в Джирото Фрум се нареди до Бернар Ино и Еди Меркс като носител едновременно на трите фланелки. За последно това направи французинът Бернар Ино, който триуфмира в Тура и Джирото през 1982 г. и във Вуелтата през 1983 г. Само още един състезател в цялата история на колоезденето има подобно постижение - Еди Меркс. Легендарният белгиец печели четири поредни големи обиколки през 1972 и 1973 г. - два пъти Джирото и по веднъж Тура и Вуелтата. Ино обаче отказва да приеме Фрум като равен на себе си и Меркс. \"Не, той не принадлежи към групата на великите\". Французинът сравни случая на Фрум с положителната проба на Алберто Контадор, който беше уличен с кленбутерол в Тура през 2010 г. Впоследствие испанецът получи наказание със задна дата и беше лишен от титлата си в Тура през 2010 г., тази в Джирото през 2011 г. и петото място във Франция. Тогава Контадор се състезаваше въпреки пробата. До началото на 2018 г. Ино заемаше пост в ASO (организаторът на Тур дьо Франс), но напусна. Компанията вече обяви, че обмисля дали да забрани на Фрум да участва, но все още няма официална информация. Позицията на Ино обаче доведе и до остри реакции. Той беше нападнат от Йохан Брюнел, който изведе Ланс Армстронг до седем титли в Тура (впоследствие отнети заради допинг). Белгиецт нарече Ино \"Господин къса памет\". В кариерата си самият Ино има спорни моменти. През 1982 г., когато печели последователно трите големи обиколки, той отказва да даде допинг проба. По-късно французинът яростно защитава своя сънародник Лоран Желабер, който е използвал еритропоетин (ЕПО). До момента много малко колоездачи се обявиха срещу участието на Фрум в Тура. Последният, който по-скоро подкрепи британеца беше Винченцо Нибали. \"На негово място и аз щях да участвам, защото правилникът не го наказва, той не е дал положителна проба за допинг\", обяви един от големите съперници на звездата на \"Скай\". Обиколката на Франция  започва на 7 юли във Венде и ще завърши традиционно на Шан-з-Елизе в Париж на 29 юли. Колоната ще измине 3329 километра по пътищата на Франция, като ще посети четири от планинските масиви в страната - Юра, Алпи, Пиренеи и Централния масив.", "date": "2018.06.20", "title": "Петкратният шампион в Тура Бернар Ино призова за стачка, ако Фрум участва"}
{"url": "https://www.dnevnik.bg/biznes/2018/06/20/3203302_nai-dobriiat_restorant_v_sveta_e_na_malka_ulichka_v/", "text": "Остериа Франческана\" (Osteria Francescana) е най-добрият ресторант в света за втори път след като получи същата оценка и през 2016 г. През миналата година разположеният в малка уличка в Модена ресторант бе на второ място, съобщава \"Блумбърг\". Наградите бяха раздадени в Билбао, Испания. Това показва тазгодишната класация \"50-те най-добри ресторанта в света\", поддържана от William Reed Business Media. Класирането на кандидатите е след гласуване от 1000 ресторантьори, главни готвачи, пишещи за храна и гастрономи. Участниците във вота са разпределени в 26 отделни региона на света. Наградите започват да се обявяват през 2002 г. като публикация в британското издание \"Ресторант\". Целта е била да се популяризира изданието, започнало да излиза само година по-рано. Редакторите изпращали мейли до журналисти и готвачи да посочват своите фаворити. Получили огромно количество отговори и така се родила класацията. Сред първите 15 има и руско присъствие. Това е White Rabbit в Москва. През миналата година е класиран 23-и, а тази заема 15-о място. 2.El Celler de Can Roca, Жирона, Испания 3. Mirazur, Ментон, Франция 4. Eleven Madison Park, Ню Йорк, САЩ 5. Gaggan, Банкок 6. Central, Лима, Перу 7. Maido, Лима, Перу 8. Arpège, Париж, Франция 9. Mugaritz, Сан Себастиан, Испания 10. Asador Etxebarri, Акспе, Испания", "date": "2018.06.20", "title": "Най-добрият ресторант в света е на малка уличка в Модена"}
{"url": "https://www.dnevnik.bg/sviat/2018/06/20/3203366_panika_v_panama_mosak_fonseka_ne_sa_znaeli_koi_stoi/", "text": "Два месеца, след като адвокатската кантора \"Мосак Фонсека\" разбира, че архивът за десетилетия назад ѝ е копиран и изнесен, ръководството не успява в над 70% от случаите да установи кои са крайните собственици на над 28 500 активни компании, които са регистрирали на Британските Вирджински острови. За 10 500 активни компании без явен собственик, регистрирани от адвокатите в Панама, този дял е още по-висок - 75%. И това се случва във фирма, която твърди, че \"провеждаме подробен дю дилиджънс на всички нови и на евентуалните ни клиенти, като проверката често надхвърля строгостта на съществуващите правила и стандарти, следвани от нас и други в сектора\". Панически усилия да се разбере за кого и какво точно са направили. Това е част от разкритията, публикувани като продължение на т.нар. Панамски досиета от 2016 г. В сряда те бяха публикувани от  Международния консорциум на разследващи журналисти (ICIJ) , Центъра за изследване на корупцията и организираната престъпност (OCCRP) и издания като \"Зюддойче цайтунг\" и \"Новая газета\". Те обхващат периода след 9 март 2016г., когато в \"Мосак Фонсека\" научават за пробива и са ценни с това, че може да се разбере как клиенти по цял свят - държавни служители, политици и роднините им, както и техни приятели - реагират на най-голямата разследваща съвместна публикация на 380 журналисти. Изведнъж приоритет №1 става трескавото изясняване кои са клиентите, освен известните \"световни знаменитости, олигарси и престъпници\". Кантората би трябвало да знае всеки един от тях, защото такива са условията за дейността ѝ и избягването на попадане в ситуация да бъде обвинена, че подпомага престъпна дейност. Новите документи показват, че е започнала вълна от запитвания към банкери, счетоводители и адвокати, наели компанията от името на свои богати клиенти, желаещи анонимност. Ако не получат отговор, в \"Мосак Фонсека\" може да бъдат принудени да блокират или ликвидират регистрираните от нея фирми, което сериозно би объркало бизнеса на клиентите. \"Би трябвало да е абсолютно неприемливо подобна компания да не знае собственика дори на една от регистрираните от нея фирми, да не говорим да хиляди\", коментира Джак Блум, американски юрист, специализиран в данъчни измами и пране на пари. Той припомня, че през последните 17 години изискванията са станали още по-строги заради борбата с финансиране на тероризма.", "date": "2018.06.20", "title": "Паника в Панама: \"Мосак Фонсека\" не са знаели кой стои зад 70% от регистрираните фирми"}
{"url": "https://www.dnevnik.bg/sport/2018/06/20/3203367_s_kuriozen_gol_ispaniia_prechupi_iran_za_purva_pobeda/", "text": "Испания направи голяма крачка към класиране на осминафиналите на световното първенство след победа с 1:0 над Иран. Иберийците не направиха най-добрия си мач, но стигнаха до трите точки, благодарение на куриозен гол. Той беше записан на сметката на Диего Коста, след като топката рикошира от неговия крак при опит за изчистване от защитник на Иран. В големи периоди от срещата Испания не беше на ниво и показа различна игра от тази срещу  Португалия . Защитата пред Давид Де Хеа допусна немалко колебания, а в атака испанците срещнаха добре организиран съперник. Гол на Иран беше отменен в 63-ата минута след засада на Сайед Езатолахи. След първите две завъртания в група В Португалия и Испания делят първата позиция с по четири точки. Двата тима имат и еднаква голова разлика – 4:3. Иран остава трети с три точки, а  Мароко вече отпадна след две поредни загуби . В последния кръг на 25 юни Испания среща Мароко, а Иран излиза срещу европейските шампиони от Португалия. С огромно желание и много разход на енергия иранските футболисти успяха да неутрализират всички опити на \"Фурия роха\" да отбележи гол. Макар да владееха топката в едва 19% от времето, играчите на Карлош Кейрош действаха много дисциплинирано в защита. В големи периоди от мача те бяха зад линията на топката, но постоянно създаваха числено предимство, за да спират испанците. Едва след 15-ата минута иберийците започнаха да играят на по-висока скорост, сменяха позициите си и прибегнаха към традиционния си стил, което на няколко пъти разклати иранците. Най-добрите възможности за испанците се откриха пред Давид Силва и Диего Коста. При първият случай халфът опита атрактивен ножичен удар, но стреля над вратата. Вратарят на Иран Бейранванд трябваше да се намесва само веднъж, но дори не беше застрашен сериозно преди почивката. След като иранците бяха добре групирани в собствената си половина, испанските играчи започнаха да играят главно в средата на терена, опитвайки да освободят фланговете. Дори и пробивите на защитниците Жорди Алба и Даниел Карвахал обаче не носеха успех. Испания завърши с десет удара, от които само един беше точен. Иранските футболисти блокираха пет изстрела на световните шампиони от 2010 г. Шансовете на Иран пък бяха крайно ограничени и персийците опитаха само два пъти да обстрелват Давид Де Хеа. Най-спорният момент в първата част беше едно настъпване на Диего Коста срещу иранския вратар. Бейранванд опита да играе на нерви с нападателя на Испания, но Коста го настъпа умишлено, секунди след като иранецът улови топката. Въпреки това съдията от Уругвай Куня не посмя да покаже картон на тарана. След приспивното темпо през първото полувреме, втората част започна далеч по-интересно. Испания вдигна скоростта и в рамките на пет минути три пъти създаде смут в наказателното поле на Иран. Веднъж обаче Коста се размина с топката, а ударите на Иско и Бускетс не намериха целта. В 52-ата минута обаче изненадващо Иран можеше да поведе след центриране от корнер. Пике не се намеси добре, изчиствайки топката, а Ансарифард стреля от воле, но кълбото срещна външната част на мрежата. Вихреното темпо от началото на втората част обаче продължи и в 54-ата минута и \"Фурия роха\" откри. Ситуацията беше куриозна, след като Коста първоначално не успя да стреля, Рамин Резаян опита да изчисти топката, но я прати в крака на испанския нападател, откъдето тя попадна в мрежата – 1:0. Попадението беше записано на Коста и така испанският нападател вече стана с три попадения, колкото има и Денис Черишев от Русия. Попадението на Коста събуди иранските футболисти, които на свой ред погледанаха много по-смело към испанската врата. Буквално няколко минути, след като получиха гол, играчите на Кейрош тотално смениха начина си на игра и излязоха по-напред. Те бързо стигнаха до вратата на Де Хеа. В 63-ата минута Иран дори стигна до гол, който обаче беше отменен. Сайед Езатолахи се разписа след разбъркване от статично положение. Страничният съдия обаче маркира засада, след като централният нападател Азмун игра с топката при центрирането. Положението обаче не беше изгледано от съдията Андрес Куня на видеоповторение, като той не използва VAR, доверявайки се единствено на помощника си си видеоасистентите. До края на двубоя Испания играеше единствено, за да задържи крехкия си аванс. За сметка на това Иран се хвърли в предни позиции и стигна до няколко опасни центрирания, които показаха, че защитата на испанците изпитва колебания. Въпреки това световните шампиони устискаха в края и се поздравиха с първа победа, която увеличава шансовете им да излязат от групата.", "date": "2018.06.20", "title": "С куриозен гол Испания пречупи Иран за първа победа на световното"}
{"url": "https://www.dnevnik.bg/sviat/2018/06/20/3203382_trump_se_otkaza_da_razdelia_migranti_ot_decata_im/", "text": "Президентът на САЩ Доналд Тръмп подписа днес днес указ за прекратяване на практиката за разделяне на деца мигранти от родителите им при незаконно влизане в страната, предадоха Ройтерс и Франс прес, цитирани от БТА. \"Не харесвах да виждам как биват разделяни семейства\", каза Тръмп на церемонията по подписването на нормативния акт. В същото време той подчерта, че здравата охрана на южната граница на САЩ с Мексико остава приоритет за него. Франс прес определя указа на Тръмп като зрелищен обрат, който слага край на една практика, струвала многобройни критики на администрацията на президента на САЩ. Малко по-рано източник от правителството каза, че Тръмп ще подпише нормативния акт още днес. Той обясни, че указът ще даде на семейства нелегални имигранти с деца предимство при разглеждане на техните случаи. Нормативният акт обаче няма да сложи край на т. нар. политика на нулева толерантност на администрацията на Тръмп към нелегалната имиграция, подчерта в същото време цитираният източник, пожелал анонимност. По-рано днес президентът на САЩ каза, че скоро ще подпише \"нещо\" с цел спиране на разделянето на деца мигранти от техните родители, с които са влезли незаконно в страната. Искам да реша проблема с разделянето на мигрантски семейства на границата между Мексико и Съединените щати, каза Тръмп пред репортери в Белия дом.", "date": "2018.06.20", "title": "Тръмп се отказа да разделя мигранти от децата им"}
