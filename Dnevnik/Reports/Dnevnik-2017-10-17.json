{"url": "http://www.dnevnik.bg/sport/2017/10/17/3061485_totnum_stigna_do_ravenstvo_s_real_na_bernabeu_siti_vze/", "text": "Реал\" (Мадрид) и \"Тотнъм\" завършиха 1:1 на \"Сантяго Бернабеу\" в среща от третия кръг в групите на Шампионската лига. Лондончани поведоха, но с гол на Кристиано Роналдо от дузпа настоящият носител на отличието изравни. Същия резултат се получи и в другия мач от групата. \"Борусия\" стигна до 1:1 при гостуването си на \"Апоел\", за да вземе първа точка в надпреварата. След тези резултати \"Реал\" и \"Тотнъм\" остават на върха с напълно еднакви показатели преди втория мач помежду им в Лондон. \"Борусия\" и \"Апоел\" са в дъното с по една точка. \"Манчестър сити\" продължи да се движи уверено и спечели с 2:1 срещу \"Наполи\". С успеха си \"гражданите\" събраха девет точки и водят с три пред \"Шахтьор\", който се наложи с 2:1 срещу \"Фейенорд\" като гост. \"Реал\" беше по-дейният отбор и създаде повече положения, но не успя да постигне целта си. Още в началото Роналдо стреля с глава, но улучи гредата, а при добавката отблизо Карим Бензема не успя да вкара от чисто положение. Малко след това португалецът стреля по тревата, но в аут. \"Тотнъм\" отговори с удар на Хари Кейн, а Кейлор Навас изби. \"Шпорите\" поведоха в 28-ата минута, когато Рафаел Варан си вкара автогол след подаване на Орие в наказателното поле. Малко преди почивката Роналдо изравни от дузпа. През втората част \"Реал\" започна силно и притисна съперника си. Мадридчани атакуваха, но само четири от 11-те им удара бяха точни. Най-доброто положение беше пред Бензема, който стреля отблизо, а Юго Лорис спаси с крак. \"Тотнъм\" също търсеше начини да вкара, но имаше по-малко възможности да го направи. Силното начало помогна на \"Манчестър сити\" да спечели важна победа. \"Гражданите\" поведоха с 2:0 срещу \"Наполи\" до 13-ата минута. Най-напред в деветата Рахим Стърлинг се възползва от отбита от защитник топка и вкара. След това Кевин де Бройне подаде много добре в наказателното поле и Габриел Жезус отблизо удвои. Англичаните действаха много по-добре, но не можаха да стигнат до нов гол. След почивката играта беше по-равностойна с положения пред двете врати. \"Наполи\" намали в 73-ата минута, когато Амаду Диавара вкара от дузпа.", "date": "2017.10.17", "title": "\"Тотнъм\" стигна до равенство с \"Реал\" на \"Бернабеу\", \"Сити\" взе нова победа"}
{"url": "http://www.dnevnik.bg/photos/2017/10/17/3060931_fotogaleriia_svetovnite_snimki_na_denia_-_17_oktomvri/", "text": "Прах от северна Сахара, донесен от  , на фона на ранното утринно слънце близо до град Ексетър, Великобритания.", "date": "2017.10.17", "title": "Фотогалерия: Световните снимки на деня - 17 октомври 2017 г."}
{"url": "http://www.dnevnik.bg/photos/2017/10/17/3061347_snimka_na_denia_vosuchniiat_donald_trump/", "text": "Президентът на САЩ Доналд Тръмп бе изобразен като восъчна фигура в музея \"Мадам Тюсо\" в Берлин, Германия.", "date": "2017.10.17", "title": "Снимка на деня: Восъчният Доналд Тръмп"}
{"url": "http://www.dnevnik.bg/zdrave/2017/10/17/3061462_zdravnata_kasa_predlaga_s_407_mln_lv_poveche_za/", "text": "Повече пари за болниците догодина предвижда проектобюджетът на Здравната каса. Документът вече е одобрен от Надзорния съвет на институцията. Окончателните му параметри ще бъдат определени от депутатите. Надзорният съвет на Здравната каса предлага догодина за лечение да се отделят с 407 млн. лв. повече, съобщава БиТиВи. По-голямата част от увеличението ще се разпредели между болници и лекарства, но се предвижда ръст и при лекарите специалисти (с 19.7 млн. лв.), както и джипитата. Според общопрактикуващите лекари предвиденото увеличение при тях от 200 хил. лева е символично. Те настояват за увеличение от 25 млн. лв, посочва телевизията. Те предлагат парите да отидат за детско здравеопазване, ваксининаре и профилактични прегледи. Настояват касата да плаща повече за всеки пациент и да увеличи цената на профилактичните прегледи и тези на хронично болните. \"200 хиляди лева е цената на един луксозен апартамент в София. По-добре хич да не ги бяха давали, защото те сега ще продължат да говорят, че все пак е увеличен с 200 хиляди, това е дебелоочието\", коментира д-р Николай Брънзалов от Националното сдружение на общопрактикуващите лекари в България. Здравни експерти приветстват общото увеличение на бюджета, но с едно наум.Те са 400 милиона повече от планираните за 2017 г., но са 300 милиона повече от реално разходваните. Освен това Здравната каса има отложени плащания от 2017 г. и дори по-стари\", обясни д-р Стойчо Кацаров, от Центъра за защита правата в здравеопазването. От следващата година Здравната каса трябваше да започне да плаща за зъбни протези. От Българския зъболекарски съюз обаче предупредиха, че с предвидения бюджет това е невъзможно да се случи.", "date": "2017.10.17", "title": "Здравната каса предлага с 407 млн. лв. повече за лечение"}
{"url": "http://www.dnevnik.bg/sport/2017/10/17/3061460_futbolni_fenove_poiskaha_ostavkata_na_varnenskiia_kmet/", "text": "Стотици фенове на \"Спартак\" (Варна) се събраха тази вечер пред сградата на общината в града, за да протестират срещу бездействието на кмета Иван Портних за решаването на проблема с базата на клуба. В няколко поредни събития през последните месеци бивши футболисти и ръководители на \"Спартак\" настояват  общинската власт във Варна и държавата да вземат спешни мерки . Според документите, представени от тях на пресконференция в София преди седмица, през 2006 година собствеността върху терена, на който е изграден стадионът, е прехвърлена от община Варна на частното дружество \"Барет ауто\". Четири години по-късно – през 2010 г., акциите преминават във владение на друга частна компания – \"Инжстрой\". От този момент досега нещата, свързани със \"Спартак\", могат да се определят само с една дума - \"батак\", твърдят активисти от фенклуба на отбора. Според тях скритата идея на \"Инжстрой\" е да промени предназначението на терена и да го застрои. Пред сградата на общината във Варна ветерани на \"Спартак\" изиграха символичен мач, след което поискаха оставката на кмета на града Портних заради неспособността му да се справи с проблема. \"Убиец на клуба\" беше наречен и един от неизменните членове на Общинския съвет във Варна през последните десетилетия – Янко Станев. Според феновете на \"Спартак\" именно той е виновник за извършеното през 2006 г. прехвърляне на имота в частно дружество. Пред сградата на кметството във Варна беше разпънат и транспарант с призива: \"Г-н Борисов, спрете кражбата \"Спартак\"\". Миналата събота по време на мача с ЦСКА привържениците на \"Пирин\" вдигнаха транспарант с надпис \"Support Spartak\" (Подкрепа за \"Спартак\"). Фенове на \"Лудогорец\" се обърнаха към министър-председателя чрез транспарант с надпис: \"Г-н Борисов, спрете кражбата \"Спартак\" по време на  гостуването на \"Черно море\" (1:0) във Варна . Човек от фенклуба на \"Спартак (Варна), пожелал анонимност, заяви, че преди четири години собственикът на \"Лудогорец\" Кирил Домусчиев е провел неуспешни преговори с \"Инжстрой\", за да вземе базата и да инвестира. Миналата година той направил и втори опит, но също без успех. През ноември 2012 г. на въпрос дали има интерес към \"Спартак\" (Варна) собственикът на разградчани каза: \"На този етап - не. Не е слух, но на този етап не. При всички положения ние се интересуваме от придобиването на няколко клуба. Не знам дали знаете, но нашата школа започва да ражда и в следващите няколко години на тези млади момчета трябва да им търсим къде да играят.\" От своя страна ръководството на \"Спартак\" обяви в сайта на клуба, че е намерило \"сериозни потенциални финансови инвеститори\". Как се стигна до кризата с клубната база на \"Спартак\" във Варна четете тук.", "date": "2017.10.17", "title": "Футболни фенове поискаха оставката на варненския кмет и помощ от Борисов"}
{"url": "http://www.dnevnik.bg/sport/2017/10/17/3061453_shekspir_beshe_uvolnen_sled_samo_chetiri_meseca/", "text": "Мениджърът на \"Лестър\" Крейг Шекспир беше уволнен, обявиха от клуба. Специалистът се задържа начело на \"лисиците\" четири месеца. Шекспир дойде като временен мениджър на английския отбор след раздялата с Клаудио Раниери. След това  остана да води отбора с постоянен договор . Слабите резултати от началото на сезона доведоха до промяната. \"Лестър\" има една победа в осем мача във Висшата лига, като в понеделник \"лисиците\" направиха 1:1 с \"Уест бромич\". Като вероятни мениджъри се споменават Сам Алардайс, Крис Колмън, Найджъл Пиърсън и Роберто Манчини.", "date": "2017.10.17", "title": "Шекспир беше уволнен след само четири месеца начело на \"Лестър\""}
{"url": "http://www.dnevnik.bg/sport/2017/10/17/3061479_bulgariia_vremenno_beshe_otstranena_ot_mejdunarodnata/", "text": "Българската федерация по шахмат (БФШ) беше изключена временно като член на Международната федерация по шахмат (ФИДЕ). Това решение беше взето по време на 88-ия конгрес на ФИДЕ, който се проведе в Анталия. В началото на август Комисията по лицензиране към Министерството на младежта и спорта  реши да не поднови лиценза на БФШ  заради нецелесъобразно изразходване на средства. Това наложи създаването на нова федерация - БФШ 1928, която трябваше да кандидатства пред министерството за лиценз, но заради забавено съдебно решение това още не е факт. Затова на конгреса във ФИДЕ беше прието, че българските състезатели ще играят в международните турнири под флага на ФИДЕ. Освен това те трябва да платят по 60 евро годишна такса. Спортното министерство остави БФШ без лиценз, след като не беше изпълнен и  последният ултиматум за възстановяване на средства в размер на 2.1 милиона лева . Парите бяха отпуснати от държавата в периода 2011 – 2014 г. за плащане на такси за провеждане на първенства и турнири към Европейския шахматен съюз (ЕШС). По това време президент на двете шахматни организации беше Силвио Данаилов. През август миналата година министерството и българската федерация по шахмат сключиха споразумение за разсрочено плащане на 476 105 лева, от които 97 718 лева лихви. Агенцията за държавна финансова инспекция и инспекторатът констатираха това, което Данаилов отричаше - че тази сума е отишла в банкова сметка, която не е официалната сметка на Европейския шахматен съюз.", "date": "2017.10.17", "title": "България временно беше отстранена от Международната федерация по шах"}
{"url": "http://www.dnevnik.bg/sport/2017/10/17/3061481_sharapova_otpadna_oshte_na_starta_na_turnira_v_moskva/", "text": "Руската тенисистка Мария Шарапова отпадна още на старта на турнира в Москва. Тя загуби с 6:7 (3), 4:6 от осмата в схемата Магдалена Рибарикова за близо два часа игра. Това беше първият турнир от WTA за рускинята пред родна публика след 2007 година. Шарапова дойде с увереност след  първата си титла от две години насам - в Тянджин . \"Много исках да приключа сезона в Москва, така че не съжалявам, че дойдох. Ако турнирът беше извън Москва, нямаше да участвам\", каза Шарапова, цитирана от ТАСС. Тя посочи, че се е опитала да спечели, но съперничката ѝ е играла много силно. \"Имах огромно желание да играя в родината си и знаех, че цялата страна ще ме подкрепя\", допълни рускинята. Шарапова, която заема 57-ото място в световната ранглиста, поведе с 3:2 в тайбрека на първата част, но след това загуби следващите пет разигравания. Във втората част словачката направи решителен пробив в десетия гейм и това я отведе към успеха. В следващия кръг Рибарикова ще играе с Ализе Корне от Франция.", "date": "2017.10.17", "title": "Шарапова отпадна още на старта на турнира в Москва"}
{"url": "http://www.dnevnik.bg/sport/2017/10/17/3061489_livurpul_natrupa_uverenost_i_izravni_rekord_s_razgrom/", "text": "Ливърпул\" постигна разгромна победа със 7:0 срещу \"Марибор\" в Шампионската лига. Воденият от Юрген Клоп отбор изигра силен мач и се изкачи начело в групата си. В другия мач \"Спартак\" (Москва) постигна не по-малко впечатляваща победа. Ивелин Попов и съотборниците му стигнаха до 5:1 срещу \"Севиля\" у дома. \"Ливърпул\" е начело с пет точки и голова разлика 10:3. Руснаците са със същия актив и голова разлика 7:3. \"Севиля\" има точка по-малко, а \"Марибор\" е в дъното с една точка. Мърсисайдци имаха отлична вечер и не се смилиха срещу \"Марибор\". С гръмката си победа те изравниха рекорда за най-изразителна победа като гост в Шампионската лига. Първата победа със 7:0 в гостуване в турнира е при успеха на \"Олимпик\" (Марсилия) срещу \"Жилина\" през 2010 г., а четири по-късно \"Шахтьор\" прави същото срещу БАТЕ (Борисов). Роберто Фирмино започна головото шоу в Словения още в четвъртата минута, а до 19-ата резултатът вече беше 3:0 за \"Ливърпул\". След това червените нямаха никакви проблеми, а с две попадения в заключителните секунди разгромът стана пълен. В четвъртата минута Мохамед Салах напредна от дясно и пусна пред вратата към Фирмино, който засече. В 13-ата Джеймс Милнър върна към Филипе Коутиньо и бразилецът удвои с удар от 15 метра. \"Ливърпул\" вкара нов гол в 19-ата, когато Фирмино изведе Салах и той преодоля вратаря на съперника. Малко преди почивката Алваро Морено от ляво пусна успоредно на голлинията и Салах засече във вратата. С началото на второто полувреме головете за гостите продължиха. В 54-ата минута Коутиньо центрира от фаул и Фирмино с гръб към вратата стреля с глава и вкара втория си гол. Последва затишие, продължило до 86-ата минута. Тогава резервата Алекс Окслейд-Чембърлейн получи пред вратата на \"Марибор\" и вкара. В последните секунди Александър-Арнолд стреля силно от разстояние и след рикошет отбеляза седмия гол за \"Ливърпул\".", "date": "2017.10.17", "title": "\"Ливърпул\" натрупа увереност и изравни рекорд с разгром със седем гола в Словения"}
{"url": "http://www.dnevnik.bg/photos/2017/10/17/3060914_fotogaleriia_buriata_ofeliia_ocveti_nebeto_nad_london/", "text": "Тропическата буря \"Офелия\" оцвети небето над Лондон в необичаен оттенък на жълтото, защото носи пясък от пустинята Сахара, прах от Северна Африка и дим от горските пожари в Южна Европа, съобщи \"Ройтерс\", като цитира говорителка на британската метеорологична служба.", "date": "2017.10.17", "title": "Фотогалерия: Бурята \"Офелия\" оцвети небето над Лондон"}
{"url": "http://www.dnevnik.bg/ot_vas/novini_ot_vas/2017/10/17/3060727_plavane_po_nil/", "text": "Река Нил е една от великите реки на планетата, втора по дължина в света. В Египет се използва изключително много за превозване на стоки и круизи. Почти не се забелязват рибарски лодки.", "date": "2017.10.17", "title": "Плаване по Нил"}
{"url": "http://www.dnevnik.bg/bulgaria/2017/10/17/3061100_dvorecut_na_kulturata_shte_e_gotov_za/", "text": "Основните строителни дейности, свързани с подготовката на Националния дворец на културата за българското председателство на Съвета на ЕС, трябва да приключат до 15 ноември, а сградата да бъде въведена в експлоатация до 15 декември. Това заявиха днес изпълнителният директор на дружеството Ангел Митев и председателят на борда на директорите Борислав Велков, които показаха напредъка по ремонта пред журналисти. НДК ще домакинства на заседанията на Съвета на ЕС от 1 януари. Основните срещи ще се провеждат в залите 3, 7, 8, 9 и 10, които вече са с подменени подове и тавани, ламперии, осветление и са на етап оборудване. Ремонтът обхваща 70% от площта на НДК и всички нива на сградата от 4-о до 8-о с прилежащите им пространства. Сменени са 14 хил. кв.м настилки, като Митев (бивш шеф на държавното дружество \"Реставрация\") подчерта, че в това число не се включват оригиналните мраморни подове на сградата, които остават. Ще бъдат реставрирани и всички оригинални произведения на изкуството в сградата. Строителството се очаква да завърши в срок (по договор 15 ноември), а оборудването и тестването на залите да отнеме още месец. Това оставя много малко пространство за грешки, призна Митев. Той увери, че ново оскъпяване не се очаква. От отпуснатите от правителството 45 млн. лв. засега са разплатени 20, а останалите са в специална сметка, подчерта новият директор, който пое временно НДК след  скандала с предишния ръководител Мирослав Боршош . Той бе обвинен в нецелево разходване на средства за председателството, за да покрие други големи харчове в НДК. Дружеството в момента няма проблем да изплаща заплати, но все още има дългове за електричество, които очаква да изчисти през ноември, отвърна Ангел Митев на въпрос на БНТ. \"Театър Азарян\", \"Перото\" и други новооткрити пространства в НДК ще продължат да работят и след ремонта, когато НДК се надява да стане водещ конгресен център, увери Борислав Велков - председател на борда. Но наемът на залите - непроменян от 2011 г. - вероятно ще се вдигне. В момента НДК иска площта за Панаира на книгата да се отдава вместо за 7, за 10 лв. на кв.м, което организаторите от Асоциация \"Българска книга\" оспорват. Председателството ще промени и културния календар на дружеството догодина, като ще има дни, в които сградата ще е напълно затворена за външни посетители, а булевардите наоколо - отцепени.", "date": "2017.10.17", "title": "Дворецът на културата ще е готов за европредседателството до 15 декември"}
{"url": "http://www.dnevnik.bg/sport/2017/10/17/3061030_mejdunarodnata_federaciia_shte_reshava_za_ruskata/", "text": "Международната асоциация на лекоатлетическите федерации (ИААФ) ще заседава през ноември дали да възстанови членството на Русия.  Работната група на ИААФ  трябва да представи доклад за напредъка на страната в борбата с допинга на следващото заседание, това съобщи говорителят на световната федерация Янис Николау. \"Работната група ще информира ИААФ за напредъка на руската федерация и колко от критериите се изпълняват. Що се отнася до евентуално разглеждане на връщане на членството на Русия, това ще стане през ноември. Разбира се, ако дотогава докладът е положителен\", добави Николау. Членството на Русия беше замразено през 2015 г. след редица положителни проби за допинг. Освен това германският телевизионен канал ARD излъчи документален филм за системата на Русия за допингиране на елитни спортисти. Това доведе до безпрецедентни санкции, а на световното първенство по лека атлетика това лято в Лондон бяха допуснати руски атлети да се състезават под неутрален флаг. Президентът на руската федерация по лека атлетика Дмитрий Шляхтин вече беше изслушан от независима комисия на Световната антидопингова агенция (WADA) и експерти на ИААФ по време на световното първенство. Той и руският вицепремиер  Виталий Мутко  поискаха наказанието да бъде отменено. На 30 октомври Шляхтин ще бъде изслушан за пореден път в Осло от членовете на работната група на ИААФ. Събранието на съвета на асоциацията пък е предвидено за 25-26 ноември в Монако. Преди това становище ще изкаже и WADA, която има заседание на 16 ноември в Сеул. Очаква се Световната антидопингова агенция да разглежда и молбата на руската агенция РУСАДА за възстановяване на лиценза ѝ.", "date": "2017.10.17", "title": "Международната федерация ще решава за руската атлетика през ноември"}
{"url": "http://www.dnevnik.bg/sport/2017/10/17/3061130_horhe_lorenso_niama_da_pomaga_na_doviciozo_v_bitkata/", "text": "Пилотът на \"Дукати\" Хорхе Лоренсо заяви, че за момента не смята да помага на съотборника си Андреа Довициозо в битката за титлата в MotoGP. Испанецът е категоричен, че не би отстъпил позицията си, ако му се удаде шанс за победа в следващите две състезания. До края на сезона в МotoGP остават три старта - Гран при на Австралия (22 октомври), Малайзия (29 октомври) и Валенсия (12 ноември). Битката за титлата се завърза след  успеха на Довициозо в Япония  миналия уикенд. Италианецът изостава с 11 точки от шампиона Марк Маркес. \"Вероятно няма да жертвам победа в следващите две състезания. Ще бъде различно във Валенсия, но за момента, ако имам шанс за победа, няма да отстъпя позицията си. Ако се борим за друго място, може би ще го направя\", каза Лоренсо пред motorsport.com. Трикратният шампион в MotoGP търси своята първа победа с отбора на \"Дукати\". Лоренсо изпитва трудности, откакто премина при италианския тим в началото на сезона след девет години в \"Ямаха\". Той е седми с 116 точки, а най-добрите му представяния са две трети места на \"Херес\" и Арагон. \"Пропуснахме някои добри шансове, но знам, че трябва да гледам напред и да се концентрирам върху това какво мога да направя в настоящето\", допълни испанецът. Лоренсо е много близък приятел на Маркес. Двамата спечелиха последните две титли по сходен начин, побеждавайки с много малка разлика Валентино Роси. През 2015 г. пилотът на \"Хонда\" помогна на Лоренсо в битката със съотборника му от \"Ямаха\", откъдето идва и голямата вражда на Маркес и Роси. През миналия сезон Лоренсо, който вече знаеше, че напуска \"Ямаха\", помогна на сънародника си, печелейки последното състезание.", "date": "2017.10.17", "title": "Хорхе Лоренсо няма да помага на Довициозо в битката за титлата в MotoGP"}
{"url": "http://www.dnevnik.bg/sviat/2017/10/17/3061192_arheolozi_otkriha_dreven_rimski_teatur_v_ierusalim/", "text": "Археолози откриха древен римски театър в стария град на Йерусалим. Той се намира в непосредствена близост до Западната стена на града, като към момента се предполага, че е бил заровен под земята от поне 1700 години. Театърът е за около 200 души. Той е бил открит от израелски археолози, които са разкопавали мястото от близо 2 години. По първоначални данни това е най-старата публична сграда от римско време, която е откривана в Йерусалим. Учени все още не могат да кажат на колко години е откритието им. В следващите месеци ще се изследват обстойно камъните, с които е бил построен театърът, за да се посочи епохата, през която е бил издигнат. Според част от археолозите първоначалните им разкопки показват, че сцената на театъра така и не е била завършена, като според тях той може никога да не е бил използван по предназначението си. Откритието се намира под Арката на Уилсън, под която има много подземни тунели. Към момента се смята, че римският театър със сигурност е отпреди новата ера, като предположенията са, че е на поне 2100 години.", "date": "2017.10.17", "title": "Археолози откриха древен римски театър в Йерусалим"}
{"url": "http://www.dnevnik.bg/sport/2017/10/17/3060833_machut_na_kubrat_pulev_s_djoshua_okonchatelno_propadna/", "text": "Двубоят между Кубрат Пулев и Антъни Джошуа няма да се състои, обяви промотърът на световният шампион Еди Хърн.  Българският боксьор е получил частично разкъсване на гръден мускул  и няма да успее да се възстанови за 28 октомври. Вместо него на ринга на стадион \"Милениум\" в Кардиф ще се качи Карлос Такам. Камерунецът с френски паспорт е на 36 години и има 35 победи и три загуби в професионалния бокс. Той е №3 в ранглистата на Международната боксова федерация (IBF), за чийто пояс Пулев беше първи претендент. \"В късния следобед получих обаждане от Кале Зауерланд, който ме информира, че Пулев е контузил рамото си може би е аут от двубоя. По-късно това беше потвърдено от неговия доктор. Според правилата на IBF претендентското място отива при следващия по ранглиста, който е Такам\", заяви Хърн. \"Когато двубоят с Пулев беше обявен, аз сключих сделка с отбора на Такам, за да може да започне подготовка и да бъде на линия за този мач, ако нещо се случи. Когато им се обадих в понеделник, те бяха много щастливи и готови да направим мача\", допълни британският промотър. Освен пояса на IBF Джошуа ще защитава титлите на Международната боксова организация (IBO) и Световната боксова асоциация (WBA). Олимпийският шампион от Лондон 2012 преследва 20-ата си победа в 20 мача на професионалния ринг. Всеки един от двубоите му е завършил с нокаут.  \"Това е трудна ситуация за Антъни, защото той се подготвяше целенасочено за стила и височината на Пулев. Сега ще трябва да се изправи срещу боксьор с коренно различен стил. Досега това не се е случвало в кариерата му, но той е готов за всякакви предизвикателства\", каза още Хърн.", "date": "2017.10.17", "title": "Мачът на Кубрат Пулев с Джошуа окончателно пропадна"}
{"url": "http://www.dnevnik.bg/politika/2017/10/17/3059391_prezidentut_svikva_za_vtori_put_suveta_za_nacionalna/", "text": "След като  миналата седмица се провали заседанието на Консултативния съвет за национална сигурност (КСНС) , на което трябваше да бъдат обсъдени \"законодателни мерки за противодействие на корупцията\", президентът Румен Радев свиква съвета отново днес, за да се стигне до становище по същата тема. Борбата с корупцията трябва да е една от основните теми на новия политически сезон, в който парламентът трябва да приеме закон за създаване на антикорупционен орган.  ГЕРБ предлага неговият председател да се избира от Народното събрание, а БСП - от президента . Заседанието на КСНС миналата седмица се провали заради липсата на кворум, тъй като част от участниците бяха на командировки в чужбина. Сред тях и вицепремиерите Екатерина Захариева и Красимир Каракачанов. Председателят на парламентарната група на ГЕРБ Цветан Цветанов и финансовият министър Владислав Горанов си тръгнаха по-рано от \"Дондуков\" 2 заради пътувания. Радев обяви, че борбата с корупцията не е важна за правителството, а в проваления кворум БСП видя бойкот на президента. Правителството излезе с позиция, че подкрепя усилията на държавния глава за обединение на институциите за борба с корупцията, а премиерът Бойко Борисов обяви, че  тълкованията, че има бойкот, са фалшива новина. ", "date": "2017.10.17", "title": "Президентът свиква за втори път съвета за национална сигурност заради корупцията"}
{"url": "http://www.dnevnik.bg/skorost/2017/10/17/3060620_noviiat_rekstun_e_zvezdata_na_shtanda_na_sang_iong_na/", "text": "Новият флагман на \"Санг Йонг\" - \"Рекстън\" е голямата звезда на щанда на марката на автосалона в София. Размерите са леко увеличени спрямо предишното поколение, като високопроходимият автомобил има дължина 4.85 метра, широчина 1.96 метра, височина 1.83 метра и междуосие 2.87 м. \"Рекстън\" предлага по-богато оборудване, по-голямо вътрешно пространство и по-голяма безопасност. Обемът на багажника варира от 820 л при пет места, до 1977 л при сгъната задна седалка. За задвижването на модела се грижи 2.2-литров 4-цилиндров турбодизелов двигател 2.2 e-XDI, съчетан с 6-степенна механична или 7-степенна автоматична трансмисия от \"Мерцедес\". Максималната мощност е 181 к.с., а максималният въртящ момент достига 420 Нм. Задвижването е на задните колела или 4х4. Продажбите на новия модел, започват през следващия месец. Освен новия \"Санг Йонг Рекстън\" на автосалона дебютира и последното поколение на микробуса \"Родиус\". С над 5-метровата си дължина, той е сред най-внушителните експонати на салона. Ванът е със задвижване 4х4, комфорт на лимузина, 7 седалки и място за много багаж. \"Родиус\" използва нов турбодизелов двигател с мощност 178 к.с. и 400 Нм въртящ момент.", "date": "2017.10.17", "title": "Новият \"Рекстън\" е звездата на щанда на \"Санг Йонг\" на автосалона в София"}
{"url": "http://www.dnevnik.bg/evropa/zemedelie/2017/10/17/3060750_priem_na_proekti_za_nad_310_mln_evro_po_zemedelskata/", "text": "За втори път през тази година ще бъде отложен приемът на проекти по ключови схеми от програмата за развитие на селските райони, които са с общ бюджет от над 310 млн. евро, съобщава в  днешния си брой \"Капитал Daily\" . Закъснението се случва, защото по думите на агроминистерството се прави \"кардинална реформа\" в прилагането на програмата, която трябва да доведе до електронно подаване и обработка на проекти чрез системата ИСУН, която се ползва за останалите европейски програми. От текста става ясно, че в началото на годината тогавашното служебно правителство е публикувало график за подаване на проекти по програмата, който по-късно е бил променен от избраното редовно правителство. Преди дни агроведомството е направило нови промени, които са довели отново до отлагане на приемите, в които фермери и общини ще могат да кандидатстват за европейско финансиране. Така планираният за септември старт по мерките за преработватели и млади фермери сега ще бъде през ноември. За същия месец е отложено и кандидатстването по три схеми за горския бизнес- предотвратяване на щети от природни бедствия, възстановяване на щети от природни бедствия и инвестиции в лесовъдство. Тези мерки е трябвало да бъдат отворени през октомври. Според публикацията за следващата година се отлагат няколко схеми за над 150 млн. евро, които е трябвало да стартират през тази есен. Става въпрос за възможността да се правят инвестиции в неземеделски дейности в селата, кандидатстването за което е преместено от декември 2017 за април 2018 г. Фонд \"Земеделие\" ще трябва да приема проекти от февруари и май по две схеми за местни инициативни групи- подготовка и изпълнение на дейности за сътрудничество и подкрепа за сформирани и функциониране на оперативни групи, които първоначално е трябвало да заработят през тази година. Отлагане има още и на схеми, по които кандидатстват общини и държавната агенция за електронно управление- за възстановяване на природно и културно наследство и за инвестиции в широколентов интернет. Според новия график на агроведомството те трябва да стартират през март следващата година, а не през тази, каквито бяха първоначалните планове. От земеделското министерство са съобщили, че забавянията се дължат на \"кардинална реформа\", която се провежда в прилагането на програмата. Ведомството работило по промени в подзаконовата нормативна рамка, а фонд \"Земеделие\" \"адаптира процедурите за работа и информационните системи към ИСУН\", което било продължителен процес, който изисква технологично време. Целта на готвените промени е програмата за развитие на селските райони да се администрира през системата ИСУН, по която работят другите европейски програми. По този начин ще е възможно да се кандидатстват и обработват проекти по електронен път. Същевременно обаче има риск в настоящото забавяне на приемите, тъй като до края на 2018 г. България трябва да е усвоила 698 млн. евро от програмата, каквато сума е заложена като междинна цел. Ако това не се случи, е възможно страната да загуби средства от т.нар. резерв по програмата, който е общо 140 млн. евро. Данните показват, че към октомври изплатените пари по програмата са 405.6 млн. евро, а договорената сума- 827.5 млн. евро. Общият бюджет на програмата за развитие на селските райони до 2020 г. е 2.9 млрд. евро.", "date": "2017.10.17", "title": "Прием на проекти за над 310 млн. евро по земеделската програма се отлага"}
{"url": "http://www.dnevnik.bg/bulgaria/2017/10/17/3060708_biletut_za_vlak_da_vaji_i_za_gradskiia_transport_v/", "text": "Възможностите билетът за пътуване с влак да се използва и за градския транспорт в София обмислят в Министерството на транспорта. Това казват от пресцентъра на ведомството в отговори до \"Дневник\". Обсъждането на новата услуга е свързано с това, че системите за таксуване на железопътния и градския транспорт в София са в процес на обновяване. Целта е да се улеснят пристигащите в София с влак, които да могат да използват билета си, за да се придвижват по-лесно из града. В отговорите се казва още, че от Министерството на транспорта ще започнат разговори с \"Центъра за градска мобилност\", за да се изяснят възможностите за уеднаквяване на тарифите за билети на градски и железопътен транспорт така, че да е възможно използването на един превозен документ. Директорът на \"Центъра за градска мобилност\" Христиан Петров каза по време на заседанието на комисия по транспорт преди две седмици, че въвеждането на билети, които да могат да се ползват в градския и железопътния транспорт ще бъде възможно, когато бъде въведена  новата система за таксуване . Новата билетна система на градския транспорт ще позволява таксуване на база изминато разстояние или пропътувано време. Очакванията на общинското дружество са системата да бъде въведена до 2020 г.. За нея беше обявена обществена поръчка за 88 млн. лева, която в момента  се обжалват от частни дружества  пред Върховния административен съд,  след като вече беше спирана веднъж . Същевременно от \"Българските държавни железници – Пътнически превози\" също работят по въвеждането на обновена система, която да позволява купуването и резервирането на билети в реално време, казват още от пресцентъра на министерството. Като част от нея се обсъждат и възможностите за издаване на билети, които да важат и за градския транспорт в София. До 2020 г. би трябвало да бъде завършена и  новата метростанция между съществуващите вече \"Сливница\" и \"Обеля\" , строежът на която беше одобрен от Столичният общински съвет на заседанието в четвъртък. Станцията ще струва 24 млн. лева, като 51% от сумата ще бъде платена от акционерното дружество \"Арсланд Есперия\", а 49% от Столичната община. Над метростанцията Националната компания \"Железопътна инфраструктура\" (НКЖИ) ще изгради железопътна гара, която също да бъде завършена до 2020 г. Тя ще струва около 17 млн. лв., като проектът ще бъде финансиран по европейската програма \"Механизъм за свързване на Европа\".", "date": "2017.10.17", "title": "Билетът за влак да важи и за градския транспорт в София, обмислят от Министерството на транспорта"}
{"url": "http://www.dnevnik.bg/detski_dnevnik/2017/10/17/3061306_ima_nujda_da_se_govori_s_tiineidjurite_za_seksualnoto/", "text": "Кампанията срещу сексуално насилие и експлоатация \"По-добре недей\"  на платформата за сексуално и здравно образование на тийнейджъри  LoveGuide  е достигнала до около 10 000 момичета и момчета както онлайн, така и офлайн чрез срещи на живо. Целта на проекта беше тийнейджърите да разберат какво е сексуално насилие и експлоатация, как да ги разпознават, как да се предпазят, кои са най-често жертвите и какво да направят, ако се случи на тях или техен приятел. \"Помагаме на младите хора да разберат, че сексът е окей само, ако е по взаимно съгласие, безопасен е и доставя удоволствие и на двамата партньори. Винаги, когато не искат да имат сексуални отношения с някого, трябва да кажат \"не\", казва Николета Попкостадинова, създател на LoveGuide. А, ако станат жертва на сексуално насилие, да не се срамуват, защото вината никога не е тяхна. Вината винаги е на насилника, добавя тя. Кампанията си постави за цел да постигне и разпознаваемост на проблема сексуално насилие и експлоатация и да насочи вниманието към необходимостта от неговото решаване. Бяха създадени серия от видеа, които помагат на тийнейджърите да разберат кога нещо не е наред в отношенията с партньора им, как да познаят, ако нещо нередно се случва на техен приятел, кой най-често е насилникът и какво да направят, за да помогнат на себе си или на друг. Видеата могат да бъдат гледани в  YouTube канала , както и в  сайта на платформата . В loveguide.bg младежите могат да намерят и по-подробни текстове, които се спират на темата, а за финал на кампанията цялата информация беше събрана в книжка в електронен формат (можете да я изтеглите от прикачения файл в пидиеф формат), в която има всичко необходимо по темата. \"Тази кампания е само част от усилията, които трябва да бъдат полагани постоянно както от нас – неправителствените организации, така и от родителите, учителите и институциите. Не само статистиките, но и личния ни опит от работата с вече над 3000 деца от цялата страна, показват, че те чисто и просто не знаят и не могат да се предпазват,\" казва Надя Здравкова, обучител в LoveGuide.", "date": "2017.10.17", "title": "Има нужда да се говори с тийнейджърите за сексуалното насилие"}
{"url": "http://www.dnevnik.bg/bulgaria/2017/10/17/3060427_mladite_kalaidjii_zakleshteni_mejdu_tradiciite_i/", "text": "Тя не излиза сама от дома си, винаги я придружават роднини. Не остава и сама с гостите си, ако в компанията има момчета. На 21 години е и от около 5-6 години, когато е приключила с училището, общува с връстници най-вече през \"Фейсбук\" и то основно чрез затворени и тайни групи, достъпни само за нейния клан. С коса, дълга почти до земята, седи вкъщи, в пловдивското селце Три водиции, чака онзи, който ще я пожелае за съпруга. Целта на всички ограничения е една - семейството й да гарантира на бъдещия й съпруг, че тя ще е девствена до сватбата си, честта й и честта на фамилията ще бъдат опазени. От ромите-калайджии е. Казва се Мария. Почти винаги е усмихната. Изглежда щастлива, въпреки забраните, въпреки изолацията и ясно предначертаната съдба на майка и домакиня. За нея от най-ранно детство е било ясно как ще тече животът й. Естествено - както на майка й, бабите, сестрите, братовчедките, приятелките. Дали някога е мечтала за нещо различно - не може да си спомни да си е представяла, че ще стане лекарка или артистка... За ромите-калайджии, които са около 10 на сто от всички роми в България или около 18 000 души, се знае малко, тъй като рядко допускат външни хора във всекидневието си. Не живеят на групи, а са разпръснати по едно-две семейства из различни селца. Няма и ромска организация, която да ги подпомага. Калайджиите почти никога не разчитат на социални помощи, работят, не се женят твърде млади, децата имат поне основно образование. Дори деца, родени и отраснали в чужбина, идват в България, за да си намерят партньор от своята среда. Православни християни са и повечето са силно вярващи. Различията с останалите роми не свършват дотук – те имат и свой диалект на ромския, който рядко е разбираем за останалите. Калайджиите разказват, че рядко поддържат приятелски отношения с роми от други кланове, по-често се сближат с българи. Но най-често приятелствата са затворени в калайджийската общност.  Те не предизвикват проблеми и затова рядко привличат внимание. Медийният интерес се събужда два пъти годишно покрай съборите, станали популярни като  пазари на булки А подмятанията за хиляди левове за някое момиче създават представата за продажба на младите калайджийски девойки. \" \", убедена е Мария.  \"Вече не е като едно време, преди 30 години бащите имаха главната дума, каквото решаха, това ставаше, сега първо младите трябва да се опознаят, да се харесат и едва тогава бащите сядат да се разберат кой колко иска, кой колко дава\", разказва Митко от съседното село Хаджиево, който вече е оженил три дъщери. Промяната настъпва най-вече с навлизането на новите технологии и по-лесния начин за връзка между младите през социалните мрежи. Вече тийнейджърите се опознават по-добре и сами решават с кого искат да живеят. Преди си пишехме писма, сега те си комуникират непрекъснато, разказва Митко. Той смята, че ако бащата принуди дъщеря си да се ожени за някого, когото не харесва, семейството няма да е стабилно и рано или късно ще се разпадне, а това би създало проблеми за цялата фамилия. \"Ако пък я спра и не я дам на този, когото е харесала, тя ще му пристане, ако си я прибера обратно, въпреки срама, ще ми плаче дни, седмици, месеци и накрая пак ще трябва да му я дам\". Така станало с най-малката му дъщеря. \"Избяга, но аз отидох и си я прибрах, не ме интересуваха последствията, държах си я тук, убеждавахме я с майка й, но тя не спираше да плаче. А момчето не спираше да идва и да си я иска. Накрая се разбрахме\", разказва Митко. Тази история напоследък се случвала все по-често и с други девойки – ако не са съгласни с волята на бащите си, просто бягали с избрания. Приставането променя доста ситуацията за младото момиче – за нея баща й вече надали ще може да вземе сериозна сума, а и ще я омъжи доста трудно. Така че момичетата всъщност принуждават родителите си да ги дадат на избрания от тях.  Така станало и с дъщерята на Йордан от пловдивското село Брестник. \"Не исках да я дам, не защото семейството на момчето нямаше пари, а защото не харесвах изобщо фамилията му, не мислех, че ще се грижат добре за нея, че ще уважават\", разказва Йордан. Дъщеря му обаче избягала. Толкова бях ядосан, взех едни 1000 лева за нея и на същия ден ги изхарчих, само и само да не ги държа в мен и да не мисля, спомня си той. Според него обаче сега дъщеря му си патела от избора и не била щастлива. В началото й бил ядосан, но не се е отрекъл от нея, не я е отхвърлил и сега й помагал, когато имала нужда. Макар възрастните да настояват традициите да се спазват, склонни са и да правят компромиси, да се примирят. И с избягалите девойки.  Доста по-стриктни са обаче в настояването си младежите задължително да направят семейство с някой от \"своите\", с калайджия. Браковете с други роми, с българи или изобщо с външни за групата се осъждат строго. \" \", обявява Роси – жената на Митко. Мъжът й се намесва - никога няма да се примирят единственият им син да не вземе калайджийка. \"Не заради това, че другите ще ме одумват, че дълго ще ме подкачат, че всички ще ни обсъждат, но най-вече заради самия мен, заради моите разбирания – няма да се примиря и това е\", заявява Митко. Техният син – Тени, е почти на 18 години, засега не бърза да се жени. От малък знае, че трябва да е за калайджийка. Приема изискването за нещо, което той сам иска, на което той сам държи. \"Аз съм единствен син, трябва да се оженя за калайджийка, да продължа рода си, семейната традиция, да продължа нашите хора\", казва Тени, който вече е научил отмиращия занаят да калайдисва.  Младежът, който знае дълга си, има приятелка-българка, с която се познават от гимназията във Велинград, където учи. Много е хубава, изписана като кукличка, смятат и родителите му Роси и Митко, които нямат нищо против синът им да излиза с момичето. Двамата ходят на дискотеки, кафенета, стояли и до късно през нощта сами и се забавлявали – нещо, което Тени не би могъл да си позволи с калайджийско момиче. Младежът хем казва, че изпитва чувства към момичето, хем, че един ден ще трябва да се раздели с нея, за да си намери жена от калайджийския род. \" \", повтаря Тени след многократно зададени въпроси. Но защо? \"Защото съм единствен син, аз го искам, искам да държа на нашето, да продължа нашето\", пак обяснява с усмивка.  И Мария приема семейните традиции като нещо непроменимо. Семействата спират момичетата от училище малко след като навлязат в пубертета. От тогава - в името на честта, те не излизат никъде сами, ходят само на сбирките на калайджийте – по сватби, кръщенета, рождени дни, събори. Винаги сред роднини и близки. \"Вие не разбирате, нашите празненства и забавления са много по-големи и сериозни от една ваша дискотека например\", усмихва се Мария. Но се натъжава, когато разговорът отива към това, че все пак другите момичета могат да ходят всяка вечер на дискотека, да излизат до късно сами, без риск да бъдат отлъчени от фамилията. А какво ще направи баща й, ако просто излезе една вечер и се прибере в три през нощта? \"Не знам, не ми е хрумвало да пробвам, може би трябва да опитам\", разсмива се тя. \" . Това е желанието ми, ако нищо не ми пречи или не ме спира, аз лично бих я пускала\". Желанието да станат по-модерни съжителства с приемането на \"пазара на булки\". Да, калайджиите продължават да държат на правилото семейството на младоженеца да плати на семейството на булката. И наистина сумата се определя след подобие на пазарлък, като младежът и родителите му могат да ходят няколко пъти, понякога и десетки пъти, да искат момичето за жена и да се опитват в продължителни преговори да постигнат с баща й поносима цена. Някои дават 10-20 хил. лв. за бъдещата съпруга. В общността се говори, че за някои девойки са предлагани и повече. Момичетата не виждат проблем, ласкаят се, ако за тях е предложена голяма сума, ако младежът ги иска толкова, че семейството му е склонно да даде много.  Цената зависи от много фактори. Красотата на момичето не е най-важният. Проучва се цялата история на семейството. Ако е бедно или някой от мъжете, дори и момчетата, в него не работят, приема се, че нещо не е наред, че не са работливи, не са възпитали и работливо момиче и съответно за нея няма да бъде предложена висока цена. \"Евтино\" излиза и ако девойката избяга и вече не е девствена. Но не винаги. \"Братовчедка ми се омъжи миналия месец, за нея дадоха 18 000 лева\", разказва Албена, която също наскоро се е омъжила. Добавя, че братовчедка й избягала с мъжа, за когото е искала да се ожени и въпреки че вече не е била девствена, той е дал на баща й сериозната сума. Съпругът вече е бил веднъж женен и е разведен, а това означава, че трудно ще си намери нова жена и трябва да е готов да плати повече.  Семействата на младежите също минават през сериозно проучване от страна на родителите на момичето. \" , не са от работа, а има нещо свързано с наркотици\", казва Йордан от Брестник. Калайджиите разпалено обясняват, че това, което се говори и пише за пазарите на булки е изопачено. Важно е момичето да отиде при добро семейство и бащата би отказал и сериозни суми, ако се съмнява, че дъщеря му няма да е щастлива в новия си дом. Все пак бащите се опитват да постигнат добра цена. \"Идваха да ме искат седем-осем пъти, пазариха се с баща ми, тръгваха си, пак идваха, докато накрая не се съгласиха на сумата, която искаше баща ми\", казва Албена. За нея са платени 8000 лева. Момичето смята, че цената не е лоша, но имало и доста по-добри. \"Аз не че имах нещо против, но сякаш нашите настояваха повече, не аз\", припомня си Албена. Тя дори не е познавала бъдещия си мъж, преди той да дойде да я иска за жена.  Уговарянето на брака не е само сделка. Момчето получава разрешение да се вижда с бъдещата си съпруга в присъствие на нейни роднини. Дори може да преспи няколко нощи в дома на девойката. Идеята е да се опознаят, да се види дали ще се харесат, дали са един за друг, обяснява Митко. И твърди, че вече почти никога не се стига до принуда, ако момичето наистина не иска момчето, не я насилват. \"Няма смисъл, тя няма да е щастлива и накрая бракът рано или късно ще се разпадне, а това ще създаде трудности и за двете фамилии\".  \"Идвали са много да ме искат, давали са и много пари, но аз още не съм решила, не съм избрала. И баща ми чака аз да избера, аз имам това право, не ме насилва за нищо\", казва и Мария. Не се тревожи, че някой би могъл да поблазни баща й със сериозна сума и той да я \"продаде\".  \"Пазарите за булки\", както са известни съборите на калайджиите през март в Стара Загора и август пред Бачковския манастир, са колкото популярни, толкова и неразбрани. Те не са нито пазари, нито пък има булки за продан. Всъщност това е мястото, където младите могат да се срещнат, да се запознаят, да разменят по някоя дума. Там никой не се пазари, не се разменят пари за момичетата. Но заради затворения начин на живот на девойките и разпръснатостта на калайджиите из страната, това са събитията, на които изобщо младежите и девойките могат да общуват сравнително свободно. Да се веселят, да танцуват или да изпият по една кола заедно. Под зоркия поглед на роднините, разбира се. Най-сериозният проблем не е размяната на пари преди брака, подобни ритуали има и при други, вземете например дори българските традиции за подготвяне на чеиз, пълнене на обувката на булката с банкноти и др., казва Ганчо Илиев - председател на най-голямата ромска неправителствена организация в Стара Загора и региона \"Свят без граници\". Той е един от малцината, които са изследвали доста затворената общност на калайджиите. И обяснява: \" , спират ги от знания, от това да са пригодни за различен живот извън общността на калайджиите.\" Промяната трябва да тръгне от младите, те трябва да променят нещата отвътре, смята Звезда Валентинова, която му помага. Младата ромка е медицинска сестра, която се е изправила срещу семейството си и общността си заради желанието си да учи.", "date": "2017.10.17", "title": "Младите калайджии – заклещени между традициите и модерността"}
{"url": "http://www.dnevnik.bg/detski_dnevnik/2017/10/17/3060607_viktor_samuilov_juliia_spiridonova_i_ljuben_zidarov_sa/", "text": "Три български номинации са сред кандидатите за Мемориалната награда \"Астрид Линдгрен\" за 2018 г.: писателите Виктор Самуилов и Юлия Спиридонова и илюстраторът Любен Зидаров, съобщиха от фондация \"Детски книги\". Списъкът с 235-те кандидати беше представен на Панаира на книгата във Франкфурт от председателя на журито проф. Буел Вестин. Пълния списък с номинирани можете да видите  тук . Номинациите се изготвят благодарение на усилията на над 100 организации от цял свят. В края на 2015 година фондация \"Детски книги\" направи първите български номинации за \"Астрид Линдгрен\" (2017) – писателката Юлия Спиридонова-Юлка и художникът Любен Зидаров. Мемориалната награда \"Астрид Линдгрен\" е учредена от правителството на Швеция през 2002 г. и е най-голямата в областта на детско-юношеската литература. Жури от експерти избира лауреатът/лауреатите сред кандидатурите, номинирани от институции и организации от цял свят. Връчва се от Шведския съвет по изкуствата, а лауреатът получава 5 млн. шведски крони (около 570 000 евро). Сред досегашните 17 носители са Шон Тан, Хюс Кайер, Морис Сендак, Кристине Ньостлингер, Катрин Патерсън и Мег Рософ.", "date": "2017.10.17", "title": "Виктор Самуилов, Юлия Спиридонова и Любен Зидаров са номинирани за наградата \"Астрид Линдгрен\" за 2018 г."}
{"url": "http://www.dnevnik.bg/sviat/2017/10/17/3060497_avstriiskite_provincii_kudeto_krainata_desnica_june/", "text": "За политика ветеран от социалдемократите Верена Дунст, от местното правителство на провинция Бургенланд, работата с крайнодесните през последните две години не е \"още от същото\", а много по-добра. \"Честно трябва да ви кажа, сега всичко се получава\", каза тя и похвали Партията на свободата за това, че се е справила с интересите на традиционните партии. \"Постигнах за две години повече, отколкото предшествениците ми... за много години.\" Коалиционното правителство в Бургенланд, между Социалдемократите и Партията на свободата, намали броя на туристическите асоциации до около 20, а преди бяха над 100. То намали административните разходи в образователната система и опрости управлението на държавните болници и различни публични услуги. Подобна е историята и на другия край на политическия спектър. В Горна Австрия консерваторите (Австрийската народна партия) управляват в коалиция с Партията на свободата и това дава заявка, че национална коалиция с крайнодесните след  изборите в неделя  изобщо няма да е немислима. Работата с Партията на свободата ускори процеса на вземане на решения, казва губернаторът на Горна Австрия от АНП Томас Щелцер, имайки предвид двете години коалиционно партньорство. Той отхвърля притесненията за нацисткото им минало. \"От една страна, имаме добре премислена правителствена програма. От друга, се получава много добре на човешко ниво\", каза той. Макар не всички да гледат благосклонно на тази възможност, Партията на свободата има най-големия шанс да влезе в национално правителство от десетилетие насам - или с АНП, или със социалдемократите - след вота в неделя. Партията е била на власт и преди - със социалдемократите от 1983 до 1986 г., както и през 2000 г., когато влизането в коалиция с консерваторите през 2000 г. доведе до санкции от Европейския съюз. И двете комбинации в момента съществуват в две от деветте провинции на силно федерализираната страна - партньорства, които в друга западноевропейска страна биха били немислими. Дух на колегиалност Ако тези коалиционни сделки работят, съгласие на национално ниво може да бъде постигнато за седмици, при това без идеологически окопи, смятат депутати в Горна Австрия и Бургенланд. Горна Австрия е една от трите провинции в страната, съкратили основните социални помощи за новодошли, за да намалят миграцията. Това е ход, който лидерът на АНП и победител на изборите Себастиан Курц иска да въведе на национално ниво. В Бургенланд Дунст каза, че независимостта на Партията на свободата от определени интереси ѝ помага да прокарва реформи, докато силните връзки на АНП с асоциации като алианса на фермерите забавя проекти, за да не разочарова електоралната база. \"Ако например див елен се храни незаконно на земеделска земя, горският в зоната, в която това се случва, трябва да плати. Исках да защитя местния горски\", обяснява Верена Дунст. \"С АНП новият закон за лова нямаше да мине. (Партията на свободата) действително се справиха с дълбоко клиентелистката политика. Предишният опит на Дунст в работата с консерваторите - близо 15 години - отразява и модела в страната: социалдемократите и консерваторите доминират в австрийската политика от над 50 години, установявайки отношения на лоялност с асоциации на бизнеса и работниците. Духът на колегиалност в работата с Партията на свободата обаче означава много в столицата на Горна Австрия, Линц, и в Айзенщат, в контраст с безпрецедентната  черна кампания  между традиционните партии преди вота в неделя. \"Ако имаме от какво да се оплачем, го правим вътре в партията, не публично. Иначе може да видите на национално ниво докъде се стига\", каза губернаторът Щелцер от консерваторите. Фактът, че Партията на свободата, основана от бивши нацисти, но твърдяща, че  това минало е зад гърба ѝ , се налага често да гони свои представители в скандали, свързани с нацизъм, не го притеснява. \"Партията на свободата винаги реагира много бързо в такива случаи. Наша отговорност е и да държим под око всичко това, за да не ни опетни.\" Не всички обаче са доволни от факта, че Партията на свободата е във властта. Рудолф Аншобер, който е част от парламента заедно с консерваторите, крайнодесните и един социалдемократ (но е и в местното правителство), не може да каже хубави неща за партията. Ограничаване на целите за възобновяема енергия не са нищо добро за региона, каза той. Колегата му от социалдемократите, Биргит Герщорфер, се оплака от нарастваща липса на социална солидарност и политики на сигурността, които подхранват страхове сред населението. \"Основната атмосфера се промени, провинцията зави надясно\", казва Аншобер. \"Ако това ще стане нормата на национално равнище... Тогава (в понеделник) може и да се събудим в друга страна.\"", "date": "2017.10.17", "title": "Австрийските провинции, където крайната десница жъне успехи във властта"}
{"url": "http://www.dnevnik.bg/zdrave/2017/10/17/3060875_promiana_na_imunizacionniia_kalendar_moje_da_se/", "text": "Промяна на имунизационния календар, която да въведе ваксинация за варицела и намаляване на тези за туберкулоза, може да се направи през следващата година и да влезе в сила от 2019 година, каза днес по БНТ националният здравен инспектор д-р Ангел Кунчев. Той поясни, че има логика това да се направи, тъй като всяка година от дребна шарка се разболяват около 30 000 деца. В същото време, случаите на туберкулоза са намалели двойно за десет години. Д-р Ангел Кунчев каза още, че в по-голяма част от страните от ЕС се прави ваксинация за варицела. В същото време в повече от половината държави няма ваксини за туберкулоза. Според Ангел Кунчев е достатъчно ваксини за туберкулоза да се поставя два пъти в живота, а не пет, както сега. Що се отнася до грипната вълна тази година, тя се очаква в края на януари. Очакванията са заболеваемостта основно да е от щамовете Мичиган и Хонконг, които са част от всички ваксини. Кунчев обаче отбеляза, че едва 2-3% от хората се ваксинират. Като най-подходящ период за поставянето на ваксина се смятат месеците октомври и ноември. Специалистът подчерта, че за лечението няма значение кой е вируса, като той се третира с едни и същи лекарства. Сходни са и симпомите - ясно начало с появата на висока температура, болки в мускулите, общо чувство на отпадналост, която създава невъзможност да се изпълняват нормалните дейности. Като предпазна мярка Ангел Кунчев посочи избягване на среща с видимо болни хора. Зоната за заразяване се простира до 2-3 метра, уточни той.", "date": "2017.10.17", "title": "Промяна на имунизационния календар може да се направи през следващата година"}
{"url": "http://www.dnevnik.bg/analizi/2017/10/17/3060439_antonina_jeliazkova_triabvat_promeni_v_zakona_za/", "text": "По този повод \"Дневник\" потърси мнението на експерти. Първият разговор е с проф. Антонина Желязкова - историк и социален антрополог. Директор е на Международния център за изследване на малцинствата и културните взаимодействия. Хоноруван преподавател по \"Спешна антропология в Югоизточна Европа\" в Историческия факултет на Софийския университет \"Свети Климент Охридски\". Има множество книги, публикации и лекции за малцинствата в България и Югоизточна Европа. Тя е един от водещите експерти в страната по исляма на Балканите. - Някои неща трябва определено да се променят, защото водят до обидна неравнопоставеност. От години специалистите препоръчваме да бъде акредитиран Висшият ислямски институт, защото хората, които го завършват нямат правото да продължат образованието си за по-висока степен или за светска специалност в българските висши учебни заведения. Парадоксално е, когато си завършил мюсюлмански духовен университет в чужбина, твоята диплома да е легитимна, а когато си завършил в България, тя да не се признава, поради липсата на академична акредитация.  Доколкото съм запозната, имамите, които са завършили в чужбина легализират дипломите си в България. Не мисля, че е необходима някаква спецкомисия, която да им издава лицензи. Това дори звучи заплашително и не е необходимо излишно напрежение. За онези, които са избрали да се занимават с преподавателска дейност, то техните дипломи би следвало да имат одобрението на съответните университетски/институтски академични съвети, защото съществува някаква академична автономия все пак. Пак там са и учените, които имат съвсем точна представа доколко една диплома заслужава уважение и респект, или доколко тя е имитация. Не съм сигурна, че това е по силите на чиновниците от министерството.  Лицензираща комисия ще отвори голям проблем, защото все повече млади хора получават образованието си в чужбина и се предполага да се завръщат, за да работят и да преподават в родината. Би било проява на неравнопоставеност, ако едни дипломи и преподавателски права се лицензират, а други – не.  Що се отнася до средните духовни мюсюлмански училища в България, то те и по старите закони се контролират от министеството, задължени са да преподават и общообразователните дисциплини.  Съмненията се пораждат от факта, че има финансиране и преподаватели от Турция, но това е порочният кръг, защото липсата на акредитация на Висшия ислямски институт, лишава България от подготвени преподаватели за тези средни духовни училища. Би могло просто да се препоръча средните духовни училища да обявяват конкурси и да наемат като лектори и светски специалисти по религиите, а също и висококвалифицирани преподаватели по общообразователните предмети. Разбира се, това изисква по-висок бюджет за тези четири средни духовни училища, който трябва да се предвиди от министерството и от общинските управи. Сред ромите не е събитие прозелитизмът. Това се случва многократно през вековете и десетилетията, както и днес. Дължи се на техния стремеж да се адаптират и да се впишат в средата, в която живеят. Едновременно с това те се съобразяват и с някакви социални ползи от смяната на религията, а често и на етническата идентичност.  През 90-те години на ХХ век, разговарях с доста роми, които напускаха мюсюлманството или православието и преминаваха към различни евангелски църкви. Това беше поради факта, че тези нови деноминации им откриваха по-реални възможности за възприемане на културни навици, на някакъв ред и дисциплина, предоставяха редовни занимания за тях и за децата. Когато се чувстват отхвърлени, ромите търсят начин да облекчат съдбата си чрез нова идентичност, без разбира се да изоставят своята традиционна култура. Поне ние учените, които работим от години на терен сред мюсюлманите в България, не отчитаме радикални настроения и нагласи, които да са свързани с религията. Съществуват, сред част от по-младите мюсюлмани, увлечения към по-фундаменталистки форми на исляма като салафизма, но това не означава само по себе си, че са настроени джихадистки или агресивно срещу другите конфесии. Това е индивидуален избор за връщане към кораническите канони, изчистени от специфичните местни ритуални отклонения и от синкретизма, които са характерни за Балканите и са наследени още от периода на османската империя.  Мюсюлманите в България са настроени негативно към ДАЕШ, към екстремизма и тероризма, биха искали да съжителстват равнопоставено и мирно със съгражданите си християни. В България съществува и десетилетно градена култура на съжителството, има ясни правила на съвместимост и несъвместимост в общите пространства на живот. Никой не би искал това да се разруши. Затова и мюсюлманите са много чувствителни към крайности от политически и административен характер, които им се привиждат като заплаха срещу тяхната култура, напомнят им за репресии от изминали режими и десетилетия. В обществото съществува известно недоверие към имамите, които са завършили образованието си в Саудитска арабия, Египет или Йемен. Това съмнение обаче е хипотетично, а не обосновано върху някакви техни конкретни действия. Вероятно поради факта, че те са по-настойчиви, когато проповядват паството им да се придържа към класическите ислямски норми. Друг е въпросът, че сред цялото общество, в това число и сред мюсюлманите има натрупано напрежение, съществува общо радикализиране поради политически и социални дефицити, поради абсолютния недостиг на справедливост. ", "date": "2017.10.17", "title": "Антонина Желязкова: Трябват промени в закона за вероизповеданията, за да няма обидна неравнопоставеност"}
{"url": "http://www.dnevnik.bg/sviat/2017/10/17/3060774_kak_estoniia_suzdava_purvoto_cifrovo_posolstvo/", "text": "Някъде в Люксембург ще има стая, на чиято врата ще бъде закачено естонско знаме, а вътре ще се съхранява естонската държава в данни. Горе-долу така ще изглежда първото  цифрово посолство  в света, което ще започне работа в началото на 2018 г. Институцията е част от стратегията на малката балтийска държава как да оцелее след кибератака или реална окупация. Цифровото посолството е ядрото на този план – с идеята да бъде \"план Б\", ако системите в рамките на Естония бъдат атакувани или изгубят мощност. Отбранителната ни система е такава, че каквото и да се случи, да продължим да функционираме като държава, обяснява пред \"Дневник\" главният информационен директор на страната  Сиим Сиккут . Естония изгуби Втората световна война и имаше правителство в изгнание, сега опитваме да направим такова и в цифровия свят, за да имаме капацитета да работим от чужбина, ако е необходимо.Така, дори ако се случи немислимото, държавата ще продължи да функционира. \"Немислимото\" не е само война. Има други държави, застрашени от вулкани, цунамита, природни бедствия, външни врагове – те могат да ползват подобен бекъп. Очакваме скоро това да се случи, казва Сиккут. Виенските конвенции в цифровия свят Можехме да ползваме и облачна услуга, сочи той, но за нашите цели е нужно да имаме пълен контрол и юрисдикция над данните, нещо, което такива услуги не могат да гарантират. Установяването на данните във физическите посолства в чужбина пък се оказало прекалено скъпо. Така се стига до идеята за цифровото посолство. Люксембург бива избрана по три причини – държавата вече е партньор на Естония, има необходимото техническо ниво, за да изпълни заданието, и е предложила най-добрата цена. Освен това е била достатъчно гъвкава, за да работи за реализирането на проекта и в рамките на международното право. Любопитен факт е, че в стаята с естонско знаме на вратата ще действат Виенските конвенции. \"Това важи и за  единния цифров пазар  – често правилата вече съществуват и не ни трябва специално ново правило за цифровото и киберпространството. Нямаме специални закони за електронното правителство. За каквито и данни да си говорим – на хартия или цифрови, все са данни\", казва Сиккут. \"Няма нужда от нови закони, защото настоящите са си добри – просто трябва да се споразумеем как да се прилагат в новата рамка.\" Прост подход Засега обаче изграждането на втора такава институция не се предвижда. По една много проста причина. \"Искаме да изпипаме първата. Това е пилотен проект\", казва Сиккут. \"Обикновено действаме така: започваш с ядрото и развиваш нататък.  Е-жителството  бе много малка програма в началото. Създадохме я, за да видим ДАЛИ работи и КАК може да сработи и започнахме да надстрояваме\", обяснява той. \"Започни на дребно, ако не работи, убий проекта. Ако работи, развий го. Това е нашият подход\". Горчив опит Балтийската страна има горчив опит от миналото. През 2007 г. руски кибератаки успяват да свалят едновременно 58 сайта, включително такива на правителството, на вестници и на банки. Не е изгубена информация, но инцидентът остава паметен. \"2007-ма година за нас бе урок\", отбелязва Сиккут. \"Оперативно нещата не се промениха много, но се промени това, че политиците осъзнаха пред какви опасности е изправен цифровият свят\", казва пред \"Дневник\" Таймар Петеркоп, генералният директор на Агенцията за информационните системи на страната, която отговаря за киберсигурността ѝ. \"Ако използваш информационни технологлии, се сблъскваш с определени рискове и слаби места, така че трябва да си готов да се справиш с тях на политическо ниво. Ние бяхме първата европейска държава, която създаде структура за киберсигурност\".", "date": "2017.10.17", "title": "Как Естония създава първото цифрово посолство"}
{"url": "http://www.dnevnik.bg/sport/2017/10/17/3060866_real_posreshta_totnum_v_bitka_za_purvoto_miasto_v/", "text": "След две победи в първите два кръга и голова разлика 6:1 нищо не разделя \"Реал\" (Мадрид) и \"Тотнъм\" на върха в група Н на Шампионската лига. Двата отбора ще се срещнат два пъти в следващите две седмици, за да дадат посока на борбата за място в директните елиминации. Първият двубой е тази вечер на стадион \"Сантяго Бернабеу\" от 21.45 ч. \"Реал\" се надява да продължи добрата си серия срещу този съперник, а \"Тотнъм\" ще опита да сложи край на серията без отбелязан гол срещу най-титулувания клуб в света. Испанският и английският отбор са играли веднъж помежду си в Шампионската лига - в четвъртфиналите през 2011 г. \"Реал\" спечели с 4:0 у дома в първия мач и с 1:0 като гост в реванша, за да сложи край на дебютното участие на \"Тотнъм\" в най-силния клубен турнир. Предишният европейски сблъсък между двата отбора е от 1985 г. Тогава те се срещат в четвъртфиналите на Купата на УЕФА. \"Реал\" печели първата среща в Англия с 1:0, а реваншът на испанска земя завършва при нулево равенство. \"Реал\" и \"Тотнъм\" започнаха колебливо сезона във вътрешните първенства, но постепенно влязоха в ритъм. През уикенда те записаха трудни победи - 2:1 срещу \"Хетафе\" и 1:0 срещу \"Борнемут\", за да се изкачат на трета позиция и да се доближат на пет точки от лидерите \"Барселона\" и \"Манчестър сити\". За двубоя тази вечер \"Реал\" няма да може да разчита на Гарет Бейл, Дани Карвахал и Матео Ковачич. \"Тотнъм\" ще бъде без наказания Деле Али, разболелия се Бен Дейвис и контузените Муса Дембеле, Виктор Уанаяма, Жорж-Кевин Нкуду. В другия мач от групата \"Борусия\" (Дортмунд) посреща АПОЕЛ (Никозия). Този двубой на практика е последна възможност за един от двата отбора да се намеси в битката за първите две места след загубите в първите два кръга. В състава на кипърския шампион е единият от двамата български представители в турнира - Живко Миланов. Другият е Ивелин Попов, чийто \"Спартак\" (Москва) посреща рекордьора по трофеи в Лига Европа \"Севиля\" в една от най-завързаните групи - група Е. Испанският отбор е начело с четири точки, а \"Спартак\" разделя втората позиция с \"Ливърпул\" с по две точки. Петкратният европейски шампион ще гостува на \"Марибор\", който е последен с една точка. Днешната вечер в Шампионската лига ще предостави още един голям сблъсък освен \"Реал\" срещу \"Тотнъм\". \"Манчестър сити\" и \"Наполи\" се изправят в двубой, който ще противопостави лидерите в английската Висша лига и италианската Серия А.  \"Гражданите\" се намират в изключителна форма от началото на сезона. Те спечелиха и двата си мача в Шампионската лига, като дори не допуснаха гол - 4:0 срещу \"Фейенорд\" и 2:0 срещу \"Шахтьор\" (Донецк). Във Висшата лига тимът на Пеп Гуардиола записа седем победи и едно равенство в осем двубоя при голова разлика 29:4. \"Наполи\" също се представя страхотно този сезон. Отборът, воден от Маурицио Сари, продължава без загубена точка в италианското първенство - осем победи в осем мача и голова разлика 26:5.  В Шампионската лига неаполитанци стартираха със загуба срещу \"Шахтьор\" (0:1) в Украйна, но след това победиха \"Фейенорд\" (3:1). В група G \"Бешикташ\", който записа две победи в първите два кръга, гостува на полуфиналиста от миналия сезон \"Монако\". В другия мач от групата дебютантът \"Лайпциг\" посреща \"Порто\", който е втори във временното класиране с три точки. ", "date": "2017.10.17", "title": "\"Реал\" посреща \"Тотнъм\" в битка за първото място в група Н"}
{"url": "http://www.dnevnik.bg/politika/2017/10/17/3060888_peevski_pishe_zakonoproekt_za_vtorichnoto_razgrabvane/", "text": "Депутатът от ДПС Делян Пеевски в момента работи по законопроект, свързан с \"вторичното разграбване на фалиралата КТБ\". Това съобщи пред Би Ти Ви зам.-председателят на парламентарната група на ДПС Йордан Цонев, който също работел по проекта. Целта на този закон е да освети вторичното разграбване и да върне на държавата тези активи, обясни Цонев. На реплика на водещия, че всички са наясно, че няма как да бъдат върнати голяма част от средствата, той уточни, \"Поне тези, които може да се върнат, защото те вторично се разграбват от същите хора, които участват в това разграбване\". \"И това е отговорът на Пеевски дали той участва в този процес – като направи такъв закон, ще е ясно, че никой не прави закон срещу себе си\", добави депутатът. Според него Пеевски досега е положил усилия \"да се разкрие всичко по грабежа на КТБ\". \"И на него, и на нас ни омръзна от фалшивите новини, че Пеевски е участвал във вторичното разграбване на КТБ\", добави Цонев. Попитан защо Делян Пеевски отказва участие в медиите, Йордан Цонев отговори с въпрос: \"Мислите ли, че причината да не говори не е и в медиите?\" Депутатът, който се пошегува, че всяко негово телевизионно участие се превръщало в специална пресконференция за Пеевски после уточни, че когато някой не говори с него, той първо си задавал въпроса какво е сбъркал. Според него Пеевски не бяга от въпроси. Йордан Цонев каза още, че ДПС няма да подкрепи проектобюджета за 2018 г. Припомни медийните изяви по темата на финансовия министър Владислав Горанов и на председателя на бюджетната комисия в НС Менда Стоянова и заяви, че не е редно управляващите да промотират проекта, а да не са запознали с него останалите депутати. \"ДПС не може да подкрепи нито един акт на правителството, докато в него участват националистите\", добави Цонев и отново настоя ГЕРБ да се откаже от партньорството си с коалицията \"Обединени патриоти\". На въпрос ще иска ли Движението вот на недоверие към правителството, той посочи че партията няма необходимия брой депутати затова, но ще се включи в разговори на други политически сили. Според Цонев в момента вот на недоверие може да се поиска по която и да е тема.", "date": "2017.10.17", "title": "Пеевски пише законопроект за \"вторичното разграбване\" на КТБ"}
{"url": "http://www.dnevnik.bg/bulgaria/2017/10/17/3060889_spas_vasilev_iskal_da_bude_polezen_no_bedite_sledvali/", "text": "Спас Василев, който стои зад  профила \"Александър Николов\" , през който са измамени десетки хора в социалната мрежа \"Фейсбук\" със самолетни билети, техника и други дребни услуги е исках да бъде полезен на хората, но дошъл момент, когато не можел да изпълни думата си и бедите започнали да следват една след друга. Така описа случая пред Нова телевизия адвокатът на задържания професор д-р Георги Ценев. Вчера Софийският районен съд остави в ареста Василев . Той беше задържан в петък по повдигнато обвинение от 2012 г. - измама за 490 лева. Срещу сумата Иван Ралчев е трябвало да получи пакет от десет самолетни билета. Според адвоката на Спас Василев той предлагал само на приятели да им осигури изгодни самолетни билети и четири-пет пъти изпълнил обещанията си. Проблемите тръгнали оттам, че е поемал ангажимент да купи билети на една цена, но докато получи парите те поскъпвали и той доплащал разликата с парите взети от следващия. През юни-юли Спас Василев сам се отказал от схемата и излязъл от нея. Георги Ценев не е съгласен с мнението, че самоличността на клиента му е фалшива, тъй като тя е на негов приятел, който е знаел, че се ползва името му. \"Много хора ползват псевдоними. В Западна Европа името Спас не е познато, затова е избрал друго. По му е приятно\", така юристът описа аргументите на своя клиент да се представя за друг човек. Изграждайки паралелен образ Спас Василев искал да види дали може това, което е научил в университета, да го приложи в живота, обобщи неговият адвокат.", "date": "2017.10.17", "title": "Спас Василев искал да бъде полезен, но бедите следвали една след друга, обяви адвокатът му"}
{"url": "http://www.dnevnik.bg/bulgaria/2017/10/17/3060895_v_bsp_ima_emocii_no_ne_i_ostri_protivorechiia_smiata/", "text": "Емоциите в БСП са повече от необходимото в момента, но остри противоречия в партията няма. По- скоро противоречията са за начина, по който да се води опозиционната ни политика и дали БСП за две седмици може да подготви Конгрес по сериозните теми, включени в дневния му ред\", каза днес по \"Нова телевизия\" заместник-председателят на Народното събрание и народен представител от \"БСП за България\" Валери Жаблянов. Изявлението му идва, след като  в събота, на пленум на БСП , част от делегатите оспориха смисъла, срока на свикване и проекта за дневен ред за предстоящ конгрес, поискан от лидера на БСП Корнелия Нинова. Вчера пък председателят на БСП - Пловдив  Георги Гергов разпространи открито писмо , кръстено \"За падението на един председател\", в което атакува Нинова. Жаблянов допълни, че спорът е тръгнал оттам дали българското председателство на Съвета на ЕС може да бъде успешно в хаоса, който се създаде около него, както и какви ще са неговите приоритети. Спорове имало и около финансово-икономическата политика на правителството. \"Това са темите, които Конгресът си постави за цел да обсъди и да излезе с документи, защото има нужда българското общество да разбере и икономически, и политически в какво състояние се намира България\", обясни Валери Жаблянов. В отговор на въпрос, той каза, че предстои заседание на ръководството на партията, на което ще се реши дали да се предприеме нещо срещу депутата Георги Стоилов,  чиито брат е обвинен за лидер на престъпна група в Русе . Не виждам връзка между отговорността на един човек пред закона и отговорността на на друг човек пред закона. Присъдите и наказанията са лични\", каза Жаблянов. Той допълни, че не вижда как случаят може да нанесе политически щети на БСП.", "date": "2017.10.17", "title": "В БСП има емоции, но не и остри противоречия, смята Валери Жаблянов"}
{"url": "http://www.dnevnik.bg/na_put/2017/10/17/3059380_otkus_ot_zashto_tibet_na_vlado_rumenov/", "text": "\"В една нощ из Тибетското плато, докато попълвах дневника си ми хрумна, че може би ще е добре да разкажа за това пътуване. Роди се идеята за тази книга. Искаше ми се да помогна на тибетците по мирен път да сбъднат своята независимост. Да помогнеш на цял един народ е амбициозна задача. Едва ли ми е по силите. Мисля си, че ако повече хора по света се запознаят по-отблизо с живота, историята и проблемите на Тибет това би помогнало. Според будистката философия нещата се вършат главно от духовната енергия. Та колкото повече хора насочат духовната си енергия към тази част на света, толкова по-добре вероятно...\" Владо Руменов \"В книгата си \"Защо Тибет\", на 250 страници Владо Руменов е разказал с намигване и без претенция за пътешественическите неволи и възторзи на трима човека озовали се в съвършено различната и високо духовна будистка цивилизация. Разказал е за впечатленията и мислите породени от тази странна среща в главите на трима, отворени към света българи. Разказал е за геологическата и човешката история, за природата на Тибет и Хималая, за будистките манастири и философските стойности, с които обитателите на най-високата държава в света се опитват да съхранят духовната си независимост в условията на отсъствие на политически суверинитет. Трудно осъществимо, разбирасе е пожеланието на автора всеки човек по света да може да се досегне до, все още, високата духовност на тибетците и с този критерий да продължи живота си.\" Ясен Антов Владо Руменов е художник, роден през 1956 г. в София. От 1976 г. до 2016 г. работи в Националната художествена галерия като помощник реставратор, а след това като фондохранител в музея за икони, Криптата. От 1984 г. работи с екипи на Археологическия институт към БАН като художник и основно в екипа на Георги Китов. Участва в няколко общи живописни изложби, осъществява и две самостоятелни. На няколко пъти, през 1978 г., 1983 г. 1988 г., 2002 г. и 2010 г. пътува из Виетнам, Индия, Непал и Тибет. В резултат на едно от пътуванията си из Тибет през 2003 г. осъществява фотоизложбата \"Защо Тибет\" в Националната Художествена Галерия Премиерата на книгата \"Защо Тибет\", ще се състои на 19 октомври, четвъртък, 2017 г. от 18:00 ч., в залата на първия етаж, в сградата на Съюза на архитектите на ул. \"Кракра\" № 11. Маклеод Гандж, освен с туризма и Далай Лама, се слави и с килимарството си. Следобед попаднах в магазин за чорапи, тъкани и килими. Собственикът на магазина бе на моите години, мюсюлманин. Много симпатичен и добронамерен господин. В желанието си да ме направи свой клиент, с присъщата на всеки азиатец любезност ме заприказва и изпрати прислужника за чай. Може би около час прекарах с него. Поведе разговора към философиите на различните религии. Когато си тръгвах, вече бяхме стигнали единодушно до становището, че Бог изобщо е един, само имената, с които хората по света го наричат, са различни Разбира се успя да ме изкуши да купя чифт прекрасни вълнени чорапи. До същото заключение за Бог достигнахме преди години в разговор с евреин, турчин и циганин на едно не по-малко странно място - еврейското гробище край Карнобат, използвано от ХVІ до ХХ век. Евреинът беше много симпатичен господин на име Цви Керен. Беше изпратен от държавата Израел да документира недвижимите паметници на еврейската култура из България, а аз му помагах с рисунки на орнаментите по надгробията. В центъра на Маклеод Гандж е издигната ступа в памет на загиналите граждани и монаси на Тибет в събитията след 1959 г. – Намгялма Ступа. Около нея постоянно обикалят хора и въртят сто и осемте молитвени барабана. И аз го направих. На петнайсетина минути път по-нататък е построена резиденцията на Далай Лама. Точно срещу нея е издигнат и главният тибетски храм Цуглаг Канг. Олтарът му съхранява три статуи. В центъра е разположена тази на Шакя Муни буда, а вдясно от нея - обърнати с лица към Тибет, са статуите на Падма Самбхава и сребърната статуя на Авалокитешвара, буда на състраданието, патрон и прародител на Тибет. Тя е с единайсет лица, хиляди очи и хиляди ръце. Историята й е доста драматична. Започва през VІІ в, когато цар Сонгдзен Гампо поръчал за главния тибетски храм в Ласа Джо Канг статуя на Авалокитешвара от злато, инкрустирана със скъпоценни камъни. Тя се превърнала в обект на преклонение за всички будисти от Азия. По време на китайската културна революция тази и много други статуи от двореца Потала в Ласа били изхвърлени на улицата от хунвейбините и разбити на парчета. Потресените тибетци успели да съберат парчета от лицата на скулптурите на разгневения и спокоен Авалокитешвара. Постепенно, преминавайки през много ръце, тези парчета достигнали през 1967 г. до Маклеод Гандж. През 1970 година били вградени в новата сребърна статуя на Авалокитешвара. Из Дарамсала могат да се срещнат всякакви \"кръпки\". Имам предвид позакъснели последователи на епохата \"хипи\" на всякакви възрасти. Бродят и едни крайни \"кръпки\" на моите години и по-стари, които трогателно са се взели съвсем на сериозно. Облечени са или в будистки монашески дрехи, или в индийски сарита. Влязох в едно кръчме, което явно бе нещо като техен клуб, с размери два на пет метра. Стените - почти покрити със снимки на Джон Ленън, Йоко Оно и други светила с източна ориентация. На масата бяха струпани четири дебели книги. Докато си чаках чая, ги разгърнах. Всъщност това бяха тетрадки с листове от оригинална ръчно изработена тибетска хартия. Използваха ги за нещо като лексикони, с тази разлика, че нямаше въпроси, на които трябва да отговаряш, а всеки можеше да си пише каквото му текне: от теорията за относителността на Айнщайн през поезия и еротични рисунки до политически възгледи - нещо като по вътрешната страна на вратата на тоалетната в кафето на Художествената академия в София. Из Дарамсала могат да се срещнат и европейци и европейки, които не само че действително са приели будизма, но и са се замонашили. Бях си харесал една кръчмичка и в нея похапвах и си четях отвреме навреме. Наслаждавах се на едно блажено безделие, каквото едва ли скоро щеше да ми се случи. Бях си харесал кръчмичката, защото в непосредствена близост до нея имаше музикална сергия, от която звучеше тибетска музика и какво ли не - включително и \"Музика на водата\" на Хендел. Особено ми хареса един диск с тибетска музика. От Непал вече се бях сдобил с шест касетки с храмови изпълнения - пуджи, но това на диска беше нещо изключително. Купих си го. Десет дни по-късно в София, когато го разпечатах се оказа, че вътре изобщо няма никакъв диск... Не е до парите - струва само два долара, ама иди си го вземи от Дарамсала де. Времето лети... Привечер ще трябва да отпътувам за Дели. А дотогава мога да отида на сутрешната пуджа в Цуглаг Канг. Мога и да присъствам на упражненията на монасите по риторика в института за будистка диалектика. Основан е през 1973 г. Монаси от всички будистки школи идват тук, за да изучават Канджура - словата на Сидхарта Гаутама Шакя Муни буда чрез изкуството на диалектиката. Това се прави във връзка с една мисъл на самия Шакя Муни буда, който казва, че нищо, включително неговите собствени учения, не може да бъде прието като истина, докато не бъде доказано чрез обективен анализ. Доста толерантно... Отивам и в музея към културния център на Тибет в близост до манастира. Много потискащо преживяване. По подобен начин съм се чувствал само в музеите на Холокоста. Няма да забравя една снимка: снежни хълмове; в едър план млад гологлав човек с остригана коса крачи, силно наведен напред, за да преодолее напора на вятъра, който развява дрехите му. След него, в колона, група хора, които също се борят с вятъра. Март, 1959 година. Младият тогава Далай Лама напуска Тибет. Вечерта аз също ще трябва да напусна тибетците. На следващия ден следобед е самолетът ми за София. Това не звучи много оптимистично на скитническата ми душа. Вечерта тялото ми заедно с раницата ще се качи на рейса, който с голяма скорост и друсане ще ги отнесе надолу и на юг към Дели и международното летище \"Индира Ганди\". А пък аз мисля да поостана още малко в Дарамсала. Ще си обуя отново разпадналите се и мръсни панталони. Може пък и да дочакам Негово Светейшество. Той едва ли ще откаже да ме приеме заради панталоните ми. Ще се повъртя край сергийките с какво ли не. Ще изям някой и друг дал бат, може и с чапати. Ще се помотая из тесните улички всред шума и музиката, всред тибетците и взелите се много насериозно европейци. Ще ги слушам как разговарят на различните си езици. Ще се разминавам с прокажените, с кучетата и котките, с кравите и маймуните. Накрая ще изпия един чай, слушайки \"Музиката на водата\" на Хендел, и после смятам да тръгна на североизток направо \"по азимут\" през Хималая до някой тибетски манастир, за да присъствам на утринната пуджа. Там вече отново ще има много монаси. Това ще бъде един Тибет, съвършено демократичен и напълно девоенизиран. Тогава вече Тибет ще бъде едно светилище - място на мир и ненасилие. Нали...", "date": "2017.10.17", "title": "Откъс от \"Защо Тибет\" на Владо Руменов"}
{"url": "http://www.dnevnik.bg/sport/2017/10/17/3060879_trenyorut_na_honduras_nareche_metodite_na_fifa/", "text": "Националният отбор на Хондурас се оплака официално от програмата на  ФИФА  за плейофите за световното първенство. Тимът от Централна Америка трябва да приеме на 6 ноември Австралия, а четири дни по-късно да върне визитата в Сидни. Селекционерът Хорхе Луис Пинто обаче нарече методите на ФИФА \"нехуманни\", а сгъстеният календар, който беше въведени в последните години нечовешки, който натоварва много играчите. Часовата разлика между Хондурас и Сидни е 17 часа, но не това е най-големият проблем за тима от Централна Америка. По-лошо е, че между страната и най-големият град в Австралия е, че няма директни полети. \"Ние ще трябва да летим до Лос Анджелис и от там да хванем полет за Сидни. Това е ужасно, ФИФА явно не се интересуват от такива неща и тях не ги е грижа. Нечовешко е датите да са толкова близко, когато трябва да пропътуваш половината свят\", каза Пинто пред местния вестник \"Ла Пренса\". Според него единствената добра новина за Хондурас е, че е домакин в първия мач и ще се надява да вземе предимство. \"Не искам моите думи да се приемат за оплакване. Това е много тежко и за отбора на Австралия, те също би трябвало да са недоволни. За тях дори е по-сложно, защото ние все пак сме домакини в първата среща\", добави треньорът на Хондурас. Отборът завърши на пето място в зона КОНКАКАФ след по-лоша голова разлика от  Панама . Ако се класира на световното първенство в Русия, Хондурас ще запише четвърто участие и трето поредно след 1982, 2010 и 2014 г. Досега страната не е преминавала групите и още няа победа (три равенства и шест загуби).", "date": "2017.10.17", "title": "Треньорът на Хондурас нарече методите на ФИФА нехуманни"}
{"url": "http://www.dnevnik.bg/citat_na_deniia/2017/10/17/3060898_citat_na_denia_omruzna_vi_za_zakoni_da_govorim_i/", "text": "С тези думи се обърна днес депутатът от БСП Крум Зарков към колежката си Десислава Атанасова от ГЕРБ. Двамата бяха в студиото на БНТ, за да говорят за промените в Гражданско-процесуалния кодекс. В края на разговора водещият попита дали трябва да се търси отговорност от депутата от БСП Георги Стоилов, заради това, че брат му е  посочен за ръководител на престъпна група . Последваха атаки от Атанасова, свързани с кадровата политика на БСП, по неверни твърдения, според Зарков, което предизвика и репликата му.", "date": "2017.10.17", "title": "Цитат на деня: Омръзна ви за закони да говорим и решихте да влезем в калната част"}
{"url": "http://www.dnevnik.bg/sviat/2017/10/17/3060900_kiev_zabrani_ruska_banknota_s_izobrajeniia_ot_krim/", "text": "Националната банка на Украйна (НБУ) забранява от днес обращението в страната на новата руска банкнота с изображения от анексирания от Москва през 2014 година украински полуостров Крим, предаде \"Франс прес\".  Всяка банкнота с изображения на \"карта, символи, сгради или паметници\", намиращи се \"в окупираните от Русия украински територии\", е забранена в Украйна, се посочва в комюнике на  НБУ . В четвъртък Руската централна банка (РЦБ) представи нова банкнота от 200 рубли (2.92 евро), на която е изобразен паметникът на славата на флота в град Севастопол, постоянно пристанище за руския флот в Черно море. Присъстват и гръцко-римските руини от град Херсон. След решението на НБУ, руснаците, пътуващи в Украйна, няма да могат да обменят банкноти от 200 рубли за украински гривни. /БТА", "date": "2017.10.17", "title": "Киев забрани руска банкнота с изображения от Крим"}
{"url": "http://www.dnevnik.bg/bulgaria/2017/10/17/3060922_obedineni_patrioti_shte_poiskat_kriminalizirane_na/", "text": "Депутатите от \"Обединени патриоти\" ще инициират законодателни промени, с които да бъдат криминализирани кражбите на ток и вода. Това съобщи депутатът от \"Обединени патриоти\" Александър Сиди пред Би Ти Ви. Повод да бъде искано криминализиране на кражбите на вода е поисканото от Софийска вода увеличение на цената с 8% от догодина. Според Сиди във кв. \"Филиповци\" има три водомера, като нито един от тях не е в частен дом. Той определи като фрапиращ факта, че в махалите изобщо няма водомери, но посочи, че проблемът не е етнически. \"Дълго време политиците си затваряме очите за проблема. Където има незаконни постройки се увеличават възможностите за кражби\", каза депутатът.", "date": "2017.10.17", "title": "\"Обединени патриоти\" ще поискат криминализиране на кражбите на вода"}
{"url": "http://www.dnevnik.bg/sport/2017/10/17/3060886_manchestur_junaited_shte_predloji_nov_dogovor_na/", "text": "Жозе Моуриньо обяви през уикенда, че най-вероятно няма да се пенсионира в \"Манчестър юнайтед\" по подобие на  сър Алекс Фъргюсън , но това не пречи на шефовете на клуба да искат да го задържат за дълго време. Собствениците от фамилия Глейзър вече готвят нов договор за португалеца и ще започнат преговори преди края на сезона. Португалският специалист има контракт с \"червените дяволи\" до лятото на 2019 г., а в интервю за  BeIN Sports  се изказа доста ласкаво за ПСЖ. Френският тим има един и същ собственик с арабския спортен канал, а Моуриньо побърза да заяви, че с удоволствие един ден би живял в Париж. Според хора близки до  \"Манчестър юнайтед\"  португалецът не прави нищо повече от това да си уреди още по-голяма заплата на \"Олд Трафорд\". През май \"Франс футбол\" разкри, че той взима по 25 млн. евро на сезон и е най-скъпоплатеният треньор в света. Откакто пое \"Юнайтед\", Моуриньо спечели три трофея - \"Къмюнити шийлд\", Купата на Лигата и Лига Европа, а процентът на победите му е близо 61. През уикенда обаче португалецът отново си спечели много недоброжелатели заради играта на \"червените дяволи\" в дербито с \"Ливърпул\". Моуриньо беше  наречен \"противник на футбола\" , а специалистите на Острова се разделиха в мненията си. Бившият играч на \"Ливърпул\" Джейми Карагър отиде по-далеч и в понеделник вечер заяви, че \"Юнайтед\" няма да стане шампион. Според него при Моуриньо \"червените дяволи\" не се представят успешно срещу другите отбори от топ 6. От 2015 г. той има 10 срещи като гост на другите тимове, в които няма победа – пет загуби и пет равенства. \"Според мен неговите методи са си добри само в неговите очи. Аз смятам, че те не работят. Толкова много години да нямаш победа не е добър атестат. Ние постоянно критикуваме Арсен Венгер за поведението на \"Арсенал\", но за Моуриньо не се казва същото. Ако Жозе не промени това сега, \"Юнайтед\" няма да стане шампион\", каза Карагър пред Sky Sports.", "date": "2017.10.17", "title": "\"Манчестър юнайтед\" ще предложи нов договор на Моуриньо преди края на сезона"}
{"url": "http://www.dnevnik.bg/sviat/2017/10/17/3060920_portugaliia_e_v_traur_zaradi_desetki_jertvi_na_gorski/", "text": "Португалия от днес е в тридневен национален траур в памет на загиналите в продължаващите горски пожари, съобщи \"Франс прес\", цитирана от БТА. Потвърдена е смъртта на 36 души. Ранените са 63, 16 от тях - тежко. Около 3600 пожарникари се опитват да овладеят петнайсетината все още активни огнища в централната и северната част на страната. В средата на юни в централната част на Португалия, в района на Педрогау Гранде, избухна голям горски пожар. Тогава загинаха 64 души, а 250 бяха ранени. В съседната на Португалия испанска провинция Галисия четирима загинаха в пожари, а пламъците изпепелиха стотици хектари земя, съобщават местни издания.", "date": "2017.10.17", "title": "Португалия е в траур заради десетки жертви на горски пожари"}
{"url": "http://www.dnevnik.bg/citat_na_deniia/2017/10/17/3060938_citat_na_denia_dali_prichinata_peevski_da_ne_govori_ne/", "text": "Този риторичен въпрос зададе в студиото на Би Ти Ви депутатът от ДПС Йордан Цонев, след като бе попитан защо колегата му Делян Пеевски отказва участия в медиите. Цонев заяви, че когато някой не говори с него, той първо си задавал въпроса какво е сбъркал. Според него Пеевски не бяга от въпроси.", "date": "2017.10.17", "title": "Цитат на деня: Дали причината Пеевски да не говори не е и в медиите"}
{"url": "http://www.dnevnik.bg/bulgaria/2017/10/17/3060919_cacheva_svikva_izvunredno_zasedanie_na_suveta_za/", "text": "Министърът на правосъдието Цецка Цачева свиква извънредно заседание на съвета за съдебна реформа този петък от 9 часа, съобщи пресцентърът на ведомството. Вчера това поискаха  осем членове на съвета  по прилагане на Актуализираната стратегия за продължаване на реформата в съдебната система. Повод за искането им стана внесеният от група народни представители миналата седмица  проект за изменение на Закона за съдебната власт . Той предвижда по-високи заплати на работещите магистрати и съдебни служители в специализираните структури, което според някои юристи и неправителствения сектор ще превърне тези институции в специални и извънредни. Повече четете  тук . Осемте организации поискаха и да се създаде работна група, която да се занимае с Наредбата за единните държавни изисквания за придобиване на висше образование по специалността \"Право\". Цачева е включила и двете искания в дневния ред на съвета. Биляна Гяурова от Българския институт за правни инициативи обясни за \"Дневник\", че членовете на съвета искат сформиране на работна група заради наредбата за изучаване на право, защото тя в момента не функционира. \"В преходните и заключителните разпоредби не беше предвиден конкретен срок за влизането на измененията в сила. Има и доста други разпоредби, които трябва да се обсъдят като хорариума на задължителните дисциплини и начина, по който ще се провежда практико-теоретичният изпит за придобиване на юридическа правоспособност\", коментира тя. Няколко текста трябва да бъдат ревизирани, за да не се блокира работата и да се върви към посока за повишаване на качеството на юридическото образование.  Вносителите на искането за извънредно заседание се надяват, ако бъде сформирана работна група, тя да обсъди и въпроса със забраната за изучване на право задочно, тъй като по него има различни мнения и той бе приет набързо от служебния кабинет, oглавяван от проф. Огнян Герджиков. Герджиков, който е и преподавател по търговско право в Софийския университет, заяви тогава, че \"за това нещо се боря 5 години и половина и е моя мечта от дълго време\". Повече четете  тук . Основните проблемите в предлаганите изменения в съдебния закон пък са два. Единият е предвидените по-високи заплати на магистрати и съдебни служители в специализираните институции, което ги превръща в съдебна власт вътре в съдебната власт, обясни Гяурова. Вторият проблем е свързан с командироването на магистратите. Защото предложенията ще премахнат постигнатото с промените през 2016 г., с които бе въведено времево ограничение за командироване. Без него се създава възможността за командироване, което да продължава безкрайно във времето. Това създава несигурност в магистратите и може да се използва като механизъм за оказване на натиск над командирования. Искането за извънредно заседание бе отправено от Съюза на юристите в България, Висшия адвокатски съвет, Съюза на съдиите в България, СНЦ \" Сефита\", сдружението \"Център за неправителствени организации в Разград\", Националната мрежа за децата, Програмата за развитие на съдебната система и Българския институт за правни инициативи. Съветът бе създаден през януари 2016 г. с Постановление на Министерския съвет. Част от правомощията на съвета са да обсъжда предложения за промени в нормативните актове, свързани с изпълнение на стратегията, както и да координира политиките за прилагане на стратегията.", "date": "2017.10.17", "title": "Цачева свиква извънредно заседание на съвета за съдебна реформа"}
{"url": "http://www.dnevnik.bg/sviat/2017/10/17/3060932_kola_bomba_ubi_jurnalistka_v_malta_rabotila_po/", "text": "Разследваща журналистка в Малта, която разкри връзки на страната си с офшорни данъчни убежища чрез изтеклите в медиите \"Панамски документи\", бе убита вчера с бомба, поставена в колата ѝ, съобщи малтийската полиция, цитирана от Би Би Си. Половин час преди смъртта на 53-годишната Дафне Каруана Галиция излезе последният пост в блога ѝ, в който началникът на кабинета на премиера е обвинен в корупция. Бомбата избухнала около 9 ч. сутринта местно време в понеделник, минути след публикацията. Местни медии разказват, че преди две седмици тя е подала в полицията сигнал за получени заплахи за живота ѝ. Посещенията на създадения през 2008 г. блог понякога достигаха 400 000, което е почти колкото населението на Малта и повече от всички малтийски вестници, взети заедно. Той бе толкова популярен и влиятелен, че допринесе за избухването на политическа криза, когато тя обвини съпругата на премиера Джоузеф Мускат, че използва фирма параван в Панама, в която са били внесени суми от семейството на президента на Азербайджан. Мускат отрече да е нарушавал закона и свика предсрочни избори през юни,  които бяха спечелени  от неговата Лейбъристка партия, припомня вестник \"Ню Йорк таймс\", цитиран от БТА. Убийството бе осъдено от премиера Мускат, който съобщи, че по негова молба служители на ФБР са на път за Малта, за да помогнат в разследването. \"Всички знаят, че г-жа Каруана Галиция остро ме критикуваше - както на лична, така и на политическа основа, правеше го и с други (политици). Осъждам безрезервно това варварско посегателство срещу личност и срещу свободата на словото в страната ни... Не може да има оправдание по никакъв начин за случилото се\", каза той в телевизионно обръщение. Нападението шокира Малта и бе осъдено от лидерите на ЕС, включително от първия заместник-председател на Европейската комисия Франс Тимерманс и председателя на Европейския парламент Антонио Таяни. Европейското издание на новинарския сайт \"Политико\" неотдавна включи Каруана Галиция в списъка си на 28 души, които \"формират и разтърсват Европа\". Сайтът я нарече \"блогърка фурия\" и заяви, че тя сама върши работа колкото целия \"Уикилийкс\" с разкритията си за корупция и шуробаджанащина, отбелязва \"Ню Йорк таймс\". Каруана Галиция заявяваше, че не е политически обвързана. Тя пишеше по най-различни теми - от банки, които улесняват прането на пари, до връзки между малтийската индустрия на онлайн хазарта и мафията.", "date": "2017.10.17", "title": "Кола бомба уби журналистка в Малта, работила по \"Досиетата от Панама\""}
{"url": "http://www.dnevnik.bg/photos/2017/10/17/3060963_snimka_na_denia_kogato_dve_neutronni_zvezdi_se_sbluskat/", "text": "Американската космическа агенция НАСА разпространи своя илюстрация на момента от сблъсъка между две неутронни звезди. На нея се вижда плътният облак от отломки, който се получава при удара между двете тела. От сблъсъка се образуват част от най-тежките елементи във Вселената, сред които злато и платина. Неутронните звезди са вид звезди, най-често срещани в края на звездната еволюция. Те са изградени изцяло от неутрони, като плътността на веществото в центъра на неутронните звезди е огромна. За сравнение – тази плътност отговаря на масата на цялото човечество, концентрирана в обема на кубче захар. Диаметърът на неутронните звезди е около 10–15 километра. Те се въртят с много голяма скорост, способна да достигне 1000 оборота в секунда.", "date": "2017.10.17", "title": "Снимка на деня: Когато две неутронни звезди се сблъскат"}
{"url": "http://www.dnevnik.bg/evropa/zemedelie/2017/10/17/3060709_bulgariia_shte_triabva_da_otmeni_zabranata_za_pokupka/", "text": "Независимо от политическите заявки на част от партиите в парламента през лятото, България ще трябва да отмени забраната за покупка на земя от чужденци. Това се разбира от публикуваните насоки на ЕК за допустимите практики в поземленото законодателство на държавите-членки. Националните правителства ще могат да налагат ограничения на този пазар, но не и дискриминационни условия,  съобщава в днешния си брой \"Капитал Daily\". В началото на лятото земеделското министерство подготви законопроект, който премахва правилото, че земеделска земя в България могат да купуват само физически лица и фирми, които имат петгодишна уседналост в страната. В мотивите си ведомството посочи наказателната процедура, която се води срещу страната заради този текст и заради която е възможна глоба от първоначално 830 хил. евро. Впоследствие различни партии в парламента, включително БСП и \"Обединени патриоти\", обявиха, че са против отпадането на забраната и така се стигна до предложение от ГЕРБ преди да се разглежда законопроекта да се изчакат готвените от ЕК насоки за поземленото законодателство, които бяха публикувани в края на миналата седмица. От съобщение на ЕК става ясно, че според насоките се смятат за несъвместими с европейското законодателство практики като въведената в България уседналост на купувачите или изисквания, въведени от други държави-членки, според които притежателите на земя трябва да имат селскостопанска квалификация и др. Същевременно обаче държавите-членки ще могат да налагат ограничения в този сектор в различни направления. Така например е възможно да се въведе изискване за даване на предварително разрешение от държавните органи за придобиване на земя. Националните парламенти могат да решат да въведат и ограничение на размера на придобиваната земя или да предоставят право на изкупуване, с което определени категории купувачи да имат предимство при сделките - такива могат да бъдат земеделските стопани, съседите на парцела, съсобствениците му или пък държавата, се вижда от насоките, съобщава \"Капитал Daily\". Другият тип ограничения могат да бъдат \"държавна намеса при определяне на цената\", макар от съобщението на ЕК да не става ясно по какъв начин може да се приложи тя. Настоящите насоки за допустимите практики в поземленото законодателство се издават след като през пролетта Европейският парламент прие с голямо мнозинство резолюция, призоваваща ЕК и държавите-членки да се борят с концентрацията на земеделска земя в малко на брой големи собственици и ползватели. Тогава доклад, на чиято база стъпва резолюцията, показа, че въпросната концентрация е най-висока в България- тук само 1.5% от стопанствата управляват повече от 82% от нивите в страната. Същевременно европейските депутати призоваха ЕК да \"замрази\" наказателните процедури срещу България и още пет държави заради текстове от поземленото законодателство, докато не изготви насоки какви ограничения в този сектор са допустими спрямо европейските норми.", "date": "2017.10.17", "title": "България ще трябва да отмени забраната за покупка на земя от чужденци"}
{"url": "http://www.dnevnik.bg/tehnologii/2017/10/17/3060971_sred_nai-dinamichnite_it_kompanii_v_centralna_i/", "text": "Две български компании попадат в класацията на Deloitte Fast Technology 50, която разглежда най-бързо развиващите се технологични компании в региона на Централна и Източна Европа, информира  \"Капитал Daily\"  в днешния си брой. В класацията, доминирана основно от полски и хърватски компании, България е представена от \"Тайтън гейт\" (най-бързо развиващата се българска компания в IT сектора за 2015 г. според класацията \"Гепард\" на \"Капитал\") и Accedia.  На първо място в класацията на Deloitte е чешката компанията Kiwi.com, която помага на клиентите си да намерят най-бързо и евтино самолетни билети. Българската \"Тайтън гейт\", основана във Варна през 2005 г., е на 16-то място. Дружеството първоначално стана известно като издател на PhoneArena.com, един от най-големите технологични сайтове в света. По-късно компанията разработва и платформата PubGalaxy, насочена към други издатели. Нейната цел е да помага на бизнесите да се свържат по-лесно с рекламодател и да оптимизират технологията си. Втората българска компания е Accedia, която предоставя професионални IT услуги в сферата на технологично консултиране, разработка на софтуер и предоставяне на решения за предприятия от различен размер. Компанията има офиси в София и Сан Франциско, Калифорния. Accedia работи с клиенти от над 12 страни и 4 континента, като компанията работи с водещи световни банки и международни финансови институции. Водена от изпълнителния директор на фирмата Николай Мутафов, тя влиза и в класацията Fortune 100 за стоте най-иновативни IT стартъпа в света.", "date": "2017.10.17", "title": "Сред най-динамичните IT компании в Централна и Източна Европа има 2 български"}
{"url": "http://www.dnevnik.bg/sport/2017/10/17/3060996_otborite_ot_nfl_tursiat_kompromis_okolo_protestite_sus/", "text": "Ръководството на НФЛ ще се опита да намери компромис по въпроса с играчите, които протестират по време на националния химн. Собствениците на  всички 32 тима от Националната футболна лига  ще се срещнат през тази седмица, за да обсъдят колениченето по време на американския химн. От началото на новия сезон това се превърна в масова практика, а в края на септември всички тимове изразиха несъгласието си с расовото неравенство и се обявиха против полицейската агресия. Това доведе до безпрецендентен конфликт с американския президент Доналд Тръмп. Той първо призова за уволнение на всички играчи, които го правят, а това  смекчи тона и поиска спиране на протестите . \"Очакваме много продуктивна среща, всички клубове имат интерес да разрешим този въпрос и да стигнем до единна позиция\", каза говорител на НФЛ. Срещата ще се проведе във вторник и сряда в Ню Йорк. \"Искаме да почетем нашия флаг и нашата страна, а феновете ни очакват това от нас. Също така се интересуваме дълбоко от нашите играчи и уважаваме техните мнения и тревоги относно критичните социални въпроси\", добавиха от лигата. Протестите започнаха още през 2016 г., след като куотърбекът на \"Сан Франциско 49-ърс\"  Колин Каперник  коленичи преди националния химн. След проявата на 28 от 32-та отбора в края на септември постепенно тонът между играчите и Тръмп беше смекчен, но преди две седмици на мач в Индианаполис между \"Колтс\" и \"49-ърс\" вицепрезидентът Майк Пенс напусна веднага след химна, виждайки отново играчите да коленичат. Изненадващо собственикът на \"Далас каубойс\" Джери Джоунс призова протестите да спрат след случката в Индианаполис. Той дори обяви, че който негов играч си позволи да продължава, няма да играе. Само седмица по-рано бизнесменът, който е и един от най-влиятелните в лигата, подкрепи играчите си, заставайки с тях. Смята се, че Джоунс е имал разговор лично с Доналд Тръмп, преди да промени позицията си. Вероятно на срещата на собствениците и ръководството на НФЛ босът на \"каубоите\" ще поиска спиране на масовите прояви.", "date": "2017.10.17", "title": "Отборите от НФЛ търсят компромис около протестите със среща в Ню Йорк"}
{"url": "http://www.dnevnik.bg/bulgaria/2017/10/17/3060961_sudiiskata_kolegiia_zabrani_vechnite_shefove_v/", "text": "Мнозинството в съдийската колегия на Висшия съдебен съвет (ВСС) промени практиката на предшествениците си и забрани \"вечните шефове\" в съда и прокуратурата. С осем гласа \"за\" и пет \"против\" бе решено, че Конституцията позволява максимум два поредни ръководни мандата независимо дали те ще са в един или в различни органи на съдебната власт. С решението се забрани някой да бъде председател два мандата на Районния съд в Благоевград например и след това да бъде избран за шеф на Окръжния съд в града. Предишният състав на ВСС не виждаше проблем в \"постоянните шефове\" и в мандата му бяха гласувани няколко такива назначения. Мотивът им бе, че основният закон не позволява някой да изкара три поредни мандата в един и същи съд, но проблемът отпада, ако третият и следващите мандати са в различен съдебен орган. Така се създаваше ръководна номенклатура в съдебната система. Чл. 129 ал. 6 на Конституцията гласи, че \"Административните ръководители в органите на съдебната власт, с изключение на тези по ал. 2, се назначават на ръководната длъжност за срок от пет години с право на повторно назначаване\". \"Против\" днешното решение гласуваха председателят на Върховния административен съд (ВАС) Георги Колев, Боян Новански, Боян Магдалинчев и Драгомир Кояджиков - от парламентарната квота, както и Боряна Димитрова от съдийската квота, информира defakto.bg. Повод за гласуването стана конкурс за избор на председател на районния съд в Златоград с единствен кандидат Сунай Осман, който вече два пъти e избиран за шеф на Районния съд в Ардино. Съдийската колегия реши да не допуска кандидата до надпреварата.", "date": "2017.10.17", "title": "Съдийската колегия забрани \"вечните шефове\" в съдебната система"}
{"url": "http://www.dnevnik.bg/biznes/2017/10/17/3061005_bulgariia_komandirova_v_es_polovin_procent_ot/", "text": "Броят на българите, изпратени на работа в ЕС, съставлява 0.5% от броя на работещите в страната. Това показват данни на Европейската комисия за 2015 г., представени от Европейския парламент, предаде БТА. Същевременно делът на приетите в България чуждестранни работници от държави от ЕС е пет пъти по-малък (0.1 % от общия брой заети в страната). Сходна тенденция се наблюдава в Чехия, Дания, Естония, Ирландия, Испания, Хърватия, Италия, Кипър, Латвия, Литва, Люксембург, Унгария, Португалия, Румъния, Словения и Словакия. Полша отбелязва най-значителната разлика в съотношението - изпратените в ЕС са 2.9% от работещите, а приетите чуждестранни работници от ЕС са 0.1% от пазара на труда. Белгия, Германия, Франция, Австрия, Швеция и Великобритания отчитат обратното съотношение - при тях броят на изпратените в чужбина работници изпреварва броя на приетите. Данните показват също, че българи най-често биват пращани на работа във Франция, Белгия и Германия. Статистиката е представена във връзка с обсъжданите в Европейския парламент промени в директивата за командированите работници. Тази европейска разпоредба засяга хората, изпратени от своя работодател в друга държава от ЕС временно за извършването на услуга. Според одобрените снощи от парламентарната комисия по заетостта промени, занапред изпратените в чужбина работници следва да получават еднакво възнаграждение за еднакъв труд, независимо от коя страна от ЕС произхождат. Предвижда се също след изтичането на първоначален срок от 24 месеца за командированите работници да бъде прилагано изцяло местното трудово законодателство. Средствата за пътуване и нощувка следва да бъдат покривани от работодателя или включени в заплатата. Двугодишният срок на отстъпка може да бъде удължен, ако дружеството, изпратило работника, се нуждае от допълнително време за извършването на услугата. Дейността на международните превозвачи ще бъде обхваната от допълнително законодателство, но докато то бъде подготвено, ще се прилага посочената директива. Тези предложения се очаква да бъдат гласувани от Европейския парламент следващата седмица и след това да бъдат обсъдени в Съвета на ЕС. Ако бъдат въведени, промените ще засегнат особено командированите работници, които досега се ползват от възможността да бъдат облагани по законодателството на своята (изпращащата) страна. Разликите в облагането в отделните държави в ЕС спестяват засега на източноевропейските работниците големи суми от данъка върху доходите и социалните осигуровки, които в Западна Европа са в пъти по-високи. Това е причината западните държави да настояват за промени, защото според тях евтината работна ръка води до \"социален дъмпинг\". С обяснението, че всички работници \"трябва да имат равни права и защита\", групата на западноевропейските държави, водени от Франция, настоява всички работещи в дадена държава от ЕС, независимо дали са командировани или постоянно заети на местния трудов пазар, да получават еднакви заплати за еднакъв труд и да бъдат облагани еднакво. Очаква се въвеждането на подобни мерки да пресече притока на източноевропейски работници и да разтовари социалните бюджети в западноевропейските държави, които сега плащат обезщетения за безработица на местните хора, останали без работа покрай притока на източноевропейци.", "date": "2017.10.17", "title": "България командирова в ЕС половин процент от работната си сила"}
{"url": "http://www.dnevnik.bg/sviat/2017/10/17/3060957_bagdad_otne_ot_kjurdite_kontrola_nad_kirkuk_sindjar_i/", "text": "Часове след като пое пълен контрол над  град Киркук , иракската армия съобщи, че е завзела всички петролни кладенци около оспорвания от Багдад и Иракски Кюрдистан град, предаде \"Ройтерс\". Войниците поеха контрола над нефтените залежи в Бай Хасан и Авана северозападно от Киркук, на броени километри от териториите, които формално са част от Иракски Кюрдистан. Според въоръжените сили, изпратени от Багдад, под тяхно управление са всички петролни ресурси на държавната Северна петролна компания (международно известна като North Oil Company). Кюрдските бойци започнаха изтегляне и от други богати на петрол раони като Ханакин, близо до границата с Иран, но отвъд територията на Иракски Кюрдистан. Хиляди напуснаха Киркук, град с около милион жители, от началото на иракската операция, предаде Би Би Си. След обяд иракски войници свалиха знамето на Иракски Кюрдистан от централата на управителя на Киркук, което допреди се вееше там заедно флага на Багдад. Местни медии съобщиха за празненства на етнически туркмени, много от които живеят в града и околностите и се противопоставят на управление от Ербил. В операцията участваха и шиитските милиции \"Хашд аш Шааби\", обучавани и въоръжавани от Иран. В понеделник иракските сили за пръв път влязоха в Киркук, а премиерът Хайдер ал Абади обяви, че операцията на север цели да \"защити единството на страната, в която има опасност от разделяне\" заради референдума в Иракски Кюрдистан. Той призова жителите \"да съдействат на на героичните въоръжени сили\". Жителите на Киркук също  участваха в допитването , в което 90% от избирателите подкрепиха независимостта на управлявания от кюрди район. \"Няма да вземем страна\" Действията на иракските войници в Киркук предизвикаха спорове сред политическия елит на Иракски Кюрдистан. Управляващата Демократична партия на Кюрдистан чрез бойците пешмерга (които са на подчинение на президента Масуд Барзани) обвини представители на Патриотичния съюз на Кюрдистан, че са сътрудничили на иракската армия в изтеглянето на кюрдски части от Киркук. Последните отричат и твърдят, че са се сражавали, за да защитят града, за разлика от пешмергите. Друга водеща опозиционна партия - \"Горан\", или \"Движение за промяна\", обяви, че иракската операция излага на показ грешките на Барзани, и призова за формиране на ново правителство на националното единство, съобщават кюрдски медии. Същевременно управляващите в Ербил обвиниха Багдад, че допуска участието на Иранската революционна гвардия в операцията. Според тях на терен е изпратен командирът на поделението ѝ за външни мисии \"Кудс\" ген. Касем Солеймани, за да напътства шиитски милиции, участващи на страната на иракската армия. В изявление говорителят на Държавния департамент Хедър Науърт изрази \"силното безпокойство\" на Вашингтон от \"информацията за насилие около Киркук\". \"Поддържаме мирното упражняване на съвместна власт на централни и регионални правителства в съзвучие с иракската конституция във всички спорни зони.\" По-рано на импровизирана пресконференция в Белия дом американският президент Доналд Тръмп каза, че властите \"няма да вземат страна\". \"Не ни харесва фактът, че се сражават.\" Сенатор  Джон Маккейн , който оглавява сенатската комисия за въоръжените сили, призова правителството в Багдад да не използва американско оръжие срещу кюрдите. Отстъпление от Синджар Някои медии съобщават, че съставената от язиди група \"Лалеш\" заедно с подкрепяните от Багдад \"Хашд аш Шааби\" са завзели Синджар. Това е град в Северозападен Ирак, където \"Ислямска държава\" извърши погром над малцинството на язидите, след като превзе града през лятото на 2014 г. \"Лалеш\" е свързана с \"Хашд аш Шааби\" и признава контрола на Багдад. Според местни медии, които наблюдават конфликта, кюрдските бойци пешмерга са се изтеглили доброволно, предавайки града без съпротива. В града, оспорван от пешмергите и властите в Багдад, има и много критични гласове, според които кюрдите носят основна отговорност за зверствата, извършени над язидите от джихадистката групировка. Обвиненията към пешмерга са, че са закъснели с контраофанзивата срещу \"Ислямска държава\" и са се забавили с над година -  те влязоха в града  едва към края на 2015 г. Междувременно Турция, която се намира на десетки километри от зоните на операцията, отправи похвали към Багдад заради намесата му и обяви, че е \"готова на всякакво сътрудничество, за да се приключи присъствието на ПКК на иракска територия\". Има се предвид забранената в Турция Кюрдска работническа партия (ПКК), която според Багдад е част от използваната от кюрдите защита на Киркук и други спорни територии. Властите в Ербил отричат.", "date": "2017.10.17", "title": "Багдад отне от кюрдите контрола над Киркук, Синджар и ключови петролни кладенци"}
{"url": "http://www.dnevnik.bg/bulgaria/2017/10/17/3061022_niakolko_dushi_sa_zadurjani_v_burgas_pri_akciia/", "text": "Няколко души са задържани по време на акция на ГДБОП и жандармерията в Бургас. Действията на полицията са насочени срещу организирана престъпна група, занимаваща се с разпространението на наркотици, съобщава БНР. На изходите на града са поставени контролни пунктове, като въоръжени полицаи проверяват влизащите и излизащите от Бургас. Все още няма официална информация от МВР за акцията. Тя идва само два дни след като  в София бяха задържани двама полицаи  за разпространение на наркотици и получаване на подкупи.", "date": "2017.10.17", "title": "Няколко души са задържани в Бургас при акция срещу наркоразпространението"}
{"url": "http://www.dnevnik.bg/bulgaria/2017/10/17/3061012_galup_56_ot_bulgarite_smiatat_che_valeri_simeonov/", "text": "Вицепремиерът Валери Симеонов трябва да подаде оставка. Това смятат 56% от попитаните при проучване, проведено от социологическата агенция \"Галъп интернешънъл\" сред 800 души в цялата страна чрез телефонно интервю. Сондажът е представителен за пълнолетното население на България. 35% процента от респондентите са против оттеглянето на Валери Симеонов, а 9% не могат да преценят. Мнозинство от 69% одобрява оставката на депутата от ГЕРБ Антон Тодоров, включително и сред симпатизантите на партията, отбелязват от \"Галъп\".  В дебата на Валери Симеонов с журналистите пък 62% са на страната на журналистите, а 18% са на страната на Симеонов. 5% не избират нито едната от двете опции. Напрежението между политици и журналисти от последните дни завършва с очевидно обществено порицание за политиците. В началото на октомври в сутрешния блок на \"Нова телевизия\" Симеонов и вече бившият депутат от ГЕРБ Антон Тодоров отправиха  заплахи  срещу водещия Виктор Николаев. Това провокира  бурна обществена реакция , вследствие на която Тодоров подаде оставка, а Симеонов даде на 24-часов ултиматум към БНТ, БНР, Би Ти Ви и \"Нова телевизия\" да му се извинят. Парламентът  прие оставката  на Тодоров, а Симеонов - така и не получил извинение, обяви, че ще заведе дела срещу медиите. Хасковският казус - един от многото в страната В хасковския казус 45% от попитаните вярват на Елена Йончева, 17% - на Делян Добрев, 8% - на нито един от двамата. Останалите не са запознати или не могат да отговорят. Явно масовото убеждение е, че подобни казуси са повсеместни в страната и това се приема дори автоматично, отбелязват анализаторите. Скандалът около депутатът от ГЕРБ Делян Добрев се разрази след изнесена информация от народния представител от БСП Елена Йончева, че негови роднини са назначени на позиции в хасковската община. След това той подаде оставка, но  тя бе отхвърлена от мнозинството депутати. По повод случилото се с Делян Добрев респондентите са били поставени и пред избор между две опции: \"Оставката на депутат е лична негова воля и не бива изобщо да се подлага на гласуване\" и \"Партията може да задържи един депутат в парламента, въпреки че той иска да напусне\". 66% избират първото. По този въпрос само привържениците на ГЕРБ контрастират – там дяловете дали една оставка трябва или не трябва да се гласува са 50/50, отчитат от \"Галъп\". В същото време 56% от пълнолетните българи казват, че не знаят конкретен случай на уреждане на \"свои хора\" от страна на властта в своята община. 41% (над 2.2 милиона) обаче знаят за случаи на шуробаджанащина. \"В такива въпроси не може да се очаква съвършена искреност и това означава, че числото вероятно е по-високо\", отбелязват социолозите. Скупчването на случаите с Делян Добрев, Антон Тодоров и Валери Симеонов подлага на риск подкрепата за управлението – на фона на напрегнатата ситуация около дебата с президента Румен Радев. И двете партии от управляващата коалиция - ГЕРБ и \"Обединени патриоти\", са изправени пред спад в доверието на част от избирателите. В следващите месеци ще стане ясно дали електоралният спад е само ситуативен, е изводът на \"Галъп\".", "date": "2017.10.17", "title": "\"Галъп\": 56% от българите смятат, че Валери Симеонов трябва да подаде оставка"}
{"url": "http://www.dnevnik.bg/skorost/avtomobilna_industriia/2017/10/17/3061031_bulgariia_e_treta_po_rust_v_es_po_prodajbi_na_novi/", "text": "България е трета по ръст в продажбите на нови автомобили сред страните от Европейския съюз за септември, показват разпространените днес данни на Асоциацията на производителите на автомобили в Европа (АСЕА). Реализираните през миналия месец 2542 продажби са с 18.4% по-добри от същия период на миналата година. Отличниците по този показател в ЕС са Литва с 45.7% ръст и Гърция - 29.4 на сто. За последно  България беше трета по ръст през май . Като цяло страната е сред лидерите по нарастване на търсенето, но продажбите все още са далеч от предкризисните нива, докато в Европа те вече са  достигнати и подобрени . Съотношението на продажбите на нови срещу употребявани коли в България е едно към десет, а средната възраст на автопарка е над 18 години - показатели, които са без аналог сред страните от ЕС. Поглед към данните на АСЕА показва, че в Словения, която е с население 5.4 млн души, се купуват над три пъти повече нови коли (7177 за септември, срещу 2542 за България). В Словакия, която има три пъти по-малко население от България, продажбите са повече от двойно по-високи (5821). И все пак, ако се търси обяснение за трайната тенденция на ръст на продажбите на нови коли, то може да се намери в наблюденията на осигуряващите финансиране за покупката им. Наскоро от \"Уникредит лизинг\", които са сред водещите компании с такава дейност на пазара,  отчетоха ръст  от над 30% на договорите за полугодието. Обяснението е, че фирмите и потребителите очакват в средносрочна перспектива доходите им да нарастват, както и предлагането на по-гъвкави и атрактивни продукти. За първите девет месеца на годината търсенето на нови коли в ЕС се повишава с 3.7%, като са купени почти 11.7 милиона автомобила. За този период на плюс са всички основни пазари, с изключение на Великобритания. В анализа на данните се отбелязва, че в новите страни - членки на ЕС, ръстът е 13.8%, но обемът на продажбите е значително по-малък. В България сделките от януари до края на септември са 22 098, което е с 18.1% по-добър показател от същия период на 2016 година. Той е четвърти сред страните от ЕС, като повече растат продажбите само в Литва (22.7%), Хърватия (21.3%) и Унгария (19%).", "date": "2017.10.17", "title": "България е трета по ръст в ЕС по продажби на нови автомобили"}
{"url": "http://www.dnevnik.bg/sport/2017/10/17/3060890_nba_20172018_sezonut_na_superotborite/", "text": "С два зрелищни сблъсъка, които противопоставят фаворитите за първото място в двете конференции, тази нощ започва 72-ият сезон в Националната баскетболна асоциация (НБА). Шампионът \"Голдън стейт уориърс\" стартира защитата на титлата в 5.30 часа българско време с домакинство на амбицирания да го свали от трона \"Хюстън рокетс\". Два часа и половина по-рано \"Кливланд кавалиърс\" и \"Бостън селтикс\", които това лято размениха титулярните си пойнт гардове Кайри Ървинг и Айзея Томас, откриват сезона с двубой в Охайо. От тройката на Стеф Къри, която подпечата шампионската победа на \"Голдън стейт\" в мач №5 срещу \"Кливланд\", изминаха четири месеца и четири дни. Те белязаха най-бурното лято в НБА от много години насам. Осем играчи с общо 45 участия в Мача на звездите зад гърба си смениха своите клубове. Това доведе до сформирането на няколко суперотбора в лигата, всеки един от които с амбиция да вдигне трофея \"Лари О'Брайън\" през юни. \"Голдън стейт\" обаче остава абсолютен фаворит за титлата и този сезон. Последнaта година доказа, че когато към Стеф Къри, Дреймънд Грийн, Клей Томпсън и Андре Игуадала прибавиш играч от калибъра на Кевин Дюрант, можеше единствено да станеш по-силен. И то много, много по-силен. \"Воините\" преминаха безапелационно през плейофите на миналия сезон. Те записаха 15 победи в първите си 15 мача в директните елиминации и бяха на път да станат първият отбор в историята, който печели титлата без загубен мач. Не успяха след поражение в мач №4 срещу \"Кливланд\", но това по никакъв начин не отне от категоричното им превъзходство. Големият въпрос през новия сезон е дали някой от новосформираните суперотбори ще се сработи достатъчно добре (и бързо), за да се противопостави на една перфектно работеща (и изграждана с години) машина. \"Голдън стейт\" бяха изключителен състав и преди привличането на Дюрант. Те спечелиха титлата през 2015 г., а след това подобриха считания за недостижим рекорд за най-много победи в редовния сезон на водения от Майкъл Джордън \"Чикаго булс\". С прибавянето на най-добрия реализатор в света на мястото на Харисън Барнс \"воините\" изглеждат непобедими. \"Това, че си събрал отбор от суперзвезди, не означава, че нещата ще се получат, защото егото е много голямо. При нас просто се случи да имаме перфектна група играчи, в която всичко работи\", коментира Дреймънд Грийн пред GQ в навечерието на новия сезон. Суперсилите на запад Два от големите въпроси това лято бяха къде ще отидат Пол Джордж и Кармело Антъни. Договорът на Джордж с \"Индиана пейсърс\" изтече и отдавна беше ясно, че той ще потърси промяна след седем сезона в Индианаполис. 27-годишният играч беше желан от \"Лос Анджелис лейкърс\" и \"Кливланд кавалиърс\", а \"Бостън селтикс\" дори направи няколко опита да го привлече. В крайна сметка той реши да се присъедини към Ръсел Уестбрук в \"Оклахома сити тъндър\". Tри месеца по-късно и Антъни облече екипа на \"гръмотевиците\". Това е един (на пръв поглед) рискован и краткосрочен проект, но ситуацията в лигата го изискваше. От договора на Уестбрук оставаше една година. Той направи феноменален сезон, в който счупи легендарни рекорди, но още от началото беше ясно, че всичко извън участие в първия кръг на плейофите е мираж за \"Оклахома\". За да убеди Уестбрук да подпише нов договор, ръководството трябваше да го обгради със солидни играчи, с които отборът да се бори за титлата. Най-полезният играч за сезон 2016/2017 сложи подписа си върху рекорден петгодишен контракт на стойност 233 млн. долара. Джордж ще бъде свободен агент следващото лято, а Антъни - през 2019 г. Затова този сезон е ключов за бъдещето на \"Оклахома\". С Джордж и Антъни в състава \"гръмотевиците\" ще решат два от проблемите си - стрелбата от дистанция и бързината в нападение. Наличието на последния обаче ще намали ефективността в защита, а с оглед късата скамейка изглежда малко вероятно \"Оклахома\" да предизвика \"Голдън стейт\". Ако обаче потиснат егото си и намерят баланс, трите суперзвезди са способни да изведат отбора до финала в Западната конференция. \"Хюстън рокетс\" изглежда най-сериозният конкурент на \"Голдън стейт\". \"Ракетите\" привлякоха най-класния пойнт гард в лигата - Крис Пол, който ще играе рамо до рамо с Джеймс Хардън, завършил втори в анкетата за най-полезен играч на миналия сезон. От една страна двамата са твърде добри, за да не направят \"ракетите\" по-силен отбор. От друга този тандем крие някои въпросителни. \"Хюстън\" се раздели с Патрик Бевърли, който вършеше чудесна работа в защита и беше емоционалният двигател на отбора. Той изглеждаше като перфектния партньор на Хардън, защото се справяше отлично с опазването на противниковия пойнт гард и не играеше съществена роля в атака. Пол е играч, който обича да играе с топката в ръка и да определя темпото. Предишния път, когато Хардън трябваше да се напасне с доминантен пойнт гард - Тай Лоусън преди две години, нещата определено не се получиха. Хардън и Пол обаче станаха близки приятели в националния отбор на САЩ. И двамата показаха желание да подтиснат егото си в преследване на първи шампионски пръстен. Освен с Бевърли \"Хюстън\" се раздели с Лу Уилямс, който носеше солидно количество от тройки от пейката. \"Ракетите\" обаче се подсилиха с чудесен защитник в лицето на Люк Ришар Мба а Муте, Тревор Ариза гарантира допълнителна стабилност, младият център Клинт Капела направи голяма крачка напред в развитието си през миналия сезон, а Раян Андерсън и Ерик Гордън ще осигурят необходимия брой тройки от пейката. В тази ситуация не е изненадващо, че специалистите и букмейкърите поставят \"Хюстън\" на трето място сред фаворитите за титлата след обичайните заподозрени \"Голдън стейт\" и \"Кливланд\". Бурното лято на трансферния пазар остави в сянка един от гигантите в НБА - \"Сан Антонио спърс\". \"Шпорите\" обаче отново ще бъдат сред претендентите за титлата. За мнозина тимът на Грег Попович може да се окаже дори най-сериозният конкурент на \"Голдън стейт\". През миналия сезон пътят на \"воините\" към титлата със сигурност нямаше да бъде толкова безпроблемен, ако лидерът на \"Спърс\" Кауай Ленард не се беше контузил в първия мач от финала на Западната конференция. Преди да се стигне до травмата му, \"шпорите\" имаха двуцифрен аванс в резултата. След нея те допусна 18 безответни точки и не успяха да окажат никаква съпротива на Дюрант и компания до края на серията. Ако Ленард се върне на познатото ниво и Тони Паркър успее да се опази здрав за пелйофите, \"Сан Антонио\" има сили да детронира шампионите. Още повече че през лятото \"шпорите\" се подсилиха със страхотен реализатор в лицето на Руди Гей. Той винаги е бил класен играч, който обаче непрекъснато имаше проблеми с контузии, а освен това не успя да се справи с ролята на лидер в досегашните си отбори. Ако има човек, който може да извлече максимума от потенциала му и в същото време да го съхрани физически за най-важните моменти от сезона, това без съмнение е Грег Попович. Въпреки големите сделки в Западната конференция обаче \"Голдън стейт\" продължава да изглежда прекалено силен, за да бъде спрян. През лятото клубът направи това, което му беше необходимо - да задържи всичките си основни състезатели. \"Воините\" имат четирима ол-стар играчи в стартовата си петица, всеки от които на възраст между 27 и 29 години. Трима от тях са определяни за едни от най-великите стрелци, които баскетболът е виждал - Дюрант, Къри и Tомпсън. Четвъртият, Грийн, е един от най-универсалните и гъвкави баскетболисти в лигата, който носи енергията на отбора и се справя перфектно на множество позиции - както в защита, така и в атакa. Преди година \"Уориърс\" просто имаше нужда от играч, който може да надиграе Леброн Джеймс. И Дюрант им го осигури. \"Това беше нещото, за което си говорехме през целия сезон. Да осъзнаем тази цел и да разберем колко важни сме двамата като едно цяло заедно с нашите съотборници\", каза Къри след финалите.  Отговорът на Леброн Джеймс Всичко изглеждаше приказно за Джеймс, когато преди 16 месеца той спази своето обещание и изведе родния \"Кливланд\" до историческа първа титла. \"Кавалерите\" постигнаха най-великия обрат в НБА и свалиха от трона отбор, който беше спечелил 73 победи в редовния сезон. Пристигането на Дюрант в Оукланд обаче сериозно наклони везните в полза на \"Голдън стейт\". \"Кливланд\" не успяха да защитят титлата си, клубът се раздели с генералния мениджър Дейвид Грифин, който беше много близък с Джеймс, а за капак Кайри Ървинг поиска да напусне. Това постави \"кавалерите\" в изключително трудна ситуация. На хартия те успяха да се измъкнат по възможно най-безболезнения начин от нея. \"Кливланд\" размени Ървинг с Айзея Томас от \"Бостън\", който се представи на изключително ниво през миналия сезон. Освен това \"кавалерите\" взеха мултифункионалното крило на \"келтите\" Джей Краудър. Лошите новини за състава на Тайрон Лу обаче не закъсняха. Оказа се, че контузията на Томас е доста по-тежка от очакваното. Той почти сигурно няма да играе до края на 2017 г., а засега никой не се наема с прогнози за завръщането му. Лу има добър резервен вариант в лицето на Дерик Роуз. Бившият гард на \"Чикаго\" обаче отдавна не е играчът, който спечели наградата за MVP през 2011 г. Непрекъснатите проблеми с колената отнеха експлозивността му. Дори да се опази от нови травми през целия сезон, което изглежда малко вероятно, Роуз трудно би могъл да носи сам тежестта на титулярен пойнт гард в шампионски отбор. Ако двамата с Томас обаче бъдат здрави за плейофите, ситуацията ще бъде доста обнадеждаваща за \"Кливланд\". \"Кавалерите\" привлякоха и ветерана Дуейн Уейд, който отново се събра със своя добър приятел Леброн Джеймс. Двамата изведоха \"Маями хийт\" до две титли и четири поредни финала в НБА. Физическото състояние обаче ще бъде ключов момент и при Уейд. Наличието на Краудър ще позволи на Тайрон Лу да заиграе с ниска стартова петица с Кевин Лав като център. От това дали играчите ще бъдат здрави за плейофните битки и дали ще успеят да се приспособят към стратегията, която \"Голдън стейт\" експлоатира почти до съвършенство, зависят шансовете на \"Кливланд\" да се пребори за титлата. И съответно бъдещето на Джеймс. Звездата на \"кавалерите\" има опция да стане свободен агент следващото лято. Ако сезонът не се развие добре, което за Джеймс означава всичко освен титла, вероятността той да напусне и да сформира суперотбор на друго място е огромна. С привличането на Ървинг и Гордън Хейъурд \"Бостън\" изглежда като реален кандидат да прекъсне доминацията на \"Кливланд\" на изток. Все още обаче на хоризонта в тази конференция не се вижда състав, способен да отстрани в плейофна серия отбор, в който играе Леброн Джеймс.", "date": "2017.10.17", "title": "НБА 2017/2018: Сезонът на суперотборите"}
{"url": "http://www.dnevnik.bg/zdrave/2017/10/17/3061091_vurhovniiat_administrativen_sud_okonchatelno_otmeni/", "text": "Петчленен състав на Върховния административен съд (ВАС) отмени окончателно постановлението на Министерския съвет за утвърждаване на националната здравна карта. Първоначално  друг състав на съда се произнесе по същия начин  през май, но решението му беше обжалвано от правителството и здравния министър, съобщиха от Центъра за защита на правата в здравеопазването (ЦЗПЗ). От ВАС уточняват, че постановлението за здравната карта е нищожно, тъй като не е обнародвано в Държавен вестник, което е задължително за подобен нормативен акт. Документът, който определя потребностите от болнична и извънболнична помощ в различните райони на страната и въз основа на който здравната каса сключва договорите с лечебните заведения, бе въведен от министъра на здравеопазването във втория кабинет на ГЕРБ Петър Москов. Методиката трябваше да влезе в сила от тази година, но беше заобиколена от служебното правителство с успешните преговори и подписване на Национален рамков договор между Българския лекарски съюз и Националната здравноосигурителна каса. Картата определяше потребностите от медицинска помощ във всяка област, а на местата, където са били разкрити повече легла, здравното министерство можеше да откаже да разреши разкриването на нови отделения или болници. \"Здравната карта практически блокира инвестициите в здравеопазването, включително и на държавата в държавните болници. На базата на тази карта се въведоха и лицензионни режими за инвестиционно намерение, както и правила за подбор на договорите на монополиста НЗОК\", подчертават от Центъра за защита на правата в здравеопазването. Решението на съда задължава Министерския съвет и Министерството на здравеопазването да заплатят на ЦЗПЗ и Националното сдружение на частните болници разноски по делото.", "date": "2017.10.17", "title": "Върховният административен съд окончателно отмени здравната карта"}
{"url": "http://www.dnevnik.bg/citat_na_deniia/2017/10/17/3061101_citat_na_denia_zle_sme_no_kolko_da_sme_zle/", "text": "Премиерът Бойко Борисов на конференция, организирана от Българския форум на бизнес лидерите. ", "date": "2017.10.17", "title": "Цитат на деня: Зле сме, но колко да сме зле"}
{"url": "http://www.dnevnik.bg/sport/2017/10/17/3061016_sponsorskiiat_dogovor_s_haineken_e_uvelichil_prihodite/", "text": "Формула 1 подписа петгодишен договор с холандския производител на бира \"Хайнекен\" в средата на 2016 г. и това е довело до сериозни печалби за спорта, обявиха от компанията собственик  \"Либърти медия\" . Според последния доклад приходите от реклама са се увеличили с 14 млн. евро благодарение на пивоварната. Първоначално имаше големи съмнения дали производител на алкохолни напитки трябва да бъде партньор на Формула 1, но бившият собственик на спорта  Бърни Екълстоун  успя да финализира договора. Англичанинът използва като сериозен довод фактът, че преди това Формула1 си партнираше дълги години с \"Мартини\". Договорът, който беше подписан от Екълстоун, е до 2023 г. и на стойност почти 170 млн. евро. Въпреки това той носи дивиденти на неговите наследници от \"Либърти медия\". \"Хайнекен\" е официална бира на Формула 1, а освен това е основен спонсор на три от състезанията – Гран при на  Китай ,  Италия  и Бразилия. Компанията е партньор и на шест от останалите надпревари, а освен това привлече за рекламни лица двама от най-популярните пилоти от миналото – трикратният световен шампион сър Джеки Стюърт и Дейвид Култард. Според изчисленията на Формула 1, ако името на \"Хайнекен\" е присъствало като реклама на всички надпревари през сезона, приходите са щели да се увеличат с почти 34 млн. евро.", "date": "2017.10.17", "title": "Спонсорският договор с \"Хайнекен\" е увеличил приходите на Формула 1 с 14 млн. евро"}
{"url": "http://www.dnevnik.bg/photos/2017/10/17/3061027_snimka_na_denia_decata_koito_mraziat_kjurdskoto_zname/", "text": "Часове след като иракската армия   над оспования град Киркук, в различни части на града се появиха снимки на деца, които тъпчат флага на кюрдските власти. Киркук беше под контрола на Иракски Кюрдистан в продължение на няколко години, след като бойците пешмерга го завзеха от \"Ислямска държава\". В града с редица етнически групи не всички хранеха симпатии към управлението на Масуд Барзани.", "date": "2017.10.17", "title": "Снимка на деня: Децата, които \"мразят\" кюрдското знаме"}
{"url": "http://www.dnevnik.bg/bulgaria/2017/10/17/3061093_ministerstvoto_na_pravosudieto_predlaga_da_ima_borba_s/", "text": "Министерството на правосъдието предлага да се разшири кръгът на хората, които могат да бъдат наказвани за корупция. С промени в Наказателния кодекс (НК), който са публикувани за обществено обсъждане, се разширява обхватът на понятието \"длъжностно лице\". Качеството \"длъжностно лице\" да бъде изрично признато и на заемащите служба в общинските администрации, на хората, изпълняващи ръководна работа или работа при обединение от търговци или друга публична функция, предвиждат предложенията. Ако те бъдат включени в понятието \"длъжностно лице\" в НК, ще се разширява кръгът на лицата, които могат да бъдат преследвани за т.нар. корупционни престъпления. Целта е уеднаквяване на режима на т.нар. корупционни престъпления, така че наказателноправните норми да се прилагат симетрично за длъжностни лица от публичния сектор и за длъжностни лица от частния сектор. Предвидените изменения идват след препоръките от  евроанализа на прокуратурата , изготвен тази година. \"Съществуващите към момента наказателни механизми за ограничаване на проявните форми на корупция в частния сектор се нуждаят от изключително сериозно и задълбочено преосмисляне, най-вече в светлината на актуалната практика на Върховния касационен съд и инстанционните съдилища за субекта на престъпленията по глава осма от Особената част на НК, а именно, че това е само лице, заето в държавен орган или обществена организация или изпълняващо публична функция\", пише в мотивите на законопроекта. За длъжностните лица, които нарушават или не изпълняват задълженията си или превишат правата си и от това произлизат значителни вредни последици за граждани, фирми или обединения, се предлага нов състав на престъпление. Наказанието е до 3 г. затвор и лишаване от права.  За първи път се инкриминира търговията с влияние при осъществяване на търговска дейност. Това деяние се характеризира с висока степен на обществена опасност, но в момента не попада в обхвата на наказателния закон. Законопроектът предвижда наказание до 5 г. лишаване от свобода и глоба за търговци, ръководители и служители във фирми и еднолични търговци , които искат или приемат подкуп, за да упражнят влияние при вземане на решение от друго лице.  От наказателна отговорност се освобождават тези, които са предложили, обещали или дали подкуп, ако са извършили деянието, за да защитят законно право или интерес и ако незабавно и доброволно са съобщили за това на властта. За искане, даване, получаване и посредничество при т.нар. стопански подкуп отпада изискването облагата да е само имотна, предвиждат още измененията, предложени от правосъдното министерство. Размерът на наказанието за стопански подкуп се увеличава от до 2 г. и глоба от 100 до 300 лв. на до 5 г. и глоба от 500 до 2 хил. лв.", "date": "2017.10.17", "title": "Министерството на правосъдието предлага да има борба с корупцията и в частния сектор"}
{"url": "http://www.dnevnik.bg/sport/2017/10/17/3061128_grigor_dimitrov_sledvashtite_sedmici_sa_vajni_za_men/", "text": "Григор Димитров все още чака първия си съперник на турнира в Стокхолм, като ще започне участието си от втория кръг в четвъртък. Българският тенисист обяви, че надпреварата в шведската столица е важна за него и още помни титлата си от 2013 г. \"Чувствам се като у дома си тук, този турнир ми носи добри спомени.\" Той отчете факта, че настилката в шведската столица тази година е различна и кортът ще бъде по-бърз от миналогодишното издание, но обясни, че това ще направи мачовете още по-интересни. \"Мисля, че годината е много добра за мен, постигнах някои много добри резултати, мога да извадя много позитиви за себе си, но и научих доста уроци. Все пак годината не е свършила, аз гледам към следващите три-четири седмици, които са доста важни за мен и се надявам на добро представяне\", каза Димитров. Българинът продължава битката си за участие на финалния  \"Мастърс\" турнир в Лондон , на който сили ще премерят осемте най-силни за годината. Димитров заема шестата позиция с 3455 точки, на 90 зад Марин Чилич. Зад българина е Стан Вавринка, който обяви, че няма да играе повече през сезона. \"Да се класирам за турнира в Лондон е важно за мен, но не е фикс идея. Гледам върху по-голямата картина, върху представянето ми генерално. Искам да участвам там, бях много близо на няколко пъти, а сега съм още по-близо, искам го наистина. Ако не стане, няма да правя трагедия, а ще се насладя на почивка.\" За двата си мача с Рафаел Надал на турнирите в  Пекин  и  Шанхай  Димитров обясни, че е извел много поуки и ползи за играта си. \"За да победиш Рафа трябва да го надиграеш, но не е толкова просто, той е много опитен, а в решителните моменти аз просто не спечелих достатъчно точки. Не помня всички точки, които съм загубил от него, невъзможно е, но не мисля, че имам какво толкова да променям в играта си. Просто става въпрос за взимане на решения във важните моменти. Срещу най-добрите тенисисти в света това е разликата, решителните точки\", каза българинът. \"Предпочитам да си мисля за положителните неща от тези мачове – чувствах се добре, формата ми беше добра, борих се, наваксах изоставане, това е по-важното. Да, не се възползвах от възможностите си в третия сет и на двата мача, но не мисля за това.\" Българският тенисист определи най-голямата си титла до момента - тази в  Синсинати от \"Мастърс 1000\" , като неочаквана с оглед на формата си преди това. \"Честно казано, не очаквах, че мога да спечеля там, защото на предишните турнири не се представих много добре. Така обаче се случи, че с всеки следващ мач трупах самочувствие, играех все по-добре, срещнах много силни тенисисти и когато ги победиш, се чувстваш още по-силен\", добави световният №8. Според него турнирите в САЩ са много трудни, защото се играят през лятото, когато времето там е много горещо, играят се на открито и влажността влияе много на тенисистите.", "date": "2017.10.17", "title": "Григор Димитров: Следващите седмици са важни за мен, искам да се класирам за Лондон"}
{"url": "http://www.dnevnik.bg/sviat/2017/10/17/3061119_barselona_obiavi_che_niama_otnosheniia_s_madrid_sled/", "text": "В момента не се осъществяват никакви официални контакти между правителствата в Мадрид и Барселона освен размяна на лични съобщения на съветници. Това обяви пред \"Радио Каталуня\" говорителят на местните власти в Барселона Жорди Турул, цитиран от в. \"Вангуардия\". Турул коментира напрежението между политиците в двата града часове след като испанската полиция арестува двама активисти, подкрепящи независимостта. Жорди Санчес и Жорди Кишар ще останат в затвора до началото на процес по обвинения в подбудителство към бунт съгласно искането на съда. Според магистратите те са действали в рамките на \"организирана група... за постигане на независимостта на Каталуня отвъд правните пътища и в разрез с останалата част от Испания в рамките на процес, който все още продължава\". Арестът е необходим заради риска да избягат от страната, казаха съдиите. Двамата оглавяват съответно Каталунската национална асамблея и \"Омниум\" - две неправителствени организации, чиято кауза е независимостта на Каталуня. Задържането им отприщи политическа буря в Барселона. Испанският министър на правосъдието Рафаел Катала обаче съобщи, че арестът им е \"съдебен, а не политически\" въпрос. \"Те не са политически затворници, защото вчерашното отсъждане беше заради извършено престъплние\", каза той пред репортери в Мадрид. Според Турул с решението за задържането \"взривило с динамит\" опитите за диалог между Мадрид и Барселона. Говорителят имаше предвид писмото,  изпратено от каталунския лидер  Карлес Пучдемон до испанския премиер Мариано Рахой, в което той призовава за диалог за  независимост  \"между равни\" и дава срок от два месеца. Писмото трябваше да съдържа отговор на въпроса дали Каталуня е обявила независимост с декларация, подписана от местните власти след референдума на 1 октомври. Пучдемон обаче не изясни ситуацията с еднозначно \"да\" или \"не\" и Мадрид обяви отговора му за невалиден. Някои представители на каталунските власти, цитирани от испанския всекидневник \"А Бе Се\", казаха, че случилото се не бива да отказва Каталуня от опити за диалог с Мадрид и че още не е късно за мирно уреждане на въпросите. Ден по-рано съд в Мадрид  отказа  задържането на шефа на каталунската полиция \"Мосос\" Жозеп Луис Траперо.", "date": "2017.10.17", "title": "Барселона обяви, че \"няма отношения\" с Мадрид след ареста на каталунски активисти"}
{"url": "http://www.dnevnik.bg/bulgaria/2017/10/17/3061092_borisov_da_si_napravim_zaplatite_che_da_ostavat/", "text": "На бизнесфорум днес премиерът Бойко Борисов похвали правителството за успеха в борбата с контрабандата и в ускореното усвояване на еврофондовете, намаляването на административната тежест, увеличаването на учителските заплати и външнополитическите успехи на Балканите. Едновременно с това изказа огорчение, че постигнатото не се забелязва, а положеният огромен труд - не се оценява. Надделяхме в борбата с контрабандата \"Когато поехме властта, контрабандата на цигари беше 34%, бюджетът се пълнеше с по 2 млрд. лв. по-малко. Сега контрабандата е под 7%. Цигарите са най-бързо превъртащата се стока и беше много трудно да координираме хората, които да се борят с контрабандата. Същото се случи с алкохола, сега го правим с горивата\", заяви премиерът на конференция под мотото \"Бизнесът и правителството в един отбор\", организирана от Български форум на бизнес лидерите\", цитиран от БТА. И обобщи: \"В битката с контрабандата мисля, че надделяхме. Обаче за два месеца служебно правителство и приходите паднаха с 200 млн. лв.\" Той изтъкна, че при неговото управление усвояването на еврофондовете от 0.48% е нараснало до степен България да е на седмо място в ЕС по този показател. Изрази и задоволство от притока на инвестиции в реалното производство.  \"Има много неща, които като приключат, престават да бъдат интересни, без да се оценява какъв огромен труд е положен, но ние наистина сме пример за останалите държави\", посочи премиерът. Социалната политика е абсурдна  Той напомни, че Министерският съвет е предложил промени в над 100 закона за намаляване на административната тежест и обеща да се справи и с този проблем. Едновременно с това определи социалната политика като абсурдна, \"защото плащаме за всичко и навсякъде\". Даде пример с намалението на безработицата до 6.5%. \"Това са хора, които не искат да работят\", коментира той, цитиран от \"Фокус\".  \"Около 10 хил. деца чрез мярката към семействата, която приложихме, влязоха повече в училища тази година. Те щяха да останат неграмотни. Сега продължаваме, защото се оказа, че миналата година има такива, които не са влезли в училище\", коментира Борисов приоритетите на управлението в областта на образованието. И продължи, че ако десетки хиляди деца остават извън училище, след 11-12 г. ще бъдат неконкурентоспособни на пазара на труда и ще легнат на социалните системи, поддържани с милиарди, за които бизнесът плаща. Можем ли да си направим заплатите като във Франция и Италия В същото време той упрекна представителите на печеливши бизнеси, между които и туристическия, че не увеличават заплатите, за да задържат квалифицираните кадри в България. \"Облекчаваме по всякакъв начин, особено за туризма, да се взимат работници от Украйна, Беларус, Молдова, а всъщност нашите българи отиват във Франция, в Италия там да работят – готвачи, сервитьори, камериерки. Можем ли да си направим така заплатите? Не е голяма разликата, особено при тези толкова печеливши бизнеси, които имаме и да си останат българите тук?\", попита реторично премиерът. Добави, че това, което правителството трябва да направи, е да върне на хората чувството за справедливост. \"Ние трябва да създадем задължително усещането на хората за справедливост. Колкото повече работим в тази посока, толкова ще е по-добре. Защото като дойде петък, няма разминаване по улицата. Няма разминаване по \"Витошка\". Кафе няма празно. Зле сме, но колко да сме зле като София не можеш да се разминеш? Ще кажете София е различно. Не е различно, и Бургас, и Варна\", коментира той.  Много трудно е да имаш добри отношения с всички страни Премиерът подчерта външнополитическите успехи на страната на Балканите. \"В Албания не искаха да признаят нашето малцинство 114 години, но вече го признаха и скоро премиерът на Албания ще пристигне на посещение у нас\", посочи Борисов. Той припомни, че понесъл много критики понесох за добрите взаимоотношения с Турция, но отбеляза, че само България има нулев емигрантски натиск по границата. \"Ако не бяхме се разбрали с турския президент Реджеп Ердоган, нямаше да можем да пазим заедно границата. Ако Турция пусне три милиона бежанци и на нашата граница дойдат 100 - 200 хиляди души, какво щяхме да правим\", попита премиерът и обобщи, цитиран от БТА: \"Много трудно е да имаш добри отношения с всички страни\". Премиерът съобщи, че на 7 януари ще открие ремонтираната църква \"Свети Стефан\" в Истанбул, чието \"златно кубе и кръст вече греят над Босфора\". Председателството на Съвета на ЕС не е нещо като да ти дадат властта за шест месеца и да правиш което си поискаш, каза Борисов. Той припомни, че България ще постави въпроса за европейската перспектива пред страните от Западните Балкани, където \"младите хора си вземат куфарите и заминават и така целият регион се оголва\".", "date": "2017.10.17", "title": "Борисов: Да си направим заплатите, че да остават българите тук"}
{"url": "http://www.dnevnik.bg/sviat/2017/10/17/3061187_arheolozi_otkriha_ostanki_ot_hram_na_ramzes_vtori/", "text": "Археолози са открили югозападно от Кайро останки от храм на  Рамзес Втори , които може да хвърлят светлина върху живота по време на 19-ата фараонска династия отпреди повече от 3200 години, предаде агенция \"Асошиейтед прес\". Директорът на египетската агенция за опазване на старините Мустафа Уазири каза, че откритието е направено при разкопки на египетско-чешки екип от археолози в района на село Абусир, край стъпаловидната пирамида в Сакара. Ръководителят на чешката група Мирослав Барта оповести, че храмът е единственото засега доказателство за присъствието на  Рамзес Втори  в района на Бадрашин в Гиза. По думите му находката потвърждава, че в района на Абусир се е поддържал култът към бога слънце Ра, започнал през Петата династия, преди повече от 4500 години. Рамзес Втори е бил най-силният и почитан от древните фараони. Той е управлявал преди повече от 3000 години. Ръководил е няколко военни експедиции и по негово време Египетската империя се е простирала от Сирия до Нубия.", "date": "2017.10.17", "title": "Археолози откриха останки от храм на Рамзес Втори"}
{"url": "http://www.dnevnik.bg/bulgaria/2017/10/17/3061203_obshto_80_mln_leva_sa_predvideni_za_zimnoto/", "text": "Общо 80 млн. лева са предвидени за зимно почистване на пътищата в страната, съобщи във Варна министърът на регионалното развитие и благоустройството Николай Нанков, цитиран от агенция \"Фокус\". \"Имаме пари колкото са необходими. Надяваме се зимата да не е толкова тежка, за да се спести ресурс за пътни ремонти\", каза Нанков. По думите му, ако зимата е по-мека, сумата може да бъде редуцирана до около 60 млн. лева, като икономиите ще бъдат използвани за ремонти на пътища. \"Готови сме за зимата. Доказахме това още  преди две седмици след тежките снеговалежи \", заяви министърът и посочи, че тогава е имало перфектна организация между отговорните институции. Нанков припомни, че тогава над 70% от спрените автомобили са били с летни гуми, въпреки че дни по-рано пътната агенция призоваваше шофьорите да поставят зимни гуми. Според министъра е необходимо по-голямо разбиране и култура на българските шофьори.", "date": "2017.10.17", "title": "Общо 80 млн. лева са предвидени за зимното почистване на пътищата"}
{"url": "http://www.dnevnik.bg/bulgaria/2017/10/17/3061195_durjavata_ktb_-_otgovori_za_politicheskata_korupciia_i/", "text": "Това са част от въпросите, чиито отговори през факти ще могат да бъдат прочетени в книгата \"Държавата КТБ\" (издателство \"Изток - Запад\"). В нея може да бъде видяна и непубликуваната досега надзорна инспекция на БНБ, която показва, че регулаторният орган е бил наясно какво се случва и какво ще стане, но това е бил смачкано от ръководството. Книгата е резултат от двегодишно журналистическо разследване, съдържа доказателства за политическа корупция и дава ясен отговор на въпроса \"Къде са парите\", обясняват авторите й. В нея може да бъде проследена историята на развитието на банката - от нейното създаване до фалита й. Разследването показва и моделът на \"захванатата държава\" при който държавни институции работят за частния интерес. \"Държавата КТБ\" е от пет глави, в които се проследява развитието на КТБ хронологично по време на всички правителства след 2000 г. Това е така, защото смятаме, че всяко правителство дава нов тласък в развитието на банката, пораснала до номер четири в България и предизвикала най-големия банков фалит в историята ни\", казва авторът Зорница Маркова. Авторският екип включва още седем журналисти, които от години следят темата, анализирани са \"конкретни факти, взаимоотношения, свързаности и сделки между бизнесмени, медии, политици и представители на държавни институции, които осветяват в детайли механизмите на явлението КТБ от началото на неговия възход до зрелищното му падение. Въпросите откъде идват парите в КТБ, какво се случва с тях и къде отиват след краха на финансовата институция получават ясен отговор\", съобщават още от Центъра за либерални стратегии, които са партньори на проекта заедно с програма \"Достъп до информация\" и асоциация \"Прозрачност без граници\". Проектът е реализиран с финансовата подкрепа на фондация \"Америка за България\", Форум за международен диалог \"Бруно Крайски\", Балкански тръст за демокрация и Европейската инициатива за стабилност. Подготвителната и същинската работа по разследването включва повече от 250 проведени срещи с различни източници, приблизително 30 000 страници анализирани документи (доклади, договори, кореспонденция, списъци, регистри, отчети), над 1000 телефонни разговори и десетки разпратени писма за достъп. В хода на разследването са изпратени десетки покани за разговор до ключови участници в описаните събития, като след многократни опити разследващият екип успява да получи интервю от бившия собственик на КТБ Цветан Василев, разказват авторите. Книгата е част от проекта \"КТБ: какво се случи?\", който включва специализирания сайт  ktbfiles.com , на който отскоро има пълна хронология на събитията, както и търсачка за медийните публикации по темата и документи. Тя вече е в книжарниците, а представянето ще бъде в четвъртък от 19 ч. в центъра за култура и дебат \"Червената къща\". След \"Държавата КТБ\" предстои публикуването на още две книги по проекта \"КТБ: какво се случи?\".", "date": "2017.10.17", "title": "\"Държавата КТБ\" - отговори за политическата корупция и къде са парите"}
{"url": "http://www.dnevnik.bg/photos/2017/10/17/3061055_fotogaleriia_novite_odejdi_na_ndk/", "text": "Два месеца и половина преди началото на българското председателство на съвета на ЕС ремонтът на сградата-домакин НДК тече с пълни сили. Той трябва да приключи до 15 ноември, а Дворецът да е напълно готов за посрещане на делегатите месец по-късно, обявиха от дружеството  .", "date": "2017.10.17", "title": "Фотогалерия: Новите одежди на НДК"}
{"url": "http://www.dnevnik.bg/bulgaria/2017/10/17/3061214_bivsh_antimafiot_osudi_durjavata_zaradi_nezakonni/", "text": "Бившият началник на сектор \"Борба с организираната престъпност\" (БОП) във Велико Търново Орлин Тодоров осъди държавата за обезщетение от 40 хил. лв. заради три незаконни обвинения, които прокуратурата така и не успя да докаже пред съда, информира \" Медиапул \". Размерът на присъденото обезщетение обаче не е окончателен и подлежи на обжалване пред Върховния касационен съд в едномесечен срок. Става дума за дело от 2012 г., по което Тодоров бе обвинен за незаконно използване на информация, придобита чрез специални разузнавателни средства (СРС), за разгласяване на държавна тайна, за превишаване на власт и за опит да въздейства на разследващ орган. Тодоров обаче получи 3-годишна условна присъда единствено по първото обвинение - че е изнесъл информация по скандалния случай с мъртвороденото бебе в болницата в Горна Оряховица, при който бившият вътрешен министър Цветан Цветанов безпрецедентно чете СРС-та от парламентарната трибуна. Впоследствие името на Тодоров се оказа замесено и по две от делата, образувани срещу самия Цветанов след падането от власт на първия кабинет на Бойко Борисов. По едното от тях бившият вътрешен министър бе обвинен, че незаконно е отказал да приложи разрешени от съда СРС-та спрямо Тодоров. Казусът, добил популярност като  делото за шестте \"Не!!!\"-та, обаче не доведе до присъда за Цветанов . По другото зам.-председателят на ГЕРБ бе обвинен, че неправомерно е отклонил 50 хил. лв. от бюджета на МВР, давайки възможност на Тодоров да ги получи като обезщетения, въпреки че през част от времето, за което му бяха дължими, той се намираше в следствения арест. В крайна сметка Цветанов бе оправдан и за това, а бившият антимафиот на свой ред доказа невинността си по три от обвиненията. Впоследствие Орлин Тодоров заведе иск по Закона за отговорността на държавата и общините за вреди (ЗОДОВ), претендирайки рекордните 500 хил. лв. за нанесени му неимуществени вреди. На първа инстанция Окръжният съд във Велико Търново му присъди 65 хил. лв. обезщетение, а на втора Апелативният съд го намалява до 40 хил. лв. В мотивите на великотърновските съдии Поликсена Георгиева, Христина Даскалова и Емануил Еремиев се посочва, че заеманата от Тодоров ръководна длъжност в сектор \"БОП\" преди повдигането на обвиненията му предполага, че \"негативните преживявания, предизвикани от предприетото наказателно преследване, са с по-висок интензитет и обем\". \"Не без значение е и фактът, установен от приложените към исковата молба публикации, че чрез медиите и средствата за информация обвиненията са станали обществено достояние и това е довело до дискредитиране и до уронване на професионалната репутация на ищеца. Отделно от това, безспорно е злепоставянето на ищеца в професионалните среди, още повече предвид заеманата от него висока длъжност в служебната йерархия. Свидетелят Д., близък приятел на ищеца, заявява, че преди привличането му като обвиняем Тодоров се ползвал с авторитет и доверие в обществото. При разговори със свои приятели е установил, че дори и сега хората още мислят, че той има вина\", отбелязва съдът. Магистратите приемат още, че повдигнатите срещу Тодоров тежки обвинения (едното се наказва с от 3 до 10 години затвор, другото - от 1 до 6, а третото - от 5 до 15 години) \"са предизвикали у ищеца страх и безпокойство от резултата на наказателното производство и от вероятността да търпи най-тежката наказателна репресия за значителен период от време\". Значителна част от неимуществените вреди на Тодоров обаче където той прекара 1 година. Там антимафиотът бил \"много стресиран и уплашен, пазел се от всички\". Причината е, че сред арестантите имало такива, които лично той е заключвал. \"Те имали негативно отношение и отправяли към него закани. На два пъти бил блъскан, когато арестантите и излежаващите присъди били извеждани. Човекът, който сипвал храната, излежавал присъда за убийство, разкрито от Тодоров. През този период той не вземал полагащата му се храна. През целия престой Тодоров бил много притеснен и уплашен от отправяните към него заплахи, пиел хапчета, отслабнал\", добавя Апелативният съд във Велико Търново. Освен това магистратите отбелязват, че вследствие на воденото срещу него дело той бил напуснат и от съпругата си. Свидетел на Тодоров е разказал пред съда, че присъствал на свиждане, на което жената на антимафиота го уведомила, че \"ще бъде с него от хорски срам, докато излезе от затвора\". \"Според свидетеля Д., когато отишъл да го види в ареста, Тодоров се разплакал, бил отслабнал, споделил, че му е кофти, че има проблем с кръвното\", посочват още магистратите, уточнявайки, че \"наказателното преследване срещу ищеца се е отразило негативно и върху семейството му и това е създало допълнителни притеснения и тревоги у него\". \"Малката му дъщеря плачела, не искала да ходи на училище. \"Съсипан\" бил годежът на голямата му дъщеря, която живеела в Англия\", се казва още в решението, постановено на 11 октомври.", "date": "2017.10.17", "title": "Бивш антимафиот осъди държавата заради незаконни обвинения и насилие в ареста"}
{"url": "http://www.dnevnik.bg/sviat/2017/10/17/3061134_podkrepiani_ot_sasht_kjurdi_i_arabi_otvojuvaha_rakka/", "text": "Джихадистката групировка \"Ислямска държава\" напълно е загубила контрол над сирийската си \"столица\" Ракка, обяви водената от САЩ коалиция Сирийски демократични сили (SDF). Обсадата, извършвана от SDF, започна на 6 юни, а самата операция в околностите на Ракка -  в края на миналата  година. Американски бомбардировки прекъснаха връзките на града с останалата част на провинцията, опустошавайки града в опит да ликвидират джихадистите. По-рано Сирийската обсерватория за правата на човека съобщи, че в града в североизточната част на страната вече няма бойци на групировката. Формалната декларация за \"освобождаването\" на Ракка се очаква до края на деня, съобщи говорителят на SDF Талал Сило. Във вторник сутринта Сирийските демократични сили - коалиция от  кюрдски  и арабски сили - съобщиха, че държат под контрол площад \"Ал Наим\", където групировката някога извършваше публични екзекуции. Според командването на бойците в града към този момент едва няколко десетки джихадисти бяха останали в града. Последните членове на групировката бяха предимно около болницата и стадиона, а конвой от местни бойци на  \"Ислямска държава\"  беше отпътувал със семействата си като част от предварително установена договорка с бойците. SDF съобщиха, че не са позволили на чуждестранни бойци да се присъединят. Болницата беше и оперативният щаб, от който групировката действаше, откакто коалицията настъпи в Ракка, а стадионът се използваше като затвор. За \"Вашингтон пост\" кюрдски командир каза, че  водените от САЩ  сили ще бъдат внимателни, тъй като очакват в района все още да има мини, самоделни бомби и други капани, заложени от \"Ислямска държава\", както и \"спящи клетки\". През последните няколко дни близо 3000 цивилни са напуснали града, който имаше население от над 300 000 души, преди да попадне в ръцете на \"Ислямска държава\". Това може да е по-голямата част от останалото в града население, което според някои източници е било около един процент от обитателите, регистрирани в началото на 2014 г. Съперничество В надпреварата за освобождаване на Ракка участва и подкрепяната от Турция Сирийска национална коалиция, която твърди, че подпомаганият от нея Провинциален съвет на Ракка е наследник на гражданския съвет, управлявал града, след като бунтовнически групи го завзеха от сирийския режим през 2013 г. Опити за помирение между Гражданския съвет на Ракка (формиран от SDF) и Провинциалния съвет на Ракка са правени от Съединените щати, но са завършвали безуспешно - подкрепяният от Анкара съвет бойкотира последния миналия месец. Същевременно се очаква вътрешно напрежение и в самия съвет на водената от САЩ коалиция заради амбициите на кюрдите да имат водеща роля. Турция месеци наред се противопоставяше на възможността сирийските кюрди  да имат ръководна роля  в битката за Ракка. Причината е, че сред кюрдските сили доминират Силите за защита на народа (YPG) - военното крило на главната политическа организация на сирийските кюрди, Партията на демократичния съюз, смятана от Анкара за разклонение на Кюрдската работническа партия (ПКК). Защо е важна Ракка В продължение на над две и половина години Ракка беше \"сирийската столица\" на \"Ислямска държава\". Разгромът там ще е най-тежкото поражение за групировката, след като тя загуби Мосул в Ирак това лято. Това беше един от най-важните градове за джихадистите в символично отношение - в центъра му те често организираха паради на победата и демонстративно наказваха неверници. Именно оттам се планираха и множество атаки в чужбина, за които организацията впоследствие пое отговорност. Ракка беше и лаборатория за прилагане на салафитските възгледи на \"Ислямска държава\", пълен контрол на обществото и експерименти в образованието. Освобождаването на Ракка, един от сравнително големите градове в по-слабо развитата икономически Източна Сирия, ще даде път за окончателното освобождаване на  Дейр аз-Зор  и впоследствие за решаване на  съдбата на Идлиб  - провинция под контрола на опозиционни групировки.", "date": "2017.10.17", "title": "Подкрепяни от САЩ кюрди и араби отвоюваха Ракка от \"Ислямска държава\""}
{"url": "http://www.dnevnik.bg/skorost/2017/10/17/3061099_nai-burzoto_kombi_na_sofiiskiia_avtosalon_e_na_shtanda/", "text": "Две са премиерите на \"Ауди\" на продължаващия до неделя софийски автосалон. Сред тях са  новият флагман А8  и най-бързото комби, и един от най-пъргавите като цяло модели на изложението - \"RS4 Авант\". При представянето на експозицията на щанда на \"Ауди\" управителят на \"Порше БГ\" Маркус Татцер посочи, че показаните модели придават ново значение на автомобила от стандартното разбиране за обикновено превозно средство. Слоганът на щанда на \"Ауди\" е \"Забравете за автомобила. Audi е повече\". Накратко новото A8 е с нова визия, 400 функции с опция за индивидуализация, 41 асистиращи системи, 8 варианта за интериорни цветове и 5 предложения за декоративни елементи. Моделът дебютира на българския пазар с два модернизирани V6 турбодвигателя - 3.0 TDI (286 к.с.) и 3.0 TFSI (340 к.с.). Двата осемцилиндрови варианта – 4.0 TDI с 435 к.с.) и 4.0 TFSI с 460 к.с., ще се появят на пазара малко по-късно. На върха по отношение на моторите ще бъде версия на А8 с W12 двигател. Версията A8 L e-tron quattro с плъгин хибридно задвижване ще дебютира на пазара у нас на по-късен етап. \"Ауди\" RS 4 Avant е спортният флагман на моделното семейство A4 със своя 2.9 TFSI-двигател с 450 к.с. Неговият максимален въртящ момент от 600 Нм – със 170 Нм повече в сравнение с предходния модел, е на разположение между 1900 и 5000 оборота в минута. Това наред със серийното двойно предаване позволява на \"Ауди\" RS 4 да се катапултира за едва 4.1 секунди от 0 до 100 км/ч. Спортната природа на колата отпред се подчертава от масивни въздуховоди, както и от ниската и широка радиаторна решетка. За подобаващия завършек на задната част се грижи специфичен дифузор, ауспухова система с овални накрайници и спойлер на задния капак.", "date": "2017.10.17", "title": "Най-бързото комби на софийския автосалон е на щанда на \"Ауди\""}
{"url": "http://www.dnevnik.bg/sport/2017/10/17/3061284_italiia_shte_igrae_s_shveciia_za_miasto_na_svetovnoto/", "text": "Швеция срещу Италия е най-интересният мач от плейофите за  световното първенство по футбол в Русия . Жребият, който беше теглен в Цюрих, отреди два от редовните участници на големите форуми да се изправят един срещу друг. Четирикратните шампиони от Италия имат 18 участия, но отпаднаха в групите при последните две. \"Скуадра адзура\" има 10 победи срещу Швеция, но също така шест равенства и шест загуби. Друг от силните отбори в Европа, който не успя да се класира директно - Хърватия, ще играе срещу Гърция. Двата балкански тима отбора ще се изправят един срещу друг първо в Загреб, а после в Атина. Гърция преследва класиране на трето поредно световно първенство, а в Бразилия стигна до осминафиналите. Хърватия спечели третото място при дебюта си през 1998 г., но след това не е преминавала групите. Гърция има положителен баланс срещу Хърватия в досегашните им шест мача - две победи, три равенства и само едно поражение. Загубата беше в квалификациите за Мондиал 1998. Тежък жребий изтегли Северна Ирландия, която ще се изправи срещу Швейцария. Тимът преследва своето първо класиране на мондиал от 1986 г. В Мексико тимът отпадна в групите, а най-доброто представяне е при дебюта в Швеция 1958 г., когато стигат до четвъртфиналите. \"Кръстоносците\", които участват на световните първенства неизменно в последните 12 години, са фаворити на плейофите. В исторически план обаче швейцарците не се представят успешно срещу Северна Ирландия. Те имат само една победа, и то през 1964 г. Загубите им са две, а последният мач, който се игра през 2004 г., завърши наравно. Последният британски отбор Ирландия ще играе с Дания. \"Келтите\" нямат класиране от 2002 г. насам, докато \"червеният динамит\" гони участие за пети път на световни финали. Ирландия има на своя страна традициите, след като има положителен баланс срещу Дания - пет победи, пет равенства и три загуби. Първите мачове са между 9 и 11 ноември, а реваншите - на 12-14.", "date": "2017.10.17", "title": "Италия ще играе с Швеция за място на световното първенство"}
{"url": "http://www.dnevnik.bg/biznes/2017/10/17/3061281_obshtinska_banka_se_prodava_s_pisma_do_banki_i_fondove/", "text": "Столичната общинска агенция за приватизация и инвестиции обяви конкурс на един етап за продажбата на 67.646% от капитала на \"Общинска банка\" АД.", "date": "2017.10.17", "title": "Общинска банка се продава с писма до банки и фондове в България и обява във \"Файненшъл таймс\""}
{"url": "http://www.dnevnik.bg/bulgaria/2017/10/17/3061237_asociaciia_na_evropeiskite_jurnalisti_politicheskiiat/", "text": "Политическите лица са водещи в контрола и намесата в журналистическото съдържание. След краткото им отдръпване през 2015 г. в полза на рекламните отдели и икономическите фактори цензурата на различните форми на политическа и институционална власт се завръща с богат репертоар от инструменти за влияние. Това е един от изводите на  изследване на Асоциацията на европейските журналисти - България,  направено сред 200 журналисти от цялата страна. Анкетата е направена в периода май-юни и дава обща картина на медийната среда в България, независимостта и условията на работа, проблемни области като вътрешен и външен за медиите натиск, автоцензура, условия на труд. Статистическата обработка на данните е на агенция \"Алфа рисърч\". Данните бяха представени във вторник, като изследването е четвърто по ред. Според изводите му политиците заедно с държавните институции са водещ фактор в определянето на медийния дневен ред. Притеснителните резултати са съпътствани от журналистически разкази на различни случаи и системи за натиск. Анкетираните дават различни примери за директна намеса от страна на рекламните отдели, заплахи и предупреждения с есемеси от представители на местната и националната власт. Друга притеснителна тенденция, която проучването отчита, е завръщането на пълзящата несигурност и надигаща се тревога в общото усещане за несвобода сред българските журналисти.  Изследването показва, че се завръщат утвърдени практики политици, държавни и общински институции да влияят доминиращо върху вземането на редакционните решения. Нарастват и данните, според които е практика намесата в журналистическото съдържание. Близо 92% (при 90 % през 2015 година) от анкетираните го твърдят, а най-честите форми на ограничаване на свободата на словото са вътрешният натиск и самоцензурирането. \"Показателите на този въпрос се променят спрямо 2015 г., когато външният и вътрешният натиск бяха разпространени поравно. Усещането за автоцензура и налагане на самоограничения остава почти непроменено в сравнение с преди две години, когато всеки трети от анкетираните посочи, че се самоцензурира. Така автоцензурата продължава да служи за защита от налагане на вътрешноредакционни санкции като мъмрене, глоби и намаляване на възнаграждението\", пише още в изследването. Над 75 процента от участниците в проучването посочват политическия натиск като най-често разпространен в българските медии, следван от икономическия (61.6 процента), натиска от рекламодатели (58.1 процента), административния натиск на държавно и общинско ниво (43.0 процента) и заплахите от криминални групировки (13.1 процента)*. Сред формите на натиск върху журналистическата работа на преден план излизат разпространението на клевети, посочено от над 41 процента от респондентите, изнудването (35.9 процента) и съдебното преследване (29.3 процента). Онлайн тормозът, посочен от над 11 процента от журналистите, включили се в анкетата, се нарежда до физическите заплахи, на които са били обект 13.1 процента от анкетираните. \"Изследването не обръща внимание толкова на проблемите вътре в медиите, а се опитва да покаже, че трудностите пред българските медии са от обществено значение. Те са ключ към разбирането на демократичните процеси, които текат в момента\", коментира д-р Илия Вълков, автор на анализа и член на АЕЖ - България. Екип на фондация \"Медийна демокрация\" представи и специалния доклад \"Да бъдеш журналист: състояние на професията\", изготвен в партньорство с АЕЖ - България. Това е анализ на журналистическата професия, осъществен с инструменти на медийната антропология (повече за него четете по-късно в \"Дневник\").", "date": "2017.10.17", "title": "Асоциация на европейските журналисти: Политическият натиск върху журналистите се завръща"}
{"url": "http://www.dnevnik.bg/razvlechenie/2017/10/17/3058476_sreshta_s_folker_shlyondorf_i_oshte_osem_predlojeniia/", "text": "Фестивалът за кино и литература \"Синелибри\" започна преди седмица и продължава с пълна сила до 22 октомври. Всички филми в програмата имат по няколко прожекции. В деня на срещата с първия му голям гост - големият немски режисьор Фолкер Шльондорф, ето още няколко предложения от програмата му, които заслужават внимание. е от 20.30 ч. днес в \"Люмиер Lidl\". На нея ще бъде показан и най-новият му филм \"Завръщане в Монтаук\" от програмата на \"Берлинале\". Освен с него режисьорът е представен с още няколко свои знакови заглавия, макар и не с най-известното си - \"Тенекиеният барабан\" по романа на Гюнтер Грас. В панорамата на Шльондорф могат да бъдат гледани \"Хомо Фабер\" (отново в присъствието на режисьора утре в \"Одеон\"), \"Историята на прислужницата\" по романа на Маргарет Атууд (в момента адаптирана в хитовия американски сериал) и \"Една любов на Суан\". Вторият гост на фестивала е носителят на международния \"Мен Букър\" за 2017 г. Давид Гросман. Един от най-популярните съвременни израелски писатели, Гросман ще представи на 18 октомври от 19 ч. в клуб \"Перото\", а екранизацията по книгата му  (също преведена у нас) е в програмата на Културен център \"Г8\" днес. Също днес и утре зрителите могат да видят друг филм от престижен фестивал -  , с награда за режисура в Кан. Действието се развива по време на Гражданската война в САЩ в южняшки девически пансион, чиито възпитанички приютяват ранен войник от вражеския лагер. Присъствието му обаче нагнетява сексуално напрежение и вади на преден план линиите на раздор между Севера и Юга. \" също е от конкурса в Кан. Филмът е южнокорейска адаптация на викториански роман, разказана през гледните точка на трима замесени в опита да се изземе имуществото на богата наследница. Крадлата Су Хи е ангажирана от мошеника Фудживара да слугува в нейното имение и постепенно да я измести, но нищо не е такова, каквото изглежда. Прожекцията е в \"Одеон\" през уикенда. Интересен за почитателите на известния чилийски режисьор Алехандро Ходорковски, но не само,   е за несъстоялата са негова екранизация на фантастиката на Франк Хърбърт. От ранга на \"Човекът от Ла Манча\" - документалния филм за опитите на Тери Гилиъм да екранизира \"Дон Кихот\",  e проникновен филм за един несъществуващ филм и за амбициите на режисьорите визионери. \"Исках този филм да предизвика ефекта на халюцинацията. Исках да накарам младите да разширят възприятията си – все едно халюцинират, без да вземат наркотици\", казва за него Ходоровски. Прожекции има днес и утре.  е фина екранизация по едноименния роман на Джулиан Барнс с участието на Шарлот Рамплинг и Джим Броудбент. Един мъж, преследван от призраците на миналото, внезапно се сдобива с мистериозно наследство, което го принуждава да преосмисли ситуацията в живота си. Прожекциите са днес и на 19 октомври. на руския режисьор Павел Лунгин e психологическият трилър в програмата на \"Синелибри\", сравнен от \"Холивуд рипортър\" с \"Черният лебед\" на Дарън Аронофски. Повестта на Пушкин, операта на Чайковски и легендата за Дама Пика са адаптирани за екран от Лунгин и сценариста на \"Речта на краля\" Дейвид Сидлър. Действието се развива в днешна Москва, където оперната прима София Майер ще направи всичко, за да се завърне като режисьор и изпълнител в продукция на \"Дама Пика\". Прожекцията е в сряда, 18 октомври. В графата \"класика\" трябва да се отбележи възможността да се гледа на голям екран филмът на Бунюел  . Знакова роля за Катрин Деньов, \"Дневна красавица\" й носи номинации от БАФТА и обществото на филмовите критици в САЩ, а на Бунюел - \"Златен лъв\" от Венеция. Филмът изобщо е едно от киносъбитията на 1967 г. Прожекциите са на 19 и 21 октомври. Последно, документалният  представя погледа на днешните 30-годишни към събитията от 1989 г. Филмът на писателката Елица Георгиева (автор на \"Космонавтите само минават\") тръгва от архивните записи на собствената й майка, някога журналист в БНТ, и бе забелязан на френския фестивал Cinema du Reel. Той ще бъде представен от режисьорката в четвъртък в Дома на киното и ще бъде показан още веднъж през уикенда. Пълната програма на фестивала, както и възможност за закупуване на билетите има  на неговия сайт.", "date": "2017.10.17", "title": "Среща с Фолкер Шльондорф и още осем предложения от програмата на \"Синелибри\""}
{"url": "http://www.dnevnik.bg/sport/2017/10/17/3061311_legendarnite_visochini_turmale_i_alp_djuez_se/", "text": "Това не е \"Тур дьо Франс\" за определен състезател, а за този, който е най-силен. Най-комплексният колоездач ще спечели.\" Така в Париж беше представен маршрутът за 105-ото издание на надпреварата. Най-престижното колоездачно състезание ще започне от Вендее на 7 юли и ще завърши традиционно на Шан-з-Елизе на 29 юли. През 2018 г. в състезанието се завръщат две от митичните височини – Алп д'Юез в Алпите и Турмале в Пиренеите. Те ще са кулминацията на битката съответно във втората и третата седмица. Алп д'Юез не е включвана в Тура от 2015 г., докато Турмале от 2016. Изданието на \"Тур дьо Франс\" през 2018 г. ще отбележи 40 години от първата победа на най-успешния френски колоездач Бернар Ино. Крис Фрум ще се опита да се нареди до славния французин, завоювайки пета титла. Толкова имат и три от емблемите на Тура - Жак Анкетил, Еди Меркс и Мигел Индураин. Маршрутът Колоездачите трябва да покорят 3329 км по пътищата на Франция. За шести път стартът е от Вендее и общо за десети от департамента Пай де ла Лоар, който се намира в северозападната част на Франция. Първите етапи са изцяло в региона Бретан. \"Тур дьо Франс\" ще премине през четири от планинските масиви в страната - Юра, Алпи, Пиренеи и Централния масив. Общо 25 височини ще бъдат покорени в 105-ото издание на надпреварата. Първите трима във всеки етап ще получават бонус съответно от 3, 2 и 1 секунди. През 2018 г. за първи път отборите ще са  съставени от осем състезатели , а не както досега от девет. Това ще бъде едно от основните предизвикателства пред тимовете, които се целят в челото на генералното класиране. Догодина в състезанието ще бъдат включени 66 километра бягане по часовник, което е най-много за последните три издания. През 2015 г. Километрите бяха 41.8, през 2016 – 54, а през миналата година едва 36. Първият часовник е отборен, а вторият индивидуален. Единственото изпитание с катерене в първата седмица е в шестия етап, който завършва на хълма Мур де Бретан. Той е включван два пъти в Тура - през 2011 г. Кадел Еванс победи Алберто Контадор, а през 2015 г. Алексис Вилермоз се откъсна от основната група. Височините започват от втората седмица, в която шансовете за спринтьорите са сведени до минимум – те ще имат възможност в 13-ия етап от Бурж д'Оасан до Валенс. Третата седмица започва с изпитания в Пиренеите, преди да се премине през часовника и последния етап в Париж. Ключовите етапи Първите разлики между фаворитите за генералното класиране ще се получат в   – 35 км в Шоле. При последното включване на отборен часовник през 2016 г.  BMC  победи \"Скай\" само с една секунда. Всички фаворити, начело с  Найро Кинтана , Тибо Пино, Фрум и Ромен Барде обаче се обединиха около мнението, че решаващ в първата седмица ще бъде  . Той е дълъг 154 км от Арас до Рубе и включва общо  . На практика етапът покрива 21 км идентични с най-известната класика в колоезденето Париж - Рубе, която се провежда през април. През 2014 и 2015 г. Имаше подобни етапи. В първия случай Крис Фрум отпадна от състезанието след падане, а година по-късно благодарение на  Герант Томас  направи разлика на конкурентите си. , с който започва втората седмица е първото изпитание в Алпите. Той е дълъг само 159 км от Анеси до Гранд Коломбие (7.5 км със среден наклон от 8.5%, но на места е до 20%), с четири класифицирани височини. В етапа е включена и чисто новата височина за Тура – Плато де Глиер (6 км със среден наклон 11.2%), а най-интересното е, че два километра от изкачването са по път без асфалт. Първият  , който е с дължина от само 108 км. Той включва четири сериозни изкачвания и завършва в курорта Ла Розиер (17.6 км с наклон от 5.8%). Кулминацията на втората седмица в Тура е в 12-ия етап, който включва  . Колоната ще изкачи височините Маделен и Кроа дьо Фер, които са на над 2000 метра преди да финишира на легендарната Алп д'Юез. Това ще бъде 30-о включване на изкачването в Тура. При последните два случая – 2013 и 2015 г. Крис Фрум носеше жълтата фланелка. Британецът обаче няма победа на легендарната височина, характерна със своите 21 серпентини. Третата седмица започва с  . Първият от поредицата е 16-ият, който идва след втория почивен ден. Той е дълъг 218 км и завършва в Банере де Лушон след спускане. Именно на спускането след височината Кол де Пейресур Фрум спечели през 2016 г., атакувайки Найро Кинтана. Фаворитите определиха   като един от най-вълнуващите след обявяването на маршрута. Той ще бъде с дължина от  , но включва три изкачвания и на практика няма равен участък. Колоната ще изкачва Мон де Пейрагуд (14.9 км с наклон 6.7%), Кол де Вал Лурон-Азе (7.4 км с наклон 8.3%) и ще финишира на изцяло нова височина в Сен Лари-Сулан. Изкачването Кол де Порте е на 2215 метра надморска височина и е с дължина от 16 километра при среден наклон от 8.7%.  е 19-ият – 200 км от Лурд до Ларун. Колоездачите ще катерят трите най-известни височини в тази част на Франция – Кол д'Аспен (преодолявана 52 пъти), Обиск (48 пъти) и Турмале, която ще участва за 80-и път в Тура. Етапът включва повече от 4700 метра денивелация. Бягането по   е с дължина от 31 километра, но не е за специалисти в дисциплината. Етапът, който е в Баския регион включва височината Кот де Пинодиета на 28-ия километър, която е само 900 метра, но със среден наклон от 10.2%. Именно в бягането по часовник ще се получат и последните разлики между фаворитите за генералното класиране. На представянето на маршрута не присъства  Том Дюмулен . Новият световен шампион в часовника може и да откаже участие през 2018 г., тъй като маршрутът е повече за катерачи. Реакциите Действащият шампион Крис Фрум няма съмнение, че ще бъде на старта във Вендее догодина. Британецът изрази задоволство от маршрута, който отново предвещава за много отворено състезание. \"Равнинната първа седмица ще направи Тура много нервен, в Бретан е доста ветровите, а това ще играе роля. За мен кралският етап е този до Алп д'Юез, но няма да се фокусирам само върху него. Има някои брутални етапи\", каза четирикратният шампион. Той обясни, че може да включи Париж - Рубе в програмата си за 2018 г., виждайки деветия етап. Освен обявяването на маршрута за Тура беше проведена и церемонията за \"Златното колело\" - наградата за най-добър колоездач за 2017 г. Фрум спечели без конкуренция и вече има три победи (2013 и 2015 г.) пред него е единствено Контадор с четири. Найро Кинтана, който има три подиума в Тура (втори през 2013 и 2015 г. и трети през 2016), се надява на по-добро участие догодина. В тазгодишното издание той за първи път остана извън подиума, класирайки се 12-и. \"Има много интересни етапи, определено маршрутът ми допада. Часовниците не са дълги, не са равнинни, има много изкачвания. Определено за мен най-голямото предизвикателство ще е етапът с паветата\", каза колумбиецът. Френската звезда Ромен Барде има второ и трето място в Тура и вярва, че догодина ще може да се бори за победата. \"Това е маршрут за универсални състезатели, не трябва да си най-добър на един терен, а да имаш умения навсякъде. Мисля, че има капани навсякъде\", каза Барде. Алберто Контадор , който сложи край на кариерата си, също беше в Париж. Той вече е в ролята на компетентен зрител, но изрази своите впечатления: \"Нямам търпение да гледам състезанието, особено етапа до Рубе. За състезателите обаче ще е ужасно. Много ми харесва и етапът, който е само 65 км, отдавна исках да видя нещо такова.\" Той предупреди, че тимът на Фрум \"Скай\" отново ще е фактор №1 в състезанието, но предвиди, че в етапите, които цитира, ситуацията няма да може да се контролира. \"Това е най-трудният \"Тур дьо Франс\", който съм виждал, откакто съм колоездач. Стряскащо е, особено за спринтьорите\", каза Марк Кавендиш, който има 30 етапни победи в кариерата си.", "date": "2017.10.17", "title": "Легендарните височини Турмале и Алп д'Юез се завръщат в \"Тур дьо Франс\" през 2018 г."}
{"url": "http://www.dnevnik.bg/kultura/2017/10/17/3061326_izlojba_blagotvoritelnost_prez_obektiva_se_otkriva/", "text": "Срещите с хора, преминали през голямо страдание, оставят белези и у нас. Те парадоксално ни свързват и често се оказват спасителни и за двете страни. Да изпитваш съчувствие и да даваш е щастие. Това е тънката червена линия, която пронизва тазгодишната изложба \"Благотворителността през обектива\".\" Това е казано в описанието на събитието за експозицията, която се открива тази вечер от 18 ч. в Триъгълната кула на Сердика (бул. \"Княгиня Мария Луиза\"). Изложбата , която се провежда за шести път и е организирана от Български дарителски форум и Фондация BCause, ще покаже проектите на трима фотографи - Александър Николов, Красимира Василева и Николай Дойчинов (част от екипа на \"Дневник\"). Целта на проекта е да покаже различните лица на благотворителността със средствата на фотожурналистиката. \"Последният дар на човека\" на  е началото на мащабен проект за донорството на органи в България, за дарителите, за семействата, за лекарите, за надеждата, за смъртта и живота. \"В света на спасените души\" на   е разказ за дарителите и доброволците, чиито имена и лица не познаваме. Те дават от себе си на болни, на деца в институции, на хора в нужда. И самите те имат нужда да дават. \"Очи в очи\" на  е фотопроект за директното общуване като противоотрова срещу предразсъдъците. Истории за бежанците и за децата им, които намират в България разбиране, топлина и подкрепа въпреки общите настроения. Жури на \"Благотворителността през обектива\" 2017: Борис Мисирков, Елица Баракова, Красимира Величкова, Надежда Павлова, Надежда Чипева, Темелко Темелков. Благотворителността през обектива\" е проект на Български дарителски форум и Фондация BCause от 2012 г.", "date": "2017.10.17", "title": "Изложба \"Благотворителност през обектива\" се открива днес в София"}
{"url": "http://www.dnevnik.bg/skorost/2017/10/17/3061291_amazon_razrabotva_dron_koito_shte_zarejda/", "text": "В последните години продажбата на електрически автомобили се увеличава и те започват да навлизат в ежедневието на хората все повече. Зареждането им обаче остава един от основните проблеми за масовото им производство. За целта в редица държави бяха изградени зарядни станции, но имайки предвид километрите, които може да измине един електромобил с едно зареждане, те трябва да са в пъти повече от сегашните бензиностанции. Американският гигант за онлайн търговия \"Амазон\" (Amazon) вече поглежда в бъдещето, като е започнал разработката на дрон, който ще може да зарежда подобни превозни средства, докато те са в движение. Още през 2014 г. от компанията са направили първи стъпки в тази насока, а в началото на октомври тази година са патентовали идеята си. Идеята на \"Амазон\" е, когато батерията на автомобила пада, той да може да се свърже с команден център, който да има достъп до колата. Той ще извлича от превозното средство необходимите данни колко енергия му е нужна, за да достигне своята дестинация. Чак след това към колата ще се изпраща дрон, който да я зареди с необходимата електрическа енергия. Все още обаче не е уточнено как зареждането ще се случва в страни като САЩ, където има много строги правила, които ограничават летенето на дронове до определена височина. Именно САЩ се очаква да бъдат една от държавите, в които търговията с електромобили да се развие най-много в близко бъдеще. Само за изминалата година в Съединените щати са се движили около 160 хил. такива коли, а станциите за зареждани са близо 16 хил. В Китай пък има 336 хил. електромобила и 150 хил. станции. Към момента  \"Амазон\" използва дрон за доставка на храна  до някои села във Великобритания, като не обслужва градски райони.", "date": "2017.10.17", "title": "\"Амазон\" разработва дрон, който ще зарежда електромобили в движение"}
{"url": "http://www.dnevnik.bg/zelen/2017/10/17/3061359_v_nachaloto_na_zimniia_sezon_ekoministurut_organizira/", "text": "В началото на зимния сезон министърът на околната среда и водите Нено Димов ще организира широк дебат за ограничаването на най-вредните горива, за което се говори вече от доста време. Ще се обсъждат и нови стандарти за отоплителните уреди. Едва след това ще се взима решение как да стане това. Това става ясно от изказване на министър Нинов на форум \"Общините и държавата – заедно за по-чиста околна среда\" на среща на местните власти в курорта \"Албена\", цитирано от пресцентъра на МОСВ. През ноември министърът на околната среда и водите Нено Димов ще организира широка експертна дискусия, която да търси начин как да се ограничат вносът и продажбата на горива с високо съдържание на сяра и пепел и да се въведат нови стандарти за отоплителните уреди. Само след дебата ще се търси и решение по този въпрос. Дискусията ще е формат \"кръгла маса\" и ще включва всички заинтересувани страни. \"Виждането ни в момента е, че трябва да намерим начин да ограничим вноса и продажбата на горива с високо съдържание на сяра и пепел и да въведем нови стандарти за отоплителните уреди\", каза Нено Димов. Решението обаче ще бъде взето след широка експертна дискусия на кръгла маса през ноември с всички заинтересовани страни. Предложенията за намаляване на замърсяването от автомобилния транспорт и контрола при регистрация на коли с вредни емисии също ще се обсъждат на кръгла маса следващия месец. През 2019 г. влизат в сила нови европейски екологични стандарти за битовите отоплителни уреди и трябва да се намери механизъм за прилагането им. Според Нено Димов най-трудно при решаването на проблемите със замърсяването на въздуха е да се намери социално-икономически баланс. Той призова местната власт да участва активно в работата на двете работни групи, които ще обсъждат мерки за намаляване на замърсяването от битовото отопление и от автомобилния транспорт. Министър Димов призова кметовете да кандидатстват за 111 млн. лв. по оперативна програма \"Околна среда\" 2014 - 2020 за общинските програми за справяне с мръсния въздух. Министър Димов отбеляза, че вече са закрити 96 от 113 общински депа, но остават три общини, които не са изградили навреме регионални депа за битови отпадъци. Сега други общини поемат техните отпадъци и не е справедливо всички да плащат цената, обясни министърът. Според него обаче до края на годината общините ще закрият старите депа, така че да не се стигне до ефективни санкции по наказателната процедура срещу България. Министърът информира кметовете и за нов подход за управление на европейската екологична мрежа Натура 2000 на териториален принцип. Отговорността за управление на зоните от Натура 2000 ще е на областните управители, а общинските власти ще имат основна роля за намиране на баланс между икономическото развитие, интересите на местните общности и опазването на околната среда", "date": "2017.10.17", "title": "В началото на зимния сезон екоминистърът организира \"широка дискусия\" за най-вредните горива"}
{"url": "http://www.dnevnik.bg/politika/2017/10/17/3061381_konsultativniiat_suvet_pri_prezidenta_ne_reshi_nishto/", "text": "Консултативният съвет за национална сигурност (КСНС) не реши нищо конкретно за бъдещия антикорупционен орган. Въпреки че темата на заседанието при президента Румен Радев беше за необходимите законодателни мерки за противодействие на корупцията, участниците не са постигнали съгласие за дейността и управлението на органа, уточни държавният глава. Заседанието беше свикано извънредно, след като  миналата седмица КСНС се провали отново по темата корупция . Тогава премиерът Бойко Борисов закъсня за срещата, а част от министрите не присъстваха. \"Консултативният съвет не успя да постигне съгласие за ролята и функциите на антикорупционния орган. Няма и консенсус по темата за назначаването на неговото ръководство. Наистина е необходим независим разследващ орган, който да води със себе си и наказателна отговорност\", заяви Радев. Той добави, че участниците в заседанието са се съгласили, че са нужни промени в законодателството за по-ефикасна борба с корупцията по високите етажи на властта. По думите му си личали определени несъвършенства в законите, като именно те трябва да се променят. Президентът каза още, че на КСНС всички са се обединили около три решения. Първото, което той посочи е приемането на промени в Наказателния кодекс в графата му за корупционни престъпления. Освен това участниците в заседанието решили Народното събрание да разгледа и приеме Закон за противодействие на корупцията, а той от своя страна да регламентира всеобхватни мерки, включващи превенцията и отнемането на незаконно придобито имущество при доказано корупционно престъпление. \"Моите виждания за борбата с корупцията са свързани със създаването на независим разследващ орган. Корупцията не може да бъде преборена с декларации. Борбата изисква много мерки и се надявам парламентът да подходи в правилна посока\", заяви Радев.", "date": "2017.10.17", "title": "Консултативният съвет при президента не реши нищо за антикорупционния орган"}
{"url": "http://www.dnevnik.bg/sport/2017/10/17/3061193_nakude_shte_poeme_kubrat_pulev_sled_propusnatiia/", "text": "Кубрат Пулев имаше нужда от близо три години след загубата срещу Владимир Кличко, за стигне до втори мач за световна титла. И това стана възможно само заради непредвидените обстоятелства в тежката категория, които предизвика положителна проба за кокаин на Тайсън Фюри. Мачът с Антъни Джошуа беше златната възможност в кариерата на Пулев. Шансовете на българския боксьор да стане световен шампион бяха минимални. Това обаче щеше да е най-престижният, най-гледаният и най-доходоносен двубой в кариерата му. Златната възможност се изпари в понеделник вечерта , когато екипът на Джошуа обяви, че Пулев отпада от мача заради контузия и ще бъде заменен от следващия в ранглистата на IBF - Карлос Такам. На прага на 37-ата си година, в лоши отношения с мениджърите си от \"Зауерланд\", българският боксьор най-вероятно никога повече няма да стигне до сблъсък за световна титла. Защо се стигна дотук Пулев е получил контузията още на 6 октомври по време на спаринг. Тя е била пазена в тайна до понеделник, когато българинът е преминал ядрено-магнитен резонанс в Берлин. Прегледът е показал, че има частично разкъсване на гръден мускул, водещ към мишницата на дясната ръка, съобщи Би Ти Ви. \"Приемам го като знак. Щом Бог така е решил, значи така е трябвало да стане. Все така ще бъда себе и няма да предам принципите си. Джошуа трябва да защитава световните титли срещу здрав съперник и аз се радвам, че той вече има такъв. Аз оставам още по-жаден за тази битка и смятам, че е само въпрос на време. Именно подобни предизвикателства карат сърцето ми да бие силно и да усещам, че съм истински жив. В период от една седмица опитахме всичко, за да оздравим контузията, но всяко нещо си иска своето\", написа Пулев на страницата си във \"Фейсбук\" след 24-часово мълчание. Еди Хърн категорично изключи българинът да симулира контузия. \"Не мисля, защото той щеше да направи много пари от този мач, а сега губи позицията си на претендент. Няма логика да пропусне тази възможност, за да отиде да направи друг мач, от който ще спечели седем-осем пъти по-малко\", каза промотърът на Джошуа. Според информации в британските медии Пулев е щял да заработи между 4 и 5 милиона от разпределението на приходите. След данъците и процента, който е предвиден за \"Зауерланд\", българинът вероятно щеше да получи около 40% от тази сума. Това е три пъти повече, отколкото спечели от двубоя с Кличко. На този фон подозренията, че Пулев може да е симулирал, звучат абсурдно. В \"Зауерланд\" със сигурност са били наясно, че при евентуална контузия българинът твърдо отпада от сметките. За двубоя в Кардиф бяха продадени близо 80 000 билета, а единствено световните шампиони са в позиция да отложат мач при травма.  Хърн заяви, че Пулев е искал да се качи на ринга на 28 октомври въпреки контузията. \"Може би, ако беше срещу друг боксьор, те щяха да направят мача (с контузия). Но не и срещу Антъни Джошуа. Това е последното нещо, което бихме искали\", каза още британският промотър. Има ли път обратно  Хърн обяви, че Пулев губи позицията си на първи претендент. Българинът ще остане високо класиран в ранглистата на IBF. За да си върне обаче бързо претендентското място, той ще трябва да рискува с мач срещу съперник, който може да се окаже твърде силен за него. \"Пулев може да получи шанс за елиминационен мач. Сега IBF ще обнови ранглистата и когато обяви финална елиминация, може би ще му даде възможност\", коментира Хърн пред IFL TV.  В идеалния за българина вариант той би се изправил срещу Кристиан Хамер, който има 22 победи и четири загуби на професионалния ринг. Такава среща обаче е много малко вероятна. Румънецът с германски паспорт ще се боксира с Александър Поветкин през декември и шансовете му за успех не са големи. Това превръща петия в ранглистата Джарел Милър в най-вероятния съперник на Пулев. Американецът е на 29 години, висок е почти колкото Пулев и има 19 победи и едно равенство в 20-те си мача като професионалист. Бившият кикбоксьор удря здраво и е спечелил 19 от своите срещи с нокаут. \"Лошата новина за Пулев е, че може би ще трябва да се боксира с Милър, когато IBF обяви елиминационен мач. Ако трябва да мине през подобен двубой, за да си извоюва път обратно до позицията на първи претендент, Пулев може би никога няма да успее. Милър ще бъде наистина голяма хапка за него, защото българският боксьор не може да удря здраво и не може да води близък бой\", пише в анализа си Джим Доуър от boxingnews24.com. За да се стигне до подобна възможност, Милър първо трябва да победи коравия поляк Мариуш Вах на 11 ноември. Но който и да стане официален претендент за световната титла на IBF, ще трябва да почакат дълго време за двубой срещу носителя на пояса. Причината е, че в края на 2018 г. или началото на 2019 г. се очаква обединителен мач между Джошуа и шампиона на WBC Дионтей Уайлдър. А когато поясите бъдат обединени, този на IBF ще бъде назад в списъка със задължителни защити. И докато Милър все още е само на 29 години, Пулев ще навърши 37 през май и времето му в големия бокс изтича. А сега накъде Преди три години Кубрат Пулев беше на кръстопът. С накърнено самочувствие след загубата от Владимир Кличко и изтичащ договор със \"Зауерланд\". Българският боксьор избра най-разумното решение и преподписа с германския промотър. \"Зауерланд\" осигури на Пулев безоблачен път обратно до претендентското място. Той трябваше да спечели само един сериозен мач - срещу Дерек Чисора. Англичанинът беше мечтан съперник, защото е твърде нисък, за да затрудни боксьор с ръста и обхвата на Пулев.  Сега българинът отново е на кръстопът. В последните месеци отношенията му със \"Зауерланд\" доста се влошиха. Той атакува остро своите мениджъри и ги обвини, че са договорили мача с Джошуа зад гърба му. Пулев се оплака, че няма достатъчно време за подготовка. Той определи отношението на \"Зауерланд\" като \"аматьорско\" и заяви, че германците искат единствено да спечелят бързи пари на негов гръб.  Показателен за ситуацията е фактът, че \"Зауерланд\" дори не обяви новината за проваления мач на официалния си сайт. Единствено в профила на Кале и Нисе Зауерланд в \"Туитър\" се появи кратко съобщение, в което те заявиха, че много съжаляват за случилото се. На този етап и за двете страни изглежда по-изгодно да продължат сътрудничеството си. Пулев няма как да намери промотър с по-солидни позиции в професионалния бокс. Интересът към него извън България е нулев и за Кличко и Джошуа срещите с българина бяха досадно задължение, породено от правилата на IBF. А \"Зауерланд\" просто не разполага с по-добър боксьор в тежката категория. Не е ясно обаче дали разривът в отношенията им през последните месеци няма да наклони везните към евентуална раздяла. \"Когато няма време и всичко е толкова натегнато, и се получават именно такива неща. Като върви енергията по този начин и то закономерно идват тези проблеми. Може би, то пак е божа работа, но може би ако беше по-спокойно всичко, това нямаше да се случи. Но е факт. Няма смисъл да разсъждаваме ако това, ако онова\", каза Пулев днес пред  \"Гонг\"  на въпрос за проблемите със \"Зауерланд\".  Другият вариант пред българския боксьор е да започне да се промотира сам. Тогава той ще трябва да разчита изцяло на галавечери в България. Подобен ход ще е сигурен знак, че кариерата му в големия бокс е към своя край. ", "date": "2017.10.17", "title": "Накъде ще поеме Кубрат Пулев след пропуснатия златен шанс"}
{"url": "http://www.dnevnik.bg/biznes/2017/10/17/3061354_danuchnite_na_bulgariia_i_gurciia_se_obediniavat/", "text": "Приходните администрации на България и Гърция ще увеличат обмена на информация, взаимодействието и контрола за предотвратяване на данъчните измами. За това са се разбрали на среща днес изпълнителният директор на Националната агенция за приходите Галя Димитрова и гръцкият й колега г-н Йоргос Пицилис, ръководител на Независимия орган на публичните приходи. Обсъдено е бъдещето на действащата към момента Спогодба за избягване на двойно данъчно облагане. Поставен е бил въпросът и за това, че гръцки собственици регистрират фирмите си и осъществяват дейността си в България, от което страната им губи. През лятото  гръцки медии писаха  за съществуването на \"виртуални\" фирми на гръцки собственици в България, които реално не извършват дейност в страната, но се възползват от по-ниския корпоративен данък. Двете администрации ще предприемат общи действия и при данъчните измами в електронната търговия. Тема на разговорите беше и подписване на двустранно споразумение за обмен на данъчна и осигурителна информация. Шефовете на двете приходни администрации днес се разбраха да засилят и контролът върху рисковите стоки, преминаващи през двете държави. Предстои нова среща по темата в Атина.", "date": "2017.10.17", "title": "Данъчните на България и Гърция се обединяват срещу измамите"}
{"url": "http://www.dnevnik.bg/bulgaria/2017/10/17/3061353_deloto_sreshtu_sonia_koltuklieva_za_ukrit_honorar/", "text": "В Софийския градски съд (СГС) започна дело срещу журналиста Соня Колтуклиева, която е подсъдима след обвинение в данъчно престъпление, информира БНР. Колтуклиева бе изправена пред съда по отделни материали от делото за фалита на КТБ. Това е първото дело от десетки други подобни срещу различни личности, които според прокуратурата са получавали конкретни суми с благоволението на бившия мажоритарен собственик на фалиралата банка Цветан Василев. Случаят с Колтуклиева е за получени от нея хонорари от Василев за пиар дейност преди седем години - през 2010 и 2011 г. Сумата е около 70 хил. лв., като това, което твърди прокуратурата, е, че журналистът не е платила данъците на тази сума. Те не фигурират в нейната данъчна декларация. Тези данъци са в размер на 6 хил. лв. Днес в съда делото започна с опит на държавата да се конституира като граждански ищец в лицето на юрисконсулт, който представлява финансовия министър, което обаче беше парирано от писмо, което Колтуклиева чрез адвоката си приложи пред съдебния състав. Според това писмо тя в момента няма данъчни задължения, т.е. тези данъци са платени. В крайна сметка съдът не уважи искането на държавата, защото прие, че ако и този граждански иск бъде допуснат, делото ще се усложни и забави. Така процесът започна само с тезата на държавното обвинение за тези неплатени данъци и с разпити на хора, свързани с ревизиите, които са правени на Колтуклиева. По делото срещу Колтуклиева е предвидено да бъде разпитан Бисер Лазов, който е основен свидетел на прокуратурата и по делото срещу Василев за фалита на КТБ. Според информация на националното радио защитата на Колтуклиева ще иска да бъде разпитан Цветан Василев, което ще е интересен тест за съдебния състав, защото досега прокуратурата отказва да си комуникира с банкера чрез видеоконферентна връзка, който е от две години в Сърбия. ", "date": "2017.10.17", "title": "Делото срещу Соня Колтуклиева за укрит хонорар, получен от Цветан Василев, започна"}
{"url": "http://www.dnevnik.bg/v_pamet/2017/10/17/3061388_pochina_pevicata_androniia_popova/", "text": "Певицата Андрония Попова-Рони е починала вчера след дълго боледуване. Тя бе част от триото Sentimental Swingers и вокалистка на групите Nassecomix и Help Me Jones. С тях има няколко албума, последният от които е \"Великани и джуджета\" на Nassecomix от 2016 г. Участва и в създаването на \"World Melancholy\" на \"Блуба лу\", а песните й озвучават нови български филми като \"Източни пиеси\" на Камен Калев и \"Каръци\" на Ивайло Христов. Андрония Попова е завършила пиано и класическо пеене в столичното музикално училище \"Любомир Пипков\", а след това — арт мениджмънт в НБУ и вокална педагогика в Софийския университет. Следвала е и в музикалния колеж \"Менис\" в Ню Йорк. През 2015 г. излезе и документалният филм с нейно участие \"Животът е един безкраен танц\", посветен на суинг културата в България и петия рожден ден на Sentimental Swingers. \"Дневник\" изказва съболезнования на нейните близки. Поклонението ще се състои на 21 октомври, от 15:00 часа в \"Св. Седмочисленици\".", "date": "2017.10.17", "title": "Почина певицата Андрония Попова"}
{"url": "http://www.dnevnik.bg/citat_na_deniia/2017/10/17/3061389_citat_na_denia_niakolko_miliona_poveche_niama_da_me/", "text": "Н Това написа Кубрат Пулев в страницата си във \"Фейсбук\" след пропадането на мача със световния шампион Антъни Джошуа.  Българският боксьор е получил контузия , от която ще трябва да се възстановява четири седмици. Така той пропусна  възможността за втори мач за световна титла . \"Не ми бе лесно да взема това решение. Знам, че на мое място почти всеки друг би избрал да се качи на ринга в Кардиф въпреки всичко и да прибере няколко милиона. Всеки друг, но не и аз! В моя живот и в моя свят не всичко е пари. Научил съм, че човек влиза в битка за да я спечели. Разбрал съм, че независимо от превратностите на живота човек не бива да изневерява на своите убеждения\", написа още Пулев.  \"Аз оставам още по жаден за тази битка и смятам, че е само въпрос на време. Подобни предизвикателства карат сърцето ми да бие силно и да усещам че съм истински жив. В период от една седмица опитахме всичко, за да оздравим контузията, но всяко нещо си иска своето. Приемам го като знак. Щом Бог така е решил, значи така е трябвало да стане. Все така ще бъда себе и няма да предам принципите си\", продължи българинът.  \"Благодаря от сърце на всички българи за вярата и подкрепата. Те значат много за мен. Продължаваме напред\", завърши Пулев.", "date": "2017.10.17", "title": "Цитат на деня: Няколко милиона повече няма да ме направят по-богат"}
{"url": "http://www.dnevnik.bg/biznes/2017/10/17/3061407_turoperatorut_amazon_travel_shte_bude_zalichen_ot/", "text": "Компанията \"Амазон Травел\" ЕООД ще бъде заличена от регистъра на туроператорите и туристическите агенти, част от Националния туристически регистър, съобщи Министерството на туризма.", "date": "2017.10.17", "title": "Туроператорът \"Амазон травел\" ще бъде заличен от регистъра"}
{"url": "http://www.dnevnik.bg/sviat/2017/10/17/3061400_i_na_men_mi_se_sluchi_spisukut_gadni_muje_ili_kak_da/", "text": "Еректирал мъж се търка в теб в претъпкан автобус. Работник крещи какво би ти направил, докато минаваш покрай строеж. Ексхибиционист излиза от храстите в парка, мастурбирайки. Такива, че и по-лоши неща, жените по света преживяват ежедневно. Сега много от тях са публично достояние, след като хаштагът #MeToo (\"И на мен\") заля социалните мрежи в последните дни. Актрисата Алиса Милано призова в неделя жертвите на сексуален тормоз или насилие да напишат кратичката фраза в профилите си, за да демонстрират колко точно мащабен е проблемът с отношението към жените в световен мащаб. Досега първоначалният ѝ туит е харесан над 43 000 пъти и споделен повече от 20 000, а много хора разказват и собствените си истории. \"Бях на 11. Той беше лекар. Докосването му беше неприятно и некомфортно, но мислех, че си върши работата. Сега знам, че не е било така\". \"Когато жените споделят за  сексуален тормоз , те излизат виновни. \"Защо не каза по-рано?\" \"Защо не го накара да спре?\"  \"Няма да напиша това във \"Фейсбук\", за да пощадя майка си. Бях на осем. Това ще ѝ разбие сърцето\". \"Служех във Военновъздушните сили. Живеех в общежитията им. А надзорникът каза: \"Ако искаш да се сприятелиш с хората, отваряй си краката по-често\". Призивът на Милано дойде в разгара на скандала с  холивудския продуцент Харви Уайнстийн , срещу когото има поредица обвинения в  сексуален тормоз  и  изнасилване , някои от които  датират от десетилетия . Впоследствие стана известно, че в Холивуд те са били  публична тайна , а сред оплакалите се от отношението на Уайнстийн са звезди като  Гуинет Полтроу  и  Анджелина Джоли . Джоли заяви, че след \"неприятно изживяване\" с него е отказвала да работи с продуцента и е предупреждавала свои колеги за държанието му. Всяко чудо за три дни Скандалът \"Уайнстийн\" отново разпали дебата за отношението на обществото към сексуалния тормоз над жени, но въпросът е дали кампании като #MeToo ще имат по-голямо влияние извън социални мрежи? Дали хората, които не вярват в мащаба на насилието, ще бъдат убедени от няколко десетки хиляди поста в интернет? Едва ли. През 2014 г. хаштагът #NotAllMen (\"Не всички мъже\") бе разпространен като реакция на ужасяващото масово убийство в Калифорния, когато 22-годишният  Елиът Роджър  уби шестима души и рани четиринадесет, недоволен от това, че момичета са отхвърляли ухажването му. #NotAllMen се използва и до днес в контекста на това, че не всички мъже са сексисти. #YesAllWomen (\"Да, всички жени\"), който бе използван от потребителите, които искат да посочат, че не всички мъже са сексисти, но всички жени понасят негативите от поведението на тези, които са, угасна бързо. Винаги жертвите са на мушката В началото не осъзнах какво не ми харесва в #MeToo, пише колумнистката на в. \"Гардиън\" Джесика Валенти. \"В крайна сметка, колкото повече жени споделят преживяванията си и надигнат глас, толкова по-добре. Макар всички да сме чували статистиките за  сексуалното насилие , лесно е те да бъдат възприемани като числа, вместо като реални истории. Защо да не придадем човешко лице на проблема?\" Защото това е правено и преди, припомня тя. Вярно е, че споделянето помага, но нищо няма да се промени, докато социалните последствия за мъжете, които нараняват жени, не станат прекалено големи. Защо да не си направим списък с извършителите? Шепот Такъв списък вече има. Озаглавен \"Гадни мъже в медиите\" и създаден след скандала \"Уайнстийн\", той събира имената и неприятните действия (флирт в неподходящ момент, мръснишки съобщения, нападения), извършени от високопоставени мъже в шоубизнеса. Миналата седмица Buzzfeed не писа за съществуването му. Все още нито едно от имената в него не е разкрито публично – най-малкото защото публикуването му, без да бъде потърсена другата страна, е грубо нарушение на етичните стандарти и може да отприщи дела за клевета и обида. Джиа Валентино в \"Ню Йоркър\" сочи, че списъкът \"Гадни мъже\" е част от слуховете, които жените си разменят от десетилетия; неофициален канал за информация. \"С времето \"мрежата на шепота\" се оказа приемливо точна: имената, които чуваш да се споменават редовно, си навличат уволнения, извънсъдебни споразумения и разследвания\", пише тя. \"Клюките изкривяват детайлите, но има как да провериш информацията. Жените търсят източник, за да разберат дали чутото е от първа ръка. \"Чувала съм, че обича да опипва\" е едно, \"Той нападна една от най-добрите ми приятелки\" е друго.\" Създателката на списъка, пожелала да остане анонимна, казва пред \"Ню Йоркър\", че имената и информацията в него е знаела от години. \"Но когато бях 22-годишна стажантка и исках да покажа способностите си пред мъжете с власт, не знаех всичко това\". Документът се е разпространил изненадващо бързо, което, според нея, показва колко е всеобхватен проблемът. Джесика Валенти сочи една полза от този списък – неуместните флиртове и неприличните предложения не са престъпления в общия случай, но прекрачват определени граници и са знак, че същият мъж може да нападне жена и физически. Струва си такова предупреждение да съществува, пише тя. \"Макар да се радвам, че десетки хиляди жени вдигат ръка, за да се преброят с #MeToo, се надявам да започнем да правим и други списъци. Защото, ако някой трябва да бъде преброен, това са чудовищата\".", "date": "2017.10.17", "title": "\"И на мен\" ми се случи, списъкът \"Гадни мъже\", или как да се води борбата със сексуалните насилници"}
{"url": "http://www.dnevnik.bg/bulgaria/2017/10/17/3061279_konkursut_za_shef_na_istoricheskiia_muzei_se_provede_s/", "text": "Конкурсът за директор на Националния исторически музей се проведе, въпреки че с  оттеглянето на Божидар Димитров  в състезанието остана само един човек - проф. Вера Бонева от Университета по блиблиотекознание и информационни технологии (УНИБИТ). Изслушването й бе днес от 14.30 ч. в Министерството на културата. Запис от него обаче няма да бъде публикуван в канала на министерството в YouTube, каквато е новата практика, тъй като не всички присъстващи са дали разрешението си за това, казаха пред \"Дневник\" оттам. Решение на комисията се очаква в следващите дни. Пред \"Дневник\" по-рано от министерството коментираха, че въпреки отпадането на Димитров процедурата трябва да бъде завършена. Конкурсът бе обявен още от служебното правителство през пролетта, а впоследствие се забави, и заради изискването на новият министър Боил Банов записите от изслушванията да бъдат публикувани онлайн. Междувременно в края на миналия месец Божидар Димитров изненадващо подаде  молба за пенсиониране.  Тя влиза в сила от 1 ноември. В последните дни министерството проведе серия конкурси, след които за директор на Сатиричния театър в София бе избран Калин Сърменов, на операта в Пловдив - Нина Найденова, в Бургас - Александър Текелиев, а на тази в Русе - Иван Кюркчиев. Някои от изслушванията могат да бъдат видени в канала на министерството  в YouTube . Междувременно събеседването за директор на Националния филмов център бе обявено отново и отново събра същите кандидати - Владимир Гюров, Любомир Янакиев, Жана Караиванова-Петрова и Александър Донев.", "date": "2017.10.17", "title": "Конкурсът за шеф на Историческия музей се проведе с един кандидат"}
{"url": "http://www.dnevnik.bg/politika/2017/10/17/3061420_spored_siderov_problemut_s_korupciiata_se_preeksponira/", "text": "Според лидера на \"Атака\" Волен Сидеров проблемът с корупцията се преекспонира. Коментарът му бе по повод проведения днес Консултативен съвет по национална сигурност (КСНС) при държавния глава. Според политика тази тема не трябва да се обсъжда в този формат, в него би трябвало по-скоро да се говори по въпроси като например превъоръжаването на армията. Сидеров обяви, че в други страни има далеч по-голям проблем с корупцията и даде пример с разследването срещу настоящия председател на Европейската комисия Жан-Клод Юнкер. Според Сидеров преекспонирането се дължи на желанието \"ни да се самобичуваме\". Той обясни поредното си отсъствие от заседанието на КСНС с това, че било по-полезно при тази тема на него да отиде юрист като Явор Нотев. Отбеляза, че предлаганият от управляващите проектозакон за корупцията трябва да се огледа от всички страни и да се поправи. Отбеляза като недостатък това, че на антикорупционния орган се възлагат разследващи функции, които да върши с ресурса на ДАНС. \"Ами ДАНС какво ще прави\", попита риторично Сидеров. Отбеляза, че такива забележки имал и главният прокурор. Темата на КСНС Сидеров определи още като \"натягане\" пред ЕС преди председателството на България. А всъщност в ЕС щели да видят, че няма нищо опасно \"патриотични формации\" да участват в управлението. Даде примери с други страни членки. Това, според него, е и в основата на напрежението с ДПС. Според Сидеров те целели да не позволят европейската легитимация на формации като \"Атака\" и \"Обединени Патриоти\". ДПС губи перспективата да са винаги балансьор, това е тяхното притеснение и аз го разбирам много добре, обобщи Сидеров. Показа броеве от в. \"Атака\", който днес имал годишнина, като цитира заглавие с Дончо Цончев, че \"Атака\" е събитието на годината от 2005 г. и от 2006 г., в което вестникът цитира Бойко Борисов да казва, че \"Сидеров ще ги отвее всички\". Заключи, че правителството ще изкара мандата си, пък и нямало алтернатива.", "date": "2017.10.17", "title": "Според Сидеров проблемът с корупцията се преекспонира"}
{"url": "http://www.dnevnik.bg/politika/2017/10/17/3061431_ninova_vlastta_niama_jelanie_da_se_bori_s_korupciiata/", "text": "След като президентът обяви след Консултативният съвет за национална сигурност (КСНС) по темата корупция,  че не е постигнато съгласие  за ролята и функциите на бъдещия антикорупционен орган, както и по темата за назначаването на неговото ръководство, лидерите на основните две партии БСП и ГЕРБ представиха и своите гледни точки. Няма как да подкрепим искането на БСП за разследващ орган, защото нарушава Конституцията, каза на излизане от президентството председателят на парламентарната група на ГЕРБ Цветан Цветанов. Според него всички участници в КСНС са били на това мнение без президента Румен Радев и лидерът на БСП Корнелия Нинова. Според Цветанов позицията на всички политически сили е била, че в момента има два законопроекта в българския парламент, който трябва да ги приеме. Цветанов добави, че има в парламента законопроект за антикорупционен орган, който е внесен от Министерски съвет след обществени обсъждания, направени от Министерството на правосъдието. Имаме политическа воля да се борим с корупцията и това беше ясно заявено от всички участници в консултативния съвет, каза Цветанов. Той предположи, че  законът на правителството, както и този на БСП  ще влязат другата седмица в програмата на парламента Нинова обвини мнозинството  Единен нов орган, който да се занимава с разследване, а не с проверка на декларации и глоби, очевидно няма да има, каза Корнелия Нинова на излизане. Тя разказа, че президентът е предложил текст в който се казва, че при конституирането на такъв орган ще има взаимен баланс на институциите, тоест и президентската институция и парламента ще имат отношение при избирането и назначаването на хора в един такъв орган. \"Отговорността е на мнозинството. Ние ще продължим да защитаваме нашия закон в парламента. Те да си носят отговорността, че имитират борба с корупцията и това няма да доведе до никакъв резултат. Аз оставам на позицията си, че политическата власт няма никакво желание да се бори с корупцията, защото е част от нея\", каза Нинова. Нинова не е подкрепена за КТБ Корнелия Нинова добави, че е приканила лидерите на останалите парламентарни партии да поискат с общо писмо от специализираната прокуратура списък с  имената на политиците , които са получавали пари от КТБ, което е било обявено от прокурор. Последва мълчание, каза Нинова. Тя отказа да коментира дали е корупция това, че  братът на депутата Георги Стоилов  е финансирал БСП с пари от наркотици. Този случай ще го разгледаме в парламентарната група, няма да избягаме от отговора, каза Нинова.", "date": "2017.10.17", "title": "Нинова: Властта няма желание да се бори с корупцията! Цветанов: Имаме!"}
{"url": "http://www.dnevnik.bg/sviat/2017/10/17/3061436_ubiistvoto_na_jurnalist_ot_malta_vuzmuti_evropeiskata/", "text": "Правата на журналистите да разследват и да задават неудобни въпроси е в сърцевината на ценностите на ЕС и трябва да бъдат защитавани винаги. Това заяви говорител на Европейската комисия по повод атентата в Малта, при който вчера загина журналистката Дафне Каруана Галиция. Автомобилът на Галиция бе взривен вчера и тя почина едва половин час, след като бе публикувала последното си разследване. Тя бе част от международния екип, направил разкритията по  \"Досиетата от Панама\",  които свързаха парични преводи от Азербайджан със семейството на малтийския премиер Джоузеф Мускат. Вярваме, че ще бъде въздадено правосъдие, макар че това няма да поправи непоправимото. Председателят на ЕК Жан-Клод Юнкер и комисията осъждат това нападение възможно най-решително, посочи говорителят, цитиран от БТА. Той заяви още, че комисията е ужасена от атентата. На въпрос дали комисията ще започне процедура, за да установи дали върховенството на закона се спазва в Малта, говорител на ЕК заяви, цитиран от \"Ройтерс\", че не може да спекулира по такъв въпрос и че важното сега е убийството да бъде последвано от правосъдие. Нападението шокира Малта  и бе осъдено от лидерите на ЕС, включително от първия заместник-председател на Европейската комисия Франс Тимерманс и председателя на Европейския парламент Антонио Таяни. Синът на Галиция заяви, че майка му е мъртва, заради това, че е вадила на показ политическата корупция , а стотици хора се събраха на демонстрация с искане за справедливо разследване на смъртта ѝ. \"Майка ми бе убита, защото, като много силни журналисти, стоеше между върховенството на закона и хората, които искат да го нарушат\", заяви Матю Каруана Галиция във \"Фейсбук\". Неправителствената пан-европейска организация Европейски център за свобода на пресата и медиите призова малтийското правителство да осигури независимо разследване. \"Варварското убийство на Дафне Каруана Галиция е атака срещу самата журналистика\", заяви директорът на организацията Луц Кинкел. Посещенията на създадения ѝ през 2008 г. блог понякога достигаха 400 000, което е почти колкото населението на Малта и повече от всички малтийски вестници, взети заедно. Той бе толкова популярен и влиятелен, че допринесе за избухването на политическа криза, когато тя обвини съпругата на премиера Джоузеф Мускат, че използва фирма параван в Панама, в която са били внесени суми от семейството на президента на Азербайджан. Убийството бе осъдено от премиера Мускат, който съобщи, че по негова молба служители на ФБР са на път за Малта, за да помогнат в разследването. \"Всички знаят, че г-жа Каруана Галиция остро ме критикуваше - както на лична, така и на политическа основа, правеше го и с други (политици). Осъждам безрезервно това варварско посегателство срещу личност и срещу свободата на словото в страната ни... Не може да има оправдание по никакъв начин за случилото се\", каза той в телевизионно обръщение.", "date": "2017.10.17", "title": "Убийството на журналист от Малта възмути Европейската комисия"}
{"url": "http://www.dnevnik.bg/bulgaria/2017/10/17/3061410_deputatite_dadoha_po-goliam_dostup_do_pravosudie_na/", "text": "Повече граждански дела да стигат до третата съдебна инстанция, промени в призоваването и таксите по изпълнението прие окончателно парламентът при второто четене на промените в Гражданския процесуален кодекс (ГПК). Депутатите заседаваха днес извънредно, за да гласуват предложенията за изменения, които бяха записани в четири отделни законопроекта, обединени по-късно в един. Проектите бяха на ГЕРБ, БСП, писан от националния обмудсман Мая Манолова, Обединени патриоти и \"Воля\". Времето обаче не стигна за приемане на всички текстове, и от 76 параграфа бяха гласувани половината. Гласуването продължава утре. \"Правната комисия в парламента не е подкрепила за второ четене предложението за законови промени, с които да се ограничават правомощията на частните съдебни изпълнители и монополите\", заяви по средата на обсъждането националният омбудсман Мая Манолова. Една от идеите ѝ бе да отпаднат т.нар. \"вечни длъжници\", като се въведе 10-годишна абсолютна давност за дълговете на физически лица. До този текст обаче Народното събрание не стигна. Депутатите обаче приеха текстовете в ГПК дълговете вече да се събират по-справедливо и да няма случаи при дълг от 20 лева да плащаш 520, заяви още Манолова. Днес депутатите решиха да разширят обхвата на делата, които ще стигат до последна инстанция - Върховния касационен съд (ВКС). До него ще стигат казуси, които са решени в противоречие с актовете на Конституционния съд или на Съда на ЕС в Люксембург. Както и такива, които са в разрез с тълкувателните решения и постановления на ВКС и на някогашния Върховен съд. Такива дела обаче са изключително малко. До трета инстанция ще се допускат и решенията на по-долния съд при вероятна нищожност или недопустимост, както и при очевидна неправилност. В този обхват има възможност да попаднат повече дела. Сред тях са и такива, при които дълговете на граждани се събират от частни съдебни изпълнители. \"Трябва да се коригира филтърът, защото е важно да се върне доверието в правосъдието, а хората вярват на Върховния съд\", аргументира промените председателят на правната комисия Данаил Кирилов. От БСП се въздържаха като според тях се бърза много с такава важна промяна. Отговори им Кирилов, който цитира върховен съдия, без да посочи името му, който на научно-практическа конференция за трудностите с прилагане на ГПК е заявил: \"Виждаме, че някои решения са неправилни, но сме с вързани ръце\". Председателят на правната комисия заяви, че с тази промяна се дава възможност съдът да не е с вързани ръце и да не е сляп. Народното събрание прие окончателно и повече изисквания към призоваването на длъжниците. Като до залепване на уведомления по вратите и пощенските кутии ще се стига само, когато длъжникът не може да бъде намерен на посочения по делото адрес в продължение на един месец. Това ще се констатира пък с най-малко три посещения на адреса с интервал от поне 1 седмица между тях. Освен това поне едно от посещенията трябва да е в неприсъствен ден. Изискването няма да се прилага, ако връчителят на призовката има информация от управителя на етажната собственост, от кмета или по друг начин, че длъжникът не живее на този адрес, а в чужбина например. Депутатите гласуваха също, че  сроковете по ГПК спират да текат през дните на официалните празници , както и по време на съдебната ваканция, с изключение на спешните срокове по дела за арести, домашно насилие и други. Намалени бяха и някои такси. Като например в случай на предявени с една молба искове в защита на един интерес ще се събира една държавна такса независимо от броя на ответниците. Освен това бе определен максимален сбор от всички такси по изпълнението, които са за сметка на длъжника в едно изпълнително производство. Когато е достигнат общият сбор от таксите и взискателят поиска нови изпълнителни действия, те са за негова сметка.", "date": "2017.10.17", "title": "Депутатите дадоха по-голям достъп до правосъдие на гражданите по дела за дългове"}
{"url": "http://www.dnevnik.bg/bulgaria/2017/10/17/3061442_ministerstvoto_na_kulturata_shte_podpomogne_remonta_na/", "text": "Министерството на културата ще подпомогне ремонта на българския метох в Истанбул. Такъв ангажимент поел министърът на културата Боил Банов на среща с представители на Българската православна църковна община в Република Турция, съобщиха от ведомството. Триетажната каменна сграда е строена в средата на 19 в. Тя е един от центровете на Българското Възраждане, като тогава в различни периоди в нея са печатани над 20 вестника и списания. Сградата е напълно възстановена, но са необходими средства за справяне с проблеми, появили се след наводнения. Председателят на Фондацията на православните църкви на Българската екзархия Васил Лиазе отправи покана министър Банов да присъства на откриването и освещаването на обновената българска църква \"Свети Стефан\".", "date": "2017.10.17", "title": "Министерството на културата ще подпомогне ремонта на българския метох в Истанбул"}
{"url": "http://www.dnevnik.bg/bulgaria/2017/10/17/3061446_zapochva_proverka_spazvat_li_se_pravata_na_decata_v/", "text": "Върховна административна прокуратура разпореди извършване на проверка за спазване правата на децата при настаняването им в специализирани институции и осиновяване, съобщиха от там. В съобщението до медиите се посочва, че предвид изключителната значимост на обществените отношения, които се защитават с нормативните актове в областта на закрилата на правата на детето, прокуратурата е сезирала Агенцията за закрила на детето и Агенция за социално подпомагане. От тях се очаква да направят проверка по спазване изискванията на Закона за закрила на детето, Закона за социално подпомагане, Семейния кодекс и подзаконовите актове по прилагането им. По-конкретно трябва да се проверят условията и редът за настаняване на деца в специализирани институции и в приемни семейства за отглеждането им, както и задълженията на регионалните дирекции за социално подпомагане за водене на регистри на деца, подлежащи на пълно осиновяване. Целта на проверката е да бъде установено има ли случаи на несвоевременно вписване на децата в регистрите за пълно осиновяване, както и при настъпили основания за това. Очаква се, ако се установят такива случаи да се предложат мерки за отстраняването им, но и да се наложат санкции и дисциплинарни мерки срещу нарушителите. Прокуратурата очаква да се предприемат действия, гарантиращи преустановяване на нарушенията в защита правата на децата, които могат да бъдат осиновени при условията на пълно осиновяване.", "date": "2017.10.17", "title": "Започва проверка спазват ли се правата на децата в специализираните институции"}
{"url": "http://www.dnevnik.bg/photos/2017/10/17/3060995_fotogaleriia_gorskite_pojari_v_portugaliia/", "text": "Португалия от днес е в тридневен национален траур в памет на загиналите в продължаващите горски пожари, съобщи \"Франс прес\", цитирана от БТА. Потвърдена е смъртта на 36 души. Ранените са 63, 16 от тях - тежко. Около 3600 пожарникари се опитват да овладеят петнайсетината все още активни огнища в централната и северната част на страната.", "date": "2017.10.17", "title": "Фотогалерия: Горските пожари в Португалия"}
{"url": "http://www.dnevnik.bg/sviat/2017/10/17/3061438_bratiata_navalni_osudiha_rusiia_v_strasburg/", "text": "Европейският съд за правата на човека (ЕСПЧ) разпореди днес на правителството на Русия да изплати на опозиционния лидер Алексей Навални 55 000 евро, а на пребиваващия в затвора негов брат Олег над 20 000 евро. Съдът в Страсбург присъди изплащането на компенсация на братята заради несправедливи присъди в Русия по обвинения в измама и присвояване на средства от руския клон на  френската козметична фирма \"Ив Роше\" .  Олег Навални  излежава присъда след делото през 2014 г. и предстои да излезе на свобода догодина, а брат му бе осъден условно, припомнят ДПА и БТА. Съдебният състав на ЕСПЧ единодушно подкрепи  жалбата на двамата Навални  и реши, че в решенията на руския съд са нарушени членове 6 и 7 от Европейската конвенция за правата на човека - за \"право на справедлив съд\" и за \"наказание въз основа на закон\". Последното означава, че не може да бъде съден човек за деяния, които в момента на извършването не са били престъпления, посочи ТАСС. Руската агенция цитира Леонид Слуцки, председател на комисията по външни работи към Държавната дума, според когото решението на съда в Страсбург е политически мотивирано. \"Решението по делото на братя Навални, както и много други от последните присъди на ЕСПЧ във всички случаи носят политизиран характер\", каза той. На ищците е присъдено обезщетение на обща сума 75 971 евро и 460 хиляди рубли, по-малко от поисканото от вносителите на жалбата, уточни ТАСС. ДПА отбеляза, че руските власти вероятно няма да платят нищо на  Алексей и Олег Навални , защото от края на 2015 г . в Русия действа закон, който позволява да се пренебрегват присъди на международни съдилища, включително и на ЕСПЧ. Въпросният закон, който намалява ангажираността на Русия към международните споразумения, е смятан за средство, чрез което се предотвратява изплащането на милиарди евро по мащабен съдебен иск относно имуществото на бившата петролна компания \"Юкос\". Навални президент? Навални ще може да се кандидатира за изборна длъжност след 2028 г. Това заяви председателката на ЦИК на Руската федерация Ела Памфилова, предаде ТАСС. Друга  съдебна присъда срещу Навални за финансови злоупотреби , която според него е политически мотивирана, му затваря по закон пътя към изборите напролет. Опозиционерът обаче започна кампания с предизборни митинги в страната и по-рано този месец бе осъден на 20 дни затвор заради призиви към неразрешени протести. \" Г-н Навални е млад , перспективен политик, има всички шансове . . . и щом мине тоя срок от десет години, някъде през 2028 г. плюс още пет месеца, ще може да се кандидатира\", каза Памфилова. \"Нека доказва не чрез натиск на улицата, а с идеите си, че е достоен за президентския пост\", добави тя. Самият Навални обясни по-рано, че не вижда правни пречки да се кандидатира в президентските избори през март, тъй като руската конституция изрично забранява участието на хора, излежаващи присъди, а той е осъден условно. Той заяви, че ще обжалва забранителната законова норма пред Конституционния съд.", "date": "2017.10.17", "title": "Братята Навални осъдиха Русия в Страсбург"}
{"url": "http://www.dnevnik.bg/sport/2017/10/17/3061454_zauerland_obeshta_da_napravi_kubrat_pulev_svetoven/", "text": "Ще се опитаме да осигурим мач за световна титла на  Кубрат Пулев  възможно най-скоро, обяви промотърът му Кале Зауерланд. Пулев трябваше да се боксира с Антъни Джошуа на 28 октомври, но  мачът пропадна заради контузия  на българския боксьор. На негово място на ринга ще се качи следващият в ранглистата на IBF - Карлос Такам. Зауерланд е сигурен, че въпреки ситуацията ще успее да изведе Пулев до една от петте световни титли в тежката категория. \"Ще се опитаме да го запазим като номер 1 в ранглистата и да подсигурим по-най бързия начин нов мач за титлата, тъй като той е официален претендент\", каза германецът пред \"Нова телевизия\".  По-рано днес промотърът на Джошуа Еди Хърн обяви, че  Пулев губи позицията си на официален претендент . Зауерланд каза, че всичко зависи от правилата на IBF и повече информация ще има в \"следващите дни\". \"Говорих с Еди Хърн по телефона. Обсъдихме варианта за нов мач още догодина, но естествено техният фокус сега е върху предстоящия двубой с Такам\", допълни собственикът на клуб \"Зауерланд\". Той заяви още, че Пулев би се възползвал от възможност да се боксира за титлата на WBO, ако се появи такава. Поясът е притежание на новозеландеца Джоузеф Паркър, който обаче изглежда като потенциален следващ съперник на Джошуа, ако англичанинът победи Такам. \"Желанието ни не е двубой с Джошуа на всяка цена, а световна титла. Ще стигнем там. Ще направим Кубрат световен шампион\", обеща Зауерланд. Пулев също заяви, че очаква скоро да има нова възможност да се боксира за световна титла. \"Тези неща ще се уточняват тепърва, но нямам проблем да се бия с когото и да е. Последното нещо при мен е страх или притеснение от някого\", каза той пред  \"Гонг\" . Пулев допълни, че се е отказал от мача, защото основната му цел не са парите. \"А мога да кажа, че наистина става въпрос за много пари. Мои съотборници ми казаха, че трябва да отиде, ако ще с едно око да съм, защото те мислят за парите. 90% от хората ще отидат и за една четвърт от тези пари. Но на мен няма да ми донесе такова удоволствие да взема тези пари, колкото световната тила.\" \"Могат да ми ги наредят Уайлдър, Джошуа и някой друг световен шампион, тримата срещу мен на ринга. Ако е за парите, аз се качвам, няма никакъв проблем и с тримата едновременно. Въпросът е, като правим нещо, да го правим както трябва. И когато съм 100 % готов и мога да победя, тогава наистина излизам и вярвам, че мога да победя\", допълни Пулев.  В същото време Зауерланд каза, че Пулев е искал да излезе на ринга дори контузен. \"Той искаше да се бие и да продължи да тренира, но докторите на практика му забраняват. Нямахме избор. Контузията дори не е толкова тежка. Възстановяването отнема четири седмици и той може да бъде във форма съвсем скоро. За Кардиф обаче е твърде късно.\"", "date": "2017.10.17", "title": "\"Зауерланд\" обеща да направи Кубрат Пулев световен шампион"}
{"url": "http://www.dnevnik.bg/sviat/2017/10/17/3061441_keit_i_uiliam_ochakvat_bebe_prez_april/", "text": "Третото дете на британския принц Уилям и Катрин, херцогиня на Кеймбридж, ще се роди през април. Това гласи официално съобщение на дворец Кенсингтън, цитирано от агенция \"Ройтерс\", опровергавайки слуховете, че Кейт чака близнаци. Както и при предишните си две бременности, херцогинята страда от тежко сутрешно гадене (хиперемезис гравидариум) и досега се е появявала публично само два пъти от обявяването на новината.  Кралското семейство вече има две деца - принц Джордж Александър Луис, роден през 2013 г., и принцеса Шарлът Елизабет Даяна, която се роди през 2015 г. Заради Шарлът законът за наследяването бе така променен, че тя е четвърта в реда на наследството на короната (след дядо си Чарлз, баща си Уилям и принц Джордж) и не може да бъде изместена от родени след нея братя. Двете предишни бременности на херцогинята бяха обявени преди дванадесетата седмица, заради тежкото ѝ състояние. Хиперемнезис гравидариум засяга около 1 на двеста жени и се изразява в остро неразположение и повръщане, което може да бъде опасно заради дехидратацията.", "date": "2017.10.17", "title": "Кейт и Уилям очакват бебе през април"}
