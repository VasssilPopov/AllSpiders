{"url": "https://www.dnevnik.bg/sport/2019/07/24/3942446_snimka_na_denia_medalite_za_olimpiiskite_igri_v_tokio/", "text": "Точно година преди началото на олимпийските игри в Токио организаторите показаха медалите, които ще бъдат връчени на призьорите във всички 33 спорта, които са в програмата.", "date": "2019.07.24", "title": "Снимка на деня: Медалите за олимпийските игри в Токио"}
{"url": "https://www.dnevnik.bg/zdrave/2019/07/24/3942516_mesec_bezplatna_diagnostika_za_hepatit_s_v_sofiia/", "text": "За повече от един месец всеки желаещ човек ще може безплатно да се изследва за хепатит С в столичната болница \"Света София\". Кампанията е по повод Световния ден за борба с хепатита, а началото й е на 29 юли. Тестовете ще се извършват и през целия август. По официални данни 77 000 българи са болни от хепатит С, но 90% от тях, или около 69 000 души, не знаят, че са инфектирани с вируса. В момента всяка година от заболяването у нас се лекуват 1200-1300 души, но според препоръките на Световната здравна организация за елиминиране на болестта трябва да бъдат лекувани 5000 души годишно, съобщи наскоро проф. Красимир Антонов, гастроентеролог в университетската болница \"Свети Иван Рилски\", при обявяването на кампания \"Да открием липсващите 69 000\", насочена към диагностицирането на инфектирани с вируса пациенти. Хепатит С е сериозна вирусна инфекция, която може да доведе до тежки чернодробни заболявания, включително цироза и рак на черния дроб. Често обаче заболяването дълго не бива открито, защото няма съпътстващи симптоми и болки, докато здравословното състояние на пациентът не се влоши драстично. Според статистиката около 20% от нелекуваните пациенти с хроничен вирусен хепатит развиват друго животозастрашаващо заболяване - чернодробна цироза или рак на черния дроб, а пациентът разбира за заразата с хепатит С чак тогава. Единственото, което трябва да направят желаещите да се изследват, е да посетят болница \"Света София\" на 29 юли или до края на август всеки работен ден от 8 до 13 часа. Предварително записване на часове не е необходимо, като също така няма и ограничения за консумация на храни и напитки преди изследването.", "date": "2019.07.24", "title": "Месец безплатна диагностика за хепатит С в София"}
{"url": "https://www.dnevnik.bg/kultura/2019/07/24/3942492_bulgarski_film_kotka_v_stenata_shte_se_sustezava_za/", "text": "Заснетата в Лондон българска драма \"Котка в стената\" на режисьорския тандем Весела Казакова и Мина Милева е включена в основната състезателна програма на кинофестивала в Локарно (Швейцария), който ще бъде открит на 7 и ще продължи до 17 август. Там филмът ще се състезава за голямата награда - \"Златния леопард\". Това е и един от най-престижните и стари конкурси, който е с не по-малка тежест от тези в Берлин и Венеция, съобщават от продуцентската компания \"Активист 38\". Световната премиера на филма ще бъде именно в Локарно. След това лентата ще се бори за отличието и на международния фестивал в Сараево, където в състезателната програма е включено и друго българско заглавие - \"В кръг\" на Стефан Командарев, в което е описано едно денонощие от работата на трима таксиметрови шофьори. Весела Казакова и Мина Милева разбуниха духовете с документалните си филми \"Чичо Тони, Тримата глупаци и ДС\",  за който бяха заплашени от съд от семейството на Доньо Донев , и \"Звярът е още жив\", в които те се фокусират върху репресиите на комунистическия режим. \"Котка в стената\" е първият им игрален филм. Те го определят като \"политически некоректен\".      Действието в лентата се развива на фона на Брекзит и заглавия в английската преса като: \"Изпратете ги обратно!\", \"Откраднаха работните ни места!\". В общински блок в югоизточния лондонски квартал \"Пекъм\" българско семейство влиза в конфликт със съседите си заради изоставена котка. По думите на режисьорите по време на разгарящия се спор зрителите имат възможността да видят разяжданата от противоречия Великобритания. Според тях филмът представя по забавен и драматичен начин взаимоотношенията между българските емигранти и изпълнените с предразсъдъци и неразбиране британци. В актьорския екип на филма присъстват имена като Ирина Атанасова, Ангел Генов и едва 5-годишният Орлин Асенов. От английска страна това са: Гилда Уо, Чинуи Ей Нуоколо, Джон-джо Инкпен и 12 годишната Кадиша Гий Камара. Филмът е копродукция между България, Великобритания и Франция.", "date": "2019.07.24", "title": "Българският филм \"Котка в стената\" ще се състезава за \"Златния леопард\" в Локарно"}
{"url": "https://www.dnevnik.bg/photos/2019/07/24/3942437_fotogaleriia_koleda_prez_juli/", "text": "                        150 дядоколедовци от целия свят се събраха на традиционния си конгрес в Дания. 62-рият световен конгрес в Копенхаген е 4-дневно събитие, което включва шествие по улиците на града, къпане в морето и турнир по футбол.", "date": "2019.07.24", "title": "Фотогалерия: Коледа през юли"}
{"url": "https://www.dnevnik.bg/bulgaria/2019/07/24/3942529_advokati_seziraha_sudebniia_suvet_zaradi_dumite_na/", "text": "Адвокати изпратиха отворено писмо до Висшия съдебен съвет (ВСС), с което се иска кадровият орган да направи оценка на тезите на кандидата за главен прокурор и настоящ заместник на Сотир Цацаров –  Иван Гешев, изразени в интервю пред БНТ . Ден след като той  бе издигнат от всички 11 членове  на прокурорската колегия във ВСС за главен прокурор, Гешев каза, че не приема разделението на властите. Писмото е подписано от десет адвокати, сред които известни и доказани професионалисти – доц. д-р Светла Маргаритова-Вучкова, Емилия Недева, Михаил Екимджиев, Александър Кашъмов, Златка Стефанова, Йордан Цветанов, Снежана Стефанова, София Разбойникова, Мария Шаркова и Даниела Михайлова. \"По повод на интервюто, дадено за БНТ на 23 юли 2019 г. от единствения за момента кандидат за главен прокурор - господин Иван Гешев, подписалите настоящото писмо адвокати се обръщаме към висшия кадрови орган на съдебната власт с искане да оцени съответствието на тезите му с професионалните и етични критерии за заеманата от него длъжност\", пишат в отвореното писмо адвокатите. В интервюто Гешев казва и че адвокатската професия се свежда до защита, осъществявана за пари без оглед на истината. По този повод юристите припомнят, че разделението на властите е върховно достижение на демократичните общества и върху този принцип се изгражда съвременната правова държава. \"Отричането на разделението на властите е противоконституционно и поставя под съмнение личната безпристрастност и професионалния интегритет на магистрата, който го прави. Защитникът в наказателния процес има изключителна мисия - да брани невинния до доказване на противното гражданин пред всяка власт, пред следствието прокуратурата и съда\", подчертават адвокатите. \"Не по-малко значима е ролята на повереника на пострадалите от престъпления лица. Дейността на адвоката се подчинява на високи етични изисквания, които налагат съобразяване с конституцията, законите и морала. Той не е слуга на клиентите си, а борец за правото. Точно затова адвокатът, както всеки български гражданин, има интерес от работеща според законите на страната независима прокуратура\", се казва в отвореното писмо. Юристите припомнят, че конституционната роля на адвоката и значимостта на упражняваната от него професия са мотивирали законодателя да го постави наравно със съдията по уважение. \"Пред всички органи на съдебната власт и пред другите институции на адвоката се дължи уважение и съдействие като на съдия, не като на прокурор\", посочват защитниците. Юристите подчертават, че прокурорът и защитникът са отделни страни в наказателния процес и никой от тях няма изначален монопол върху истината, но всеки съдейства за нейното разкриване. Според тях омаловажаването на ролята на адвоката като защитник обезсмисля справедливостта на наказателното производство и е удар по авторитета на правосъдието. \"Несъвместимо с принципите на правовата държава и презумпцията за невиновност е обсъждането на неприключили наказателни производства с изразни средства, които убеждават публиката във виновността на лица, които все още не са осъдени. Това делегитимира правосъдието в очите на обществото. Всеки, който нарушава грубо правото на обвиняемите да се считат невинни до доказване на противното, дори да понесе дисциплинарно наказание, трябва е наясно и с личната морална отговорност за присъдените от българските съдилища и от Европейския съд по правата на човека обезщетения, които гражданите плащат за неговите грешки\", допълват адвокатите. Те посочват, че е в интерес на българската държава най-висшите по длъжност прокурори, да се въздържат от внушения, които игнорират конституционните принципи, принизяват ролята на адвоката или поставят под съмнение разделението на властите. \"Прокурорите трябва да бъдат истински гаранти за върховенството на закона, независими от конюнктура, политически и корпоративни влияния. В противен случай не са в състояние да отговорят на професионалните и етични стандарти за магистрати\", се казва в заключение. Вчера с официална позиция  \"Демократична България\" поиска оставката на Гешев , а главният прокурор Сотир  Цацаров заяви, че той е правилният избор .", "date": "2019.07.24", "title": "Адвокати сезираха съдебния съвет заради думите на Гешев за разделение на властите"}
{"url": "https://www.dnevnik.bg/evropa/2019/07/24/3942533_evrokomisar_sravni_boris_djonsun_s_boris_elcin/", "text": "Новият британски премиер  Борис Джонсън  споделя \"начин за правене на политика\" с бившия руския президент Борис Елцин, включително предлагайки \"много нереалистични обещания, игнорирайки икономически обосновки и рационални решения\", заяви еврокомисарят по здравеопазването и безопасността на храните Витянис Андрюкайтис, цитиран от EurActiv. В публикация в блог след  номинацията на Джонсън  за следващ британски премиер вчера Андрюкайтис написа: \"Без да се сравнява Великобритания със СССР, защото те не са сравними, не мога да се сетя за по-добър златен стандарт от СССР от гледна точка на изкривяване на фактите, фалшифициране на реалността и грубо загърбване на реалността.\" Джонсън победи съперника си за поста, външния министър Джереми Хънт, с 66% от гласовете на членове на Консервативната партия. По-късно днес той официално ще встъпи в длъжност. Андрюкайтис е влизал в конфликт и с Хънт, след като по време на конгрес на Консервативната партия миналата година външният министър  сравни стратегията за преговори на ЕС  с политиките, използвани от СССР. Описвайки подхода на ЕС към Брекзит като опит \"да се запази цялостта на клуба\", като се накаже \"един член, който напуска\", Хънт попита: \"Какво се случи с доверието и идеалите на европейската мечта? ЕС бе създаден, за да защитава свободата. Съветският съюз бе този, който не позволяваше на хората да напуснат.\"", "date": "2019.07.24", "title": "Еврокомисар сравни Борис Джонсън с Борис Елцин"}
{"url": "https://www.dnevnik.bg/politika/2019/07/24/3942594_radan_kunev_evropeiskite_institucii_triabva_da/", "text": "Първото интервю на Иван Гешев в качеството му на кандидат за главен прокурор на България е повече от притеснително както от професионална, така и от етична политическа гледна точка. Това заяви евродепутатът от \"Демократична България\" (ЕНП) Радан Кънев във видеозапис, публикуван в профила му в социалната мрежа \"Фейсбук\". Вчера номинираният за главен прокурор  Иван Гешев посочи , че водещата версия на прокуратурата е, че  задържаният  за източването на данни от Националната агенция за приходите Кристиян Бойков е изпълнявал нареждане на шефовете си, а фирмата, в която работи, се занимава с киберрекет, като в конкретния случай се преследват и политически интереси. Като потвърждение за тезата си Иван Гешев посочи бързата реакция на \"Демократична България\" по темата. \"Напълно недопустимо е един висш магистрат да заема политически позиции, да изказва политически становища, още повече предварително да дава дефиниция кой е олигарх, кой е престъпник\", коментира Кънев. По думите му номинацията на Гешев е резултат от политически сговор между ГЕРБ, БСП и ДПС на парламентарната квота в прокурорската и съдийската колегия на Висшия съдебен съвет. Според Кънев, ако тази кандидатура бъде утвърдена от пленума на ВСС и бъде издаден указ на президента, състоянието на върховенството на правосъдието, на разделението на властите в България ще бъде влошено, а не подобрено. \"В тази ситуация ролята на депутатите в Европейския парламент ще бъде особено важна - когато европейските институции трябва да защитят българските граждани като европейски граждани както от произвола на техните правителства, така и от произвола, който се очертава в съдебната система\", заяви Кънев. \"Не мога да кажа за колегите от ГЕРБ, БСП и ДПС, но като представител на \"Демократична България\" гарантирам, че няма да мълча, ако правата на моите съграждани биват погазвани. Това е пример за необходимостта Европа да защитава своите граждани от произвола на собствените им правителства и институции\", добави той.", "date": "2019.07.24", "title": "Радан Кънев: Европа трябва да защити българите от произвола в съдебната система"}
{"url": "https://www.dnevnik.bg/analizi/2019/07/24/3942538_hominipaneto_na_geshev_e_gaf_kato_izbipaneto_na_eevci/", "text": "                         Πpиĸлючвaнeтo нa мaндaтa нa ceгaшния глaвeн пpoĸypop и нeoбxoдимocттa oт избиpaнeтo нa нoв cтaнa тeмa oт пъpвocтeпeннa вaжнocт зa дъpжaвaтa и oбщecтвoтo - фaĸт, ĸoйтo дoĸaзвa изĸлючитeлнaтa пoзиция нa личнocттa зaeмaщa тaзи длъжнocт. Haй-дoбpe тoй e илюcтpиpaн oт oбpaзнoтo cpaвнeниe нa пъpвия глaвeн пpoĸypop Ивaн Taтapчeв: \"Haд мeнe e caмo Бoг!\" Тoвa e гoлeмият пpoблeм нa нaшeтo дъpжaвнo ycтpoйcтвo, зaщoтo Bмecтo oбaчe дa пoтъpcим път зa paзpeшaвaнeтo мy, ниe пoexмe дpyгa пocoĸa: дa нaмepим тaĸaвa идeaлнa, бoгopaвнa личнocт, ĸoятo щe изпoлзвa aбcoлютнaтa cи влacт caмo в cлyжбa нa спpaвeдливocттa, бeз дa ce влияe oт xopcĸитe ceбични интepecи – пoлитичecĸи, иĸoнoмичecĸи или чиcтo eгoиcтични. Koeтo e paвнoзнaчнo нa пpoзpeниe cвишe! Зa тaзи цeл бeшe изpaбoтeнa cпeциaлнa пpoцeдypa зa нoминиpaнeтo нa нoвия глaвeн пpoĸypop. Oт cвoя cтpaнa пpeзидeнтът иницииpa ĸoнcyлтaции c шиpoĸ ĸpъг oт пpeдcтaвитeли нa opгaнитe нa cъдeбнaтa влacт, дъpжaвни инcтитyции и нeпpaвитeлcтвeни opгaнизaции, зa дa ce изяcни ĸaĸви тpябвa дa бъдaт изиcĸвaниятa ĸъм избopa нa нoвия глaвeн пpoĸypop.. Oĸaзa ce, чe вcичĸo e билo cъвceм излишнo. Πpeдвидeнaтa пpoцeдypa зa нoминaции oт тpимa члeнoвe нa пpoĸypopcĸaтa ĸoлeгия пpeдпoлaгaшe възмoжнocт зa нoминaции нa дo тpи ĸaндидaтypи, в cpaвнeниeтo мeждy ĸoитo дa ce избepe нaй-пoдxoдящaтa, ĸaтo ce взeмaт пpeдвид cъвeтитe и пpeпopъĸитe, ĸoитo изĸpиcтaлизиpaxa пpи ĸoнcyлтaциитe пpи пpeзидeнтa. Bмecтo нoминaция oт тpимa члeнoвe пpoĸypopcĸaтa ĸoлeгия вĸyпoм пpeдлoжи eднa-eдинcтвeнa ĸaндидaтypa, ĸoeтo дeфинитивнo изĸлючи възмoжнocттa зa дpyги нoминaции. A извoдитe oт ĸoнcyлтaциитe пpи пpeзидeнтa бяxa зa дa ce ocвeдoми ycтнo oт нeгo ĸaĸвo cмятa тoй дa пpaви ĸaтo глaвeн пpoĸypop. Koнцeпциятa cи тoй щял дa paзвиe пиcмeнo пo-ĸъcнo, вepoятнo пpeд Плeнyмa нa BCC. Πoдoбнo пълнo eдинoдyшиe e тoлĸoвa тpoгaтeлнo, чe чaĸ дa ти ce дoплaчe. To нaпoмня oнзи нeзaбpaвим и, ĸaĸтo ce виждa, cĸъп cпoмeн зa няĸoи пpeдишни вpeмeнa, ĸoгaтo вcичĸи въпpocи ce peшaвaxa c пълнo eдинoдyшиe, ĸoгaтo нямaшe дocaдни пpoтивни мнeния, ĸoитo дa дpaзнят cпoĸoйcтвиeтo нa oбщecтвoтo и дa ĸлaтят cтaбилнocттa нa дъpжaвaтa. Toзи нaчин нa дeйcтвиe e нeдoпycтим в eднa eвpoпeйcĸa, дeмoĸpaтичнa и пpaвoвa дъpжaвa. Избopът в тaĸaвa дъpжaвa нe e cъcтeзaниe c eдин ĸoн, a cъpeвнoвaниe, paзличиe в мнeниятa и пpeцeнĸa нa личнocти нe caмo в пpoфecиoнaлeн acпeĸт, нo и пo oщe мнoжecтвo ĸpитepии, ĸoитo oбaчe видимo ca дocтa дaлeч oт cвeтoyceщaнeтo нa члeнoвeтe нa пpoĸypopcĸaтa ĸoлeгия. И ĸaĸ тaĸa извeднъж, c eднo гocтyвaнe пpи зaм. глaвния пpoĸypop Ивaн Гeшeв oтpязaxa eдинoдyшнo и бeзaпeлaциoннo, чe тoй e идeaлният ĸaндидaт и дpyг тaĸъв нe мoжe дa ce нaмepи? И дa пocтaвят бългapcĸoтo oбщecтвo пpeд бeзaлтepнaтивнocттa нa тoзи избop? Haй-мaлĸoтo, ĸoeтo мoжe дa ce ĸaжe зa Ивaн Гeшeв, e, чe тoй e мнoгo cпopнa личнocт, зa дa нe yпoтpeбя пo-cилни ĸвaлифиĸaции. Дoĸaзaл гo e cъc cвoи изяви - пpoфecиoнaлни и мeдийни. Kaзycът \"Ивaнчeвa\", ĸoйтo тoй изтъĸвa ĸaтo cвoй гoлям ycпex c пocтaнoвявaнeтo нa тeжĸa ocъдитeлнa, нo caмo пъpвoинcтaнциoннa пpиcъдa, e извънpeднo лoш aтecтaт зa нeгo, тъй ĸaтo e cвъpзaн c нeзaĸoнocъoбpaзни дeйcтвия, извъpшeни oт cпeциaлизиpaнaтa пpoĸypaтypa пpи зaдъpжaнeтo и cлeдcтвиeтo. Фaĸт, пpизнaт oт cъдиятa Xинoв, пopaди ĸoeтo тoй нaмaли нaпoлoвинa глoбaтa, нaлoжeнa нa Ивaнчeвa, зa дa ocyeти пpeвaнтивнo пo-гoлямa caнĸция oт cъдa пo пpaвaтa нa чoвeĸa в Cтpacбypг. Фaĸт, oтбeлязaн и в дoĸлaдa нa Дъpжaвния дeпapтaмeнт. Kaĸ пpeцeнявaт члeнoвeтe нa ĸoлeгиятa пpизивa нa Гeшeв ĸъм cпeциaлизиpaния нaĸaзaтeлeн cъд дa нe изпълнявa зaдължeниeтo cи пo зaĸoн и дa нe дaдe нa нaзнaчeнaтa oт пpeдceдaтeля нa BKC ĸoмиcия пpeпиcĸaтa пo дeлoтo \"Ивaнчeвa\" зa пpoвepĸa нa движeниeтo нa пpoтecтa? ĸoитo cвидeтeлcтвaт, чe Гeшeв чecтo нe ce cъoбpaзявa cъc зaĸoнa? He им ли пpaви впeчaтлeниe, чe Ивaнчeвa взe нa пocлeднитe избopи пoвeчe глacoвe oт няĸoи пapтии, ĸoeтo ce дължи нa oбщecтвeнaтa peaĸция oт нeзaĸoнocъoбpaзнитe дeйcтвия нa cпeциaлизиpaнaтa пpoĸypaтypa, a нe нa няĸaĸви ĸaчecтвa нa Ивaнчeвa? He им ли e нeyдoбнo oт мeдийнитe изяви нa Гeшeв, ĸoитo щe ocтaнaт ĸaтo aнeĸдoтичeн пpимep зa нeлeпocти, изpeчeни oт мaгиcтpaт нa виcшa длъжнocт? Kaтo cpaвнeниeтo нa дeлoтo KTБ c ocтaнaлитe нaĸaзaтeлни дeлa – мeждy oпepaция oт aпaндиcит и пpиcaждaнe нa oтpязaнa глaвa, a paбoтaтa пo нeгo пo cлoжнocт билa близĸa дo тaзи c дизeлoв двигaтeл дa ce ĸaцнe нa Лyнaтa. Taĸaвa paзвинтeнa фaнтaзия би билa oт интepec зa пcиxиaтpичнo изcлeдвaнe. Ho нa внимaниe oт дpyг xapaĸтep тpябвa дa бъдaт изĸaзвaниятa нa Гeшeв зa \"цигaниятa\", a и нa мнoгo дpyги, ĸoитo ca нeдoпycтими oт ycтaтa нa eдин пpoĸypop. И aĸo вcичĸo тoвa нe cмyщaвa члeнoвeтe нa пpoĸypopcĸaтa ĸoлeгия и нe cи зaдaвaт въпpocитe, ĸoитo cлeдвaт oт пpoфecиoнaлнитe и мeдийни изяви нa Гeшeв, вpeмe e юpидичecĸaтa oбщнocт и бългapcĸoтo oбщecтвo дa им ги зaдaдaт. Hoминиpaнeтo нa Гeшeв e гaф, пoдoбeн нa избиpaнeтo нa Πeeвcĸи зa шeф нa ДAHC.", "date": "2019.07.24", "title": "Hoминиpaнeтo нa Гeшeв e гaф като избиpaнeтo нa Πeeвcĸи зa шeф нa ДAHC"}
{"url": "https://www.dnevnik.bg/biznes/2019/07/24/3942501_shefut_na_nek_obvini_energiiniia_regulator_za_deficit/", "text": "Подалият преди време, но останал на поста изпълнителен директор на НЕК Петър Илиев (повече за това четете  тук ), обвинява Комисията за енергийно и водно регулиране, че заради нейните решения и непризнаването на разходи на държавното дружество то е формирало голям дефицит. Това се разбира от доклад на Илиев, публикуван на сайта на НЕК и адресиран до министъра на енергетиката Теменужка Петкова с копие до председателя на регулатора Иван Иванов. От доклада се разбира, че комисията не е уважила почти никое искане на дружеството, когато е обсъждала цените на тока, влезли в сила от 1 юли, като е определила всички претенции на НЕК като неоснователни. Анализът на НЕК показва, че има голяма вероятност дружеството да продължи да формира дефицит, защото и за новия регулаторен период комисията не е отчела някои обстоятелства, които е възможно да формират допълнителни разходи, посочва директорът в доклада си. Той посочва, че е недопустимо енергийният регулатор да не изпълнява императивни текстове от Наредбата за регулиране на цените, а да ги тълкува и така да прехвърля разходи, формирани на регулирания пазар, на свободния. Пример за това е даден с предложението на НЕК в цената на тока да се включи таксата, която производителите на електроенергия плащат за достъп до електропреносната система на страната, което е тяхно задължение от 1 юли и е въведено с промени в Закона за енергетиката. Компанията посочва, че това няма как да не бъде предвидено за разход, след като е част от лицензионната дейност на дружествата. Енергийният системен оператор обаче предложил този разход да не се включва в изчисленията и това било прието от комисията. Затова директорът на НЕК пита на какво основание едно търговско дружество може да определя ценообразуващите елементи на други търговски дружества, и то с лицензи, различни от неговия. Резултатът от решението на комисията е, че ще се формира загуба по тази линия от 1.3 млн. лв. на регулирания пазар от доставената на него енергия, произведена от ВЕЦ. Заради оферирания на борсата ток пък НЕК можела да понесе още 3.2 млн. лв. загуби само заради невключването на този разход при определянето на новите цени. НЕК дължи 5% от приходите си като вноска във фонд \"Сигурност на електроенергийната система\". За един регулаторен период тя е около 11.6 млн. лв., като тези разходи ще трябва да бъдат прехвърлени на свободния пазар, за да не се наруши икономическият интерес на дружеството, пише още в доклада. Посочват се и примери за удовлетворени искове за предходни периоди само на производители за сметка на обществения доставчик. На НЕК такава компенсация е отказана от регулатора с мотива, че е компенсирало свои разходи от по-високите цени на свободния пазар. По тази линия дружеството формира загуба от 12.5 млн. лв., пише директорът С други 13 млн. лв. НЕК е ощетена от определянето на цена на тока от топлофикациите за минали периоди. За периода 2014-2018 г. дружеството е натрупало непокрити разходи от дейността \"обществена доставка\" от 214.5 млн. лв., се посочва в доклада. Голяма част от тези разходи възникват от лихвите по отпуснатите от БЕХ кредити за оборотни средства заради ликвидната криза, в която в предходните години изпада дружеството. Причината за това пък според доклада са определяните тогава цени от енергийния регулатор, които не са покривали икономически обосновани разходи на държавната компания, която е формирала тарифен дефицит. За да обслужва тези лихви, НЕК е предложила определено ниво на компонентата, но то не е било прието от комисията. Изредени са и други разходи, претърпени от дружеството в резултат на решения на регулатора. Заключава се, че в очакване на проверка от КЕВР НЕК посочва, че само за периодите 2013-2014 г. и 2014-2015 г. НЕК търпи тарифен дефицит от над 1 млрд. лв. от решенията на КЕВР. НЕК злоупотребява с господстващо положение Междувременно Комисията за защита на конкуренцията глоби НЕК с 315 612 лв. за злоупотреба с господстващо положение. Това се вижда от решение на регулатора, оповестено във вторник следобед. Установените нарушения са на пазара на балансиране на производители на електрическа енергия от ВЕИ при производство на ток по преференциални цени. Нарушенията представляват налагане от страна на НЕК ЕАД на нелоялни търговски условия на ВЕИ производителите, се посочва в решението. Комисията установила, че НЕК коригира подадени от производители от възобновяеми енергийни източници – членове на специалната балансираща група (СБГ) на НЕК ЕАД прогнозни почасови графици за производство, с което създава необосновани допълнителни разходи за небаланс за ВЕИ производителите. От началото на балансиращия пазар в пълния му обем на 1 юни 2014 г. НЕК като координатор на групата едностранно и без основание променя почасовите прогнозни графици, подавани от ВЕИ производителите. В резултат на тези промени ВЕИ производителите се обременяват финансово поради изкуствено увеличените небаланси за тях. Комисията установила също така, че НЕК налага на членовете на групата допълнителни необосновани разходи за небаланс чрез прилагането на раздел от методиката за разпределяне на задължения за небаланси. В методиката били записани правила, благодарение на които НЕК може да калкулира на ВЕИ производителите разходи за небаланс, каквито електроенергийният системен оператор (ЕСО ЕАД) не е отчел и съответно не е начислил на НЕК. На практика НЕК едностранно и необосновано налага на ВЕИ производителите допълнителни финансови тежести, които не са обективно възникнали. Решението може да бъде обжалвано в частта за неговата законосъобразност пред Административния съд – София-област, от страните и от всяко трето лице, което има правен интерес, в 14-дневен срок.", "date": "2019.07.24", "title": "Шефът на НЕК обвини енергийния регулатор за дефицит в компанията"}
{"url": "https://www.dnevnik.bg/politika/2019/07/24/3942482_na_mestni_izbori_shte_se_glasuva_s_bjuletini_na/", "text": "На местните избори тази есен ще се гласува само с хартиена бюлетина. На следващи избори в страната ще се гласува с машини, като правото на глас ще се упражнява само с бюлетини в секциите, където избирателите са под 300, тези в болници и социални домове, както и на кораби и в чужбина. Днес парламентът окончателно прие спешните промени в Изборния кодекс, с които се отменят сегашните разпоредби, с които по инициатива на ДПС на местните избори на 27 октомври т.г. трябваше да има възможност за машинно гласуване в 6 хиляди секции. Под натиска на движението обаче  управляващите се отказаха от първоначалната си идея да отменят машинното гласуване и за парламентарните избори , макар че на тях се гласува в многомандатни избирателни райони, а анализ на Централната избирателна комисия (ЦИК) показа, че машинното гласуване е скъпо, а отчитането на резултатите - сложно, особено при няколко вида вот. Текстовете бяха одобрени на второ четене със 129 гласа \"за\", 69 \"против\" и един въздържал се. С промяната обаче не се уточнява изрично, че на парламентарните, президентските и местните избори ще се гласува само с машини в страната. На питане на \"Дневник\" депутати от ГЕРБ и ДПС от правната комисия обявиха, че това ще бъде уточнено със законови поправки след местния вот. При дебата ДПС направи заявка, че иска промени в Изборния кодекс още след местния вот, за да се въведе машинно гласуване и на този вид избори, както и да се въведе и машинно преброяване на хартиените бюлетини в секциите, в които ще има вот с такива. Според приетите днес текстове на всички местни избори правото на глас трябва да се упражнява с хартиени бюлетини, а на парламентарни, европейски и президентски - само с машини в секциите в страната. Единствено БСП настояваше машинното гласуване да остане още на тези местни избори. Мотивите - да не се прави крачка назад, да не се променя постоянно Изборния кодекс като книга-игра, да се елиминират възможностите за манипулация на резултатите и др. Социалистите заподозряха ГЕРБ, че с отмяната му си търсят служебна победа на предстоящия вот.", "date": "2019.07.24", "title": "На местни избори ще се гласува с бюлетини, на останалите - с машини"}
{"url": "https://www.dnevnik.bg/razvlechenie/2019/07/24/3942534_the_chemical_brothers_idvat_za_pruv_put_v_bulgariia/", "text": "Британското електронно дуо The Chemical Brothers ще изнесе първия си концерт в България. Групата, която заедно с формации като Prodigy и Fatboy Slim наложи жанра big beat през 90-те години, ще излезе пред българска публика в зала \"Арена Армеец\" на 10 октомври тази година, съобщават организаторите на събитието от продуцентската компания \"АРТ БГ\". Том Роуландс и Ед Саймъндс се събират в Манчестър през 1989 г. под името Dust Brothers. Сменят името си на The Chemical Brothers едва през 1995 г. Първият им албум Exit Planet Dust е добре приет на Острова, но световната им слава идва с втория - Dig Your Own Hole. В България те ще представят новия си албум No Geography, но ще изпълнят и едни от най-големите си хитове като Hey Girl Hey Boy, Block Rockin’ Beats, Galvanize.      В България The Chemical Brothers пристигат с оригинална продукция, която включва внушително 3D светлинно шоу и други впечатляващи сценични ефекти. Тя беше представена за пръв път на фестивала в Гластънбъри и ще бъде доставена до \"Арена Армеец\" със 7 тира. По условие на мениджъра на групата ще бъдат за концерта ще бъдат пуснати едва 9500 билета на цена от 59 до 100 лв. Те ще бъдат пуснати в продажба от утре  в мрежата на \"Ивентим\". ", "date": "2019.07.24", "title": "The Chemical Brothers идват за пръв път в България през октомври"}
{"url": "https://www.dnevnik.bg/bulgaria/2019/07/24/3942563_romski_aktivist_sudi_geshev_za_kleveta_zaradi_dumite_i/", "text": "След като  Комисията за защита от дискриминация отхвърли жалбата  на ромския активист Христо Николов по повод думи на зам. главния прокурор Иван Гешев в телевизионно интервю \"...и циганите така правят\", сега той е завел дело. Николов е завел искова молба за клевета и ще търси правата си в Софийския районен съд, който трябва да насрочи заседание по делото, съобщава \"Клуб Z\". \"Почувствах се лично засегнат от тези думи на лицето Иван Стоименов Гешев, изречени в качеството му на заместник главен прокурор, тъй като същите съдържат обидни и клеветнически твърдения по отношение на всички роми в Република България\", пише в исковата молба Христо Николов. \"В случая заместник главният прокурор Иван Гешев приравнява процесуалното поведение на определено физическо лице в качеството му на обвиняем и подсъдим по определено дело, който не е ром, към поведението на всички роми в страната, тоест - че всички роми имат поведението на даден подсъдим\", се отбелязва в молбата. Николов моли съда да образува наказателно производство срещу Гешев. Той няма да претендира за обезщетение. Поводът е телевизионно интервю пред БНТ на зам. главния прокурор Иван Гешев. То е със заглавие \"Между арестите и скандалите\" и е излъчено на 17 април. Акцентът е делото срещу бившия кмет на \"Младост\" Десислава Иванчева, заместника й Биляна Петрова и посредника за предаването на подкупа Петко Дюлгеров. \"Господин Дюлгеров е подсъдим. Той даде показания в досъдебното производство в качеството му на обвиняем. Това, че той на по-късен етап ще се откаже от тези показания, беше калкулирано още в досъдебното производство. Така правят всички. Ние очаквахме, че той ще възприеме това поведение. Само да допълня, извинявайте, че ви прекъсвам! Единствено, което не можеше да се предвиди, беше ясно, че той ще каже, че това не е вярно, в досъдебното производство, така правят всички подсъдими, така правят и циганите, включително по делата. Това е масово\", заяви Гешев в интервюто. Още през април Николов подаде жалба  в Комисията за защита от дискриминация (КЗД), но тя бе отхвърлена. В решението на комисията се посочва, че в интервюто Гешев изразява мнение по процесуалното поведение на подсъдимо лице и \"такива способи на процесуална защита се упражняват от всички подсъдими\". Освен това комисията посочва, че не е открила нарушаване на законодателството за внушения за различие и подбуда към омраза нито за \"етническа принадлежност\", нито за \"гражданство\" и \"тормоз\". Христо Николов е атакувал и решението на КЗД пред Административния съд – София-област, с отделна жалба. В нея се казва, че Гешев е концентрирал вниманието си върху определена етническа група, като по този начин я поставя в по-неблагоприятна позиция – чрез слово, разпространено със средствата за масова информация, като по този начин накърнява достойнството на лицата от ромски произход и се създава обидна среда за тях. Очаква се и това дело да бъде насрочено за разглеждане в съда.", "date": "2019.07.24", "title": "Ромски активист съди Гешев за клевета заради думите \"...и циганите така правят\""}
{"url": "https://www.dnevnik.bg/biznes/2019/07/24/3942548_vuglishtna_centrala_zavede_arbitrajen_isk_sreshtu_nek/", "text": "Централата ТЕЦ \"КонтурГлобал Марица-изток 3\" е подала иск в арбитражен съд срещу НЕК, защото държавната компания не е платила на въглищната централа изградената от КонтурГлобал\" инсталация за пречистване на серния двуокис и азотните оксиди. Това се разбира от доклад на изпълнителния директор на НЕК Петър Илиев до енергийния министър Теменужка Петкова, в който на практика се обвинява Комисията за енергийно и водно регулиране за влошените финансови резултати на компанията. Повече по темата четете  тук . Илиев пише, че през юни в НЕК е пристигнало уведомление за започване на арбитражна процедура във връзка със споразумението с теца за изкупуване на произведената от него енергия. По информация на \"Медиапул\" стойността на иска е за 10 млн. евро и тя може да се увеличава. В доклада на директора пише, че в рамките на два регулаторни периода НЕК е искала от енергийния регулатор да включи разходите за инсталацията за пречистване в цената за разполагаемост на \"КонтурГлобал Марица-изток 3\". Това обаче не е станало, а в същото време намаляването на цената за разполагаемост е записано в ангажиментите на НЕК по споразумението с централата. Пред \"Медиапул\" изп. директор на ТЕЦ \"КонтурГлобал Марица-изток 3\" Красимир Ненов обяснява, че първото плащане е дължимо от НЕК от края на 2017 г. и НЕК не оспорват това задължение, но КЕВР не го отразява като разход в тарифите, което довело до действията с арбитражния иск. Делото може да бъде прекратено, ако страните се споразумеят. От КЕВР пък обясняват, че не са се произнесли по представения от ТЕЦ \"КонтурГлобал Марица-иток 3\" тарифен модел, тъй като били започнали да го анализират.", "date": "2019.07.24", "title": "Въглищна централа заведе арбитражен иск срещу НЕК"}
{"url": "https://www.dnevnik.bg/sport/2019/07/24/3942562_levski_privleche_poreden_chujdenec/", "text": "Левски\" обяви трансфера на холандския нападател Найджъл Роберта. 21-годишният футболист идва от втородивизионния \"Камбур\", като договорът му със сините е за три години, съобщиха от клуба. Роберта, който е оценен на 350 хиляди евро според авторитетния transfermarkt.de, е осмият нов в \"Левски\". За по-малко от ден сините привлякоха двама футболисти, като преди това треньорът Петър Хубчев често говореше за нуждата от  нови попълнения  в състава. Роберта е юноша на \"Фейенорд\", като е играл в националните формации на Холандия от 13 до 18 години. През сезон 2017-18 холандецът изигра 12 мача за \"Камбур\", в които вкара пет гола, преди контузия в бедрото да го извади от игра до края на кампанията. Година по-късно той се утвърди в състава и реализира седем попадения в 30 двубоя. Селекцията на \"Левски\" включва предимно играчи от чужбина, като във вторник беше представен ганайския халф Насиру Мохамед. Пред това сините взеха  аржентинския полузащитник Франко Масурек , гръцкия  защитник Янис Каргас , черногорския вратар  Милан Миятович  и австрийския  нападател Дени Алар  под наем. \"Левски\" направи стъпка към \"българския план\"  с привличането на двама футболисти от \"Септември\" - Асен Чандъров и Здравко Димитров.", "date": "2019.07.24", "title": "\"Левски\" продължи селекцията с шести чужденец"}
{"url": "https://www.dnevnik.bg/evropa/2019/07/24/3942584_nacionalna_transportna_stachka_blokira_italiia/", "text": "Опитите на министъра на инфраструктурата и транспорта на Италия Данило Тонинели да убеди синдикатите да отменят обявената за днес национална транспортна стачка не доведоха до положителен резултат, съобщи в. \"Кориере дела сера\". С протестните си действия италианската федерация на транспортните работници Чи джи и еле (Cgil), италианската транспортна федерация Чи и есе еле (Cisl) и италианския синдикат на транспортните работници Уилтрaспорти (Uiltrasporti) искат да убедят правителството да започне дискусия за развитието на сектора. Днешната стачка засега всички сектори - местния обществен транспорт, железопътния транспорт, доставките и логистиката, морския транспорт и пристанищата, операторите на магистралите, такситата и автомобилите под наем. Общественият транспорт в градовете (автобуси, метро и други) стачкува по различно време в отделните градове - например в Милано той ще спре от 18:00 до 22:00 часа (19:00 - 21:00 часа българско време), а в Рим от 12:30 до 16:30 часа (13:30 - 17:30 часа българско време). Стачката в железопътния транспорт е осемчасова от 09:01 до 17:01 часа (10:01 до 18:01 часа българско време). При морския транспорт служителите, които отговарят за връзките с по-големите острови, обявиха, че ще спират работа през целия ден - половин час преди заминаване на фериботите, а служителите на линиите за по-малките острови стачкуват 24 часа. Основните линии и услуги ще бъдат гарантирани. Товарните кораби и фериботите, които са в националните пристанища, ще имат закъснение от 24 часа. Персоналът, който се занимава с поддръжката на съоръженията и контрола на видимостта по магистралите, ще стачкува четири часа. За четири часа ще спрат работа и служителите в компаниите за наемане на автомобили, както и пътна помощ. За 26 юли е предвидена и четиричасова стачка във въздушния транспорт - от 10:00 до 14:00 часа (11:00 до 15:00 часа българско време) - с изключение на служителите на компанията Е Ене А Ви (Enav), която осигурява контрола на въздушния трафик на гражданските полети. Кабинният екипаж на \"Алиталия\" (Alitalia) ще стачкува 24 часа. /БТА", "date": "2019.07.24", "title": "Национална транспортна стачка блокира Италия"}
{"url": "https://www.dnevnik.bg/evropa/obrazovanie/2019/07/24/3941956_v_tursene_na_studenti_universitetite_obiaviavat_platen/", "text": "Въпреки че редовното записване за субсидираните от държавата места в университетите не е приключило, висши учебни заведения вече започнаха да обявяват допълнителен прием на студенти. От 29 юли т.г. в Университета за национално и световно стопанство (УНСС) започва подаването на документи за прием на студенти в платена форма на обучение, след като след записването на второ класиране субсидираните от държавата места са заети на 99%. Допълнителен прием на студенти ще има още в Пловдивския университет \"Паисий Хилендарски\" и в Югозападния университет \"Неофит Рилски\". След поредното намаляване т.г. местата за първокурсници държавна поръчка в университетите са 36 984. Платеният прием обаче остава раздут - местата в 37-е държавни университета са 7728, а в частните - 8200. От 2015 г., когато започна реформата във висшето образование, досега целият прием е намален от 58 хил. бройки на 43 хиляди, в които влиза и приемът в магистърски и докторантски програми. Нов прием И тази година в УНСС ще се приемат студенти в платена форма на обучение в направления като \"Икономика\", \"Администрация и управление, \"Политически науки\", \"Право\" и др. Кандидатстването ще става с оценки от матура или от положен конкурсен изпит в който и да било университет. Семестриалните такси са между 629 и 976 лв. (още за приема четете  тук ). На сайта на Пловдивския университет вече е публикувана информация за  допълнителен прием на студенти , като за целта се провеждат и допълнителни изпити. В обявата се посочва, че част от местата са за платена форма на обучение. Става въпрос за платен прием в специалности като \"Право\", \"Политология\", \"Стопанско управление\", \"Маркетинг\", \"Финанси\" и др. Великотърновският университет \"Св. св. Кирил и Методий\" пък предлага възможност за  паралелно следване на свои студенти , като ги кани да запишат и втора специалност срещу заплащане. След допълнителен прием в Югозападния университет ще се запълват  незаети планови места , като кандидатстването започва днес и е с оценка от матура или изпит, положен в който и да е университет. Незаети места  След като на първите два етапа в най-голямото висше учебно заведение у нас - Софийския университет \"Св. Климент Охридски\", бяха записани 3906 новоприети студенти, във вторник излезе третото класиране, на което са приети още 940 кандидати. Записването е до 26 юли включително. Субсидираният от държавата прием на първокурсници в университета е 5048 души, което означава, че и след записването, ще останат поне 200 свободни места. Те обаче ще са в пъти по-малко от тези през м.г., когато бе обявен допълнителен прием за  850 места държавна поръчка . Дали обаче ще се обявява допълнителен прием още не е решено. След записването на трето класиране УНСС ще запълни субсидираните от държавата места, които са общо 3140, прогнозираха от икономическото висше учебно заведение. Очаквания vs. реалности  Въпреки усилията на държавата да  насърчи приема в направления с недостиг на кадри  като \"Химични науки\", \"Физични науки\", \"Математика\", \"Химически технологии\", \"Материали и материалознание\", \"Религия и теология\", \"Енергетика\" и \"Педагогика на обучението по..\", желанията на кандидат-студентите са различни.  Най-желаните специалности в Софийския университет \"Св. Климент Охридски\"  са \"Психология\", \"Софтуерно инженерство\" и \"Право\", макар че в първата десетка попада и \"Предучилищна и начална училищна педагогика\", за обучение в която държавата ще се опита да стимулира кандидатите. Най-желани в УНСС са \"Финанси, счетоводство и контрол\", \"Икономика и бизнес\", \"Икономика на инфраструктурата\" и \"Право\". След първите две класирания в Софийския университет са запълнени специалности, различни от тези с недостиг на кадри - \"Психология\", \"Публична администрация\", \"Публични информационни системи\", \"Английска филология\", \"Арабистика\", \"Китаистика\", \"Японистика\", \"Южна, Източна и Югоизточна Азия\", \"Компютърни науки\", \"Софтуерно инженерство\", \"Информационни системи\", \"Компютърно инженерство\", \"Туризъм\", \"Право\" (редовна форма), \"Международни отношения\", \"Стопанско управление\", \"Журналистика\", \"Скандинавистика\", \"Комуникационен мениджмънт\", \"Музикални медийни технологии и тонрежисура\", \"Графичен дизайн\", \"Физическо възпитание и спорт\". В същото време в УНСС са запълнени 99% от субсидираните от държавата места.", "date": "2019.07.24", "title": "В търсене на студенти университети обявяват платен прием"}
{"url": "https://www.dnevnik.bg/analizi/2019/07/24/3942343_bulgariia_-_carstvoto_na_nekadurnostta/", "text": "                         С изтичането на данни от НАП престъпният свят вече разполага накуп с личните данни на цялото активно население и може да развихри още повече въображението си. Това е само поредното доказателство, че българската държава не се справя със задълженията си. За да замаже гафа си, тя отклонява вниманието на публиката в две посоки. Че станалото не е страшно, още по-малко - катастрофално. И че тя е направила възможното за защита на данните, но хакери-факири са пробили тази защита. Както винаги, като факир в кризисния пиар се прояви премиерът. Той обедини двете защитни тези в общ патриотичен сюжет, който да ни успокои, като ни накара да се почувстваме горди, че сме българи: киберзащитите ни са \"тежки\", само че нашите хакери с \"толкова мощни знания и умения\" са \"над световно ниво\". Имаме \"истински вълшебници\" и \"уникални мозъци\", само че те не работят за държавата, защото заплатите ѝ са малки. Разбира се, този сюжет издиша отвсякъде. Защото не е сигурно дали атакувалите НАП са някакви киберфакири. Както написа анонимният \"руски хакер\": \"Правителството ви е бавноразвиващо се. Състоянието на киберсигурността ви е пародийно\". Освен това \"уникални мозъци\" има навсякъде, въпросът е кой, как и дали въобще ги използва. Така или иначе премиерът е напипал проблема: в България по-способните и компетентните рядко попадат на държавна служба. Но се е разминал с причината. Тя е не само и не толкова в заплатите (които впрочем вече съвсем не са толкова ниски, колкото сме свикнали да си мислим) или в липсата на достатъчно пари по принцип. Както се видя в случаи като този в НАП и преди това с блокирането на Търговския регистър, пари има, но те се харчат неефективно заради схемата с няколкото едни и същи фирми на \"наши хора\", които от години са абонирани за обществените поръчки. А тази схема е възможна, понеже по високите места, където се вземат решенията, са настанени други безхаберни и некомпетентни \"наши хора\". Тъй че не \"уникалните мозъци\" отбягват държавната администрация, а тя отбягва тях. Нещо повече - отблъсква ги, за да не ѝ пречат. Разбира се, практиката на кадровия подбор, който се основава не толкова на професионализма и компетентността, колкото на връзкарството, послушанието и готовността за изпълнение на всякакви поръчки, не е от вчера. С годините обаче тя завладяваше нови територии и вече изглежда повсеместна. Критериите пък се снижаваха все повече, в резултат на което нивото на хората по различните етажи на държавната йерархия се срина катастрофално. За нагледност можем да направим някои исторически сравнения. Някога един вицепремиер се прочу с израза \"Е...и държавата, щом аз съм ѝ вицепремиер!\". А един депутат даде интервю за отношенията ни с несъществуваща държава, заради което си спечели прякора \"Нубиеца\". На фона на някои днешни пародийни министри, депутати и други управленци вицепремиерът и депутатът отпреди 25 години изглеждат разумни и просветени. На днешния фон дори прословутата \"Калинка\" с фалшивата диплома отпреди десетина години вече изглежда способна и компетентна. Днес отрицателният кадрови подбор изглежда не случаен и епизодичен, а целенасочен, съзнателен, безсрамен и безскрупулен. Ето пример от последната седмица, който на фона на изтичането на информация от НАП може да изглежда маловажен, но не е. Защото скриването и манипулирането на важна за обществото информация е не по-малко опасно. А именно това става все по-видно в т.нар. обществена телевизия, инструментът за чието завладяване се нарича Съвет за електронни медии (СЕМ). Следя работата на този орган от самото му начало преди близо 20 години и съм свидетел на това как нивото на членския му състав постепенно се сриваше. Каквито и да са били недостатъците и грешките на някогашните му членове, в професионално (и не само) отношение те се извисяват на светлинни години в сравнение с днешните медийни надзорници. Сега, дни след като изпълни поръчката с избора на новия генерален директор на БНТ, СЕМ се сдоби с нов ценен кадър. Тя се представя като \"млад и образован човек\", който се \"абстрахира от всякакви политически намеси\". Но, строго погледнато, не отговаря дори на формалните законови изисквания като: висше образование и опит в някоя свързана с медиите сфера и наличие на \"обществен авторитет и професионално признание\". Завършила е аграрна икономика във врачанския филиал на УНСС със среден успех и за медиите не е учила нищо. Опитът ѝ е натрупан като телефонен оператор в административния отдел на една телевизия и като консултант \"Продажби\" в малко известни телекомуникационни компании. Нито обществото, нито професионалната общност са чували нещо за нея, тъй че не може да става и дума за \"авторитет\" и \"признание\". Ако за някого това не е достатъчно, нека се опита да прочете следната \"мисъл\", формулирана от новия член на СЕМ пред парламента: \"Ако фундаментът е образование, то кое ни учи на хъс и мотивация за развитие? Това е работата ни. Това е и част от желанието ми аз да участвам, като дам своята полезност, защото за мен резултатът се мери с процент полезност. Да, можех да ползвам времето си във връзка с убеждението на това вие да вземете решение, но убеждението е даване на доверие. Така че в този смисъл мандатната позиция не предполага изпитателен срок в изпълнението на един проект, полезността какво остава след теб. Това е моята позиция.\" Разбира се, в медиите веднага могат да се намерят много хора, които също биха изпълнявали всякакви поръчки без никакви угризения и със същата готовност. Но явно избиращите вече дори нямат нужда от маскировка. Така, загърбили и най-елементарното приличие, близо 100 депутати инсталираха в орган с важни обществени функции човек, който не би могъл да влезе, камо ли да се задържи в който и да било нормален университет по света. Едни непригодни за поста си хора избират и назначават други подобни. А те - трети. И така нататък... Тази практика превръща държавата в царство на некадърността. Последиците се виждат.", "date": "2019.07.24", "title": "България - царството на некадърността"}
{"url": "https://www.dnevnik.bg/video/2019/07/24/3942085_video_za_chistotata_i_otrovnite_gubi_v_birata/", "text": "Германия има закон, който е вече на пет века - и той се отнася до чистотата на бирата. Как страната регулира любимата си напитка, вижте във видеото на \"Дойче веле\".", "date": "2019.07.24", "title": "Видео: За чистотата и отровните гъби в бирата"}
{"url": "https://www.dnevnik.bg/sport/2019/07/24/3942369_grigor_dimitrov_se_srina_sreshtu_405-iia_v_sveta_i/", "text": "Американецът  Кевин Кинг  поднесе една от най-големите изненади в тениса през годината, след като победи Григор Димитров още в първия кръг на турнира в Атланта. Представителят на домакините, който е 405-и в световната ранглиста, се справи с бившия №3 след 7:5, 6:4 за час и 46 минути. 28-годишният Кинг постигна своята първа победа в турнир от Световния тур на АТП. Той премина през квалификациите, за да влезе в основната схема в родния си град. Димитров  изигра един от най-слабите си мачове и започна неубедително сезона на твърди кортове. Той реши да участва в надпреварата от веригата АТП 250, за да се подготви по-добре за следващите турнири и да натрупа точки, но вместо това напусна още в първия кръг. В двубоя Димитров допусна осем двойни грешки, които не бяха компенсирани от осемте аса. Българинът беше пробит седем пъти в хода на срещата, като във втория сет взе само едно от подаванията си.   Загубата е четвърта поредна за Димитров, който напуска трети пореден турнир още на първото стъпало след Куинс и \"Уимбълдън\". Последният му успех беше на \"Ролан Гарос\" (29 май), когато взе две победи и стигна до третия кръг в Париж. Той вече е с отрицателен баланс в надпреварите от АТП, като има 11 победи и 12 поражения. Срещата започна добре за Димитров, който проби Кинг, но още в следващия гейм пробивът беше върнат. Колебливата игра на двамата продължи с още едно загубено подаване от американеца, а Димитров беше този, който пръв спечели сервис гейма си. В края на сета, когато водеше с 5:4 и сервираше за частта Димитров се пропука и след пет възможности за пробив, които имаше, Кинг взе подаването му. Американецът поведе с 6:5, след което проби още веднъж, за да спечели и сета. Загубената първа част видимо не се отрази на бившия №3, който бързо поведе с 3:0 във втория сет благодарение на два пробива. Веднага след това обаче започна нов срив в неговата игра и Кинг спечели пет поредни гейма, пробивайки три пъти. Димитров спря серията му, взимайки деветия гейм, но това не се оказа достатъчно и още в следващия беше пробит отново, за да загуби и мача. В срещата Димитров сервираше над 60%, но спечели само 24% (осем от 34) от точките при второто си подаване. Ключови се оказаха и непредизвиканите грешки на бившия №3. Във втория кръг Кинг ще срещне друг американец Тейлър Фриц, който е поставен под №2 в схемата и почиваше в първия кръг. Димитров се насочва към следващия турнир в своята програма, който е  Лос Кабос  в Мексико. Надпреварата започва на 29 юли.", "date": "2019.07.24", "title": "Григор Димитров се срина срещу 405-ия в света и напусна рано турнира в Атланта"}
{"url": "https://www.dnevnik.bg/analizi/2019/07/24/3942338_sitaciiata_u_nas_plache_za_opoziciia/", "text": "                         Светът явно се е побъркал. А мен ме побърква България... -- Клонинг на Тръмп стана премиер на другата англо-саксонска държава. Масовата тръмпизация набира ход, а демокрацията ще бере ядове - аман от черни лебеди с рижи перчеми! -- Бъдещият главен прокурор не харесва разделението на властите - едно от най-великите прозрения на Модерността. Още не е избран, а ги говори такива, сякаш се е начел книги за тоталната държава от 30-те години на миналия век, та се пита в задачата - какви ли ще ги върши, като бъде избран? -- ГДБОП щурмува несимпатична на властта фирма. Време е да се пенсионирам, -- Един от доскоро най-добрите военни пилоти вече като държавен глава спира сделка, каквато военните пилоти чакат с трескаво нетърпение и се молят да стане, докато още имаме класни военни пилоти. Да кажа, че любителят аз бях за германските \"Eurofighter\"-и и че не се съмнявам, че той самият първи ще направи \"кръгче\", като дойде първият F-16... Познавах един президент, който водеше митинги срещу базите, а после ги посрещаше с хляб и сол... -- Ситуацията у нас плаче за опозиция. А на обществото му се плаче от опозицията. -- Из България се разнасят личните данни на целокупния народ. А нас ни уверяват, че нищо фатално не се е случило - не знам какво още трябва са се случи още, че да го оценим като фатално... -- Мой познат и колега довчера ругаеше Европа. Но днес ми се похвали - дъщерята я изтеглиха на работа в Холандия и поне тя ще живее като хората, докато брат ѝ се мъчи неоценен у нас! Мога да продължа. Но спирам. Вие също виждате това, което виждам аз. Само че сте щастливци, защото имате още останали илюзии. Аз такива нямам. Вече знам, че на Оруел му е била бедна фантазията. А на нас ще ни бъде бедна фантазията, когато започне да ни се случва това, което наивно смятаме, че точно на нас и точно в Европа няма да ни се случи.", "date": "2019.07.24", "title": "Ситуацията у нас плаче за опозиция"}
{"url": "https://www.dnevnik.bg/analizi/2019/07/24/3942346_hristo_ivanov_dokoga_ek_shte_si_zatvaria_ochite_za/", "text": "                         - А, не, не, не! Ни най-малко не са само естетически възражения. Това са възражения от конституционно и от цивилизационно естество. Защото целият сплит от практики, които виждаме, така да се каже, консолидирани в г-н Гешев, възникна постепенно по време на Цацаров. Тези практики стъпиха върху онова, което помним при г-н Филчев – не случайно г-н Филчев е любим ментор и на Цацаров, и на Гешев. Но Гешев довежда тези практики до следващо ниво, до крайност. Този сплит от практики всъщност атакува и подрива самата идея за европейска конституционна демокрация в България, за разделение на властите, за това, че магистрати трябва да спазват професионална етика, да се придържат към поне привидност, че са непредубедени. - Защото има комбинация от голяма власт и безконтролност. И защото тази голяма власт и тази безконтролност се намират в по-широкия контекст на едни медийни бухалки, на една властова конструкция като цяло в България, в която няколко души взимат решения независимо от конституционните граници и от изискването за върховенство на правото. И в един момент, когато прокуратурата се превръща в бухалка, тя попада в едни и същи ръце заедно с медийните бухалки – и нищо не може да попречи да се развъртят хубавичко Сега виждаме, как г-н Гешев именно смята да се развърти на следващото ниво. - От гледна точка на обективното състояние на реформата в България г-н Гешев е отказ дори от преструвката, че ще има реформи. Той няма никакви заявки за реформа, за подобряване, за придържане към европейските стандарти за върховенство на закона. Този човек не спазва елементарни етични правила за поведението на магистратите. За съжаление механизмът падна жертва на една тежка политизация, той беше предаден от Юнкер и от Тимерманс, които по политически съображения – без никакви основания по същество – обявиха още преди 2-3 години, че механизмът щял да бъде премахнат до края на мандата на тази комисия. А това е огромен политически проблем. Така че комисията с новия си председател и с новия си генерален секретар (защото за механизма отговаря именно Генералният секретариат) ще трябва да вземе политическо решение дали ще продължи да си затваря очите за това, което става в България срещу удобството да има лоялни и изпълнителни партньори в лицето на Борисов и другите политически представители на България. Или пък ще забележи, че България има своята специфична, дълбока криза на правовия ред и законността, която не може да се замита повече под килима, защото във всеки момент може да се превърне в криза на европейската сигурност. - След като е възможно в България да се пробие база данни на НАП, която би трябвало да е една от най-защитените бази данни. След като е възможно да се продава гражданство, да влизат хора на летището, без да бъдат проверени паспортите им – по същия начин всеки елемент от европейската сигурност, разположен на българска територия, като граничен контрол, общи информационни бази данни и т.н., всичко това може да стане обект на такива посегателства. Когато в България има дългогодишна безконтролност и безотговорност, защото сега ще видите, че няма да има отговорност - Гешев днес излезе като пропаганден защитник на правителството срещу мен с инсинуацията, че – понеже сме поискали оставката на Горанов – ние сме едва ли не поръчители на пробива в НАП. Това нещо е абсолютно немислимо - като магистратско поведение и като политическа стилистика в една демокрация! То е характерно за банановите републики, но не и за страна, членка на ЕС. То говори за това, че никой от допусналите този пробив няма да поеме отговорност. И когато няма отговорност, няма и гаранции, че следващия път това няма да са данни на някоя европейска структура или на други европейски граждани. От тази гледна точка твърдя, че безотговорността на българска територия се превръща в европейски проблем. И новото ръководство на комисията ще трябва да реши дали ще си затваря очите, или ще се ангажира. За съжаление аз не мога да споделя особен оптимизъм от гледна точка на заявките на госпожа Фон дер Лайен. И към европейския политически истаблишмънт наистина трябва да се отправи много ясно въпросът: Докога ще си затваряме очите? Пак искам да кажа, че действията на Юнкер, и особено на Тимерманс, който отговаряше за всички въпроси, свързани с върховенството на правото, по отношение на България и на механизма бяха във висша степен безотговорни. И тъкмо това довежда до Гешев!", "date": "2019.07.24", "title": "Христо Иванов: Безотговорността на българска територия се превръща в европейски проблем"}
{"url": "https://www.dnevnik.bg/sviat/2019/07/24/3942294_otravianiiata_s_nelegalen_alkohol_v_turciia_se/", "text": "Най-малко 23-ма души са починали от отравяне с алкохол през последния месец в Турция, пишат медии в страната, цитирани от \"Ройтерс\". Агенцията отбелязва, че данъците върху спиртните напитки увеличават употребата на нелегален алкохол сред турците. Над половината жертви са в южната провинция Адана, известна със световния фестивал на ракъ (през декември всяка година; властите  опитаха  да го забранят  неуспешно  през 2015-а). Този месец в Турция влезе в сила нов закон, увеличил с поне 8 пункта данъка върху повечето алкохолни напитки и превърнал бутилка ракъ в скъпоценна стока, струваща колкото тридневна надница - 200 лири (35 долара). Алкохолът се облага все повече от години, тъй като управляващата Партия на справедливостта и развитието (ПСР) разчита на подкрепа за мерките си от набожната си електорална база. Самият Ердоган се гордее, че не пуши и не пие и предлага на хората да пият айран. В събота полицията в Истанбул обяви, че конфискува тон алкохол и 880 бутилки нелегални спиртни напитки на три отделни места в Истанбул с пазарна стойност около 250 хил. лири.", "date": "2019.07.24", "title": "Отравянията с нелегален алкохол в Турция се увеличиха заради данъците"}
{"url": "https://www.dnevnik.bg/bulgaria/2019/07/24/3942316_istoriia_za_alchnostta_ili_zashto_izchezva_liceto_na/", "text": "Ул. \"Братя Шкорпил\" е все още една от най-красивите във Варна, вероятно не за дълго. Двете редици на оцелелите стари сгради край нея водят към втората най-голяма катедрала в страната \"Св. Успение Богородично\". В една от тези къщи през двадесетте години на миналия век са живели братята Херман и Карел Шкорпил – основателите на българската археология и откриватели на останките на първата българска столица Плиска. В средата на юни т.г. на сайта на централния варненски район \"Одесос\" е публикуван Подробен устройствен план за имот на ъгъла на улиците \"Братя Шкорпил\" и \"Антим Първи\" - в самото сърце на града. Там се намира красива триетажна сграда - паметник на културата, с двор, алеи със стогодишни чимшири и кладенец. Но според публикувания Подробен устройствен план на тяхно място съвсем скоро трябва да бъде построен Възложители на заданието за изработване на плана са осем физически лица: Анастасия Сейрекова-Миткова, Грета Луи-Демирева, Силвия Тумбева, Илиян Пранджев, Любомира и Йордан Миткови, както и Георги и Емил Калоянови.      Подробният устройствен план за имотите на улиците \"Братя Шкорпил\" и \"Антим Първи\" е приет и от Експертния съвет по устройство на територията във Варна с предписание за съгласуване с Националния институт за недвижимото културно наследство. Това е станало с протокол от 18 август 2015 г. Според действащите общински разпоредби във Варна той е публикуван на сайта на местната администрация. Но само няколко дни по-късно е свален и изчезва безследно, за да се появи пак така внезапно четири години по-късно. За това – после. Междувременно за съгласуване в Министерството на културата е внесен – за хотел на 8 етажа. При това за разлика от този, приет от експертния съвет във Варна през 2015 г., той е изработен от арх. Огнян Брънчев. Вчера авторът на първия проект – арх. Димитър Стефанов, научи от \"Дневник\", че за четири години проектът му е пораснал с три етажа и се е превърнал от жилищна сграда в хотел.      Според становището на Националния институт за недвижимото културно наследство към Министерството на културата сградата на ъгъла на улиците \"Братя Шкорпил\" и \"Антим I\" се намира \"в границите на охранителната зона на археологическия резерват \"Античен град Одесос\". Освен това експертите на института са констатирали, че според кадастрална скица на имота той по подразбиране е отреден за жилищно застрояване. Но данните в документацията, представена за съгласуване от министерството, показва отреждане \"за хотел\". Променен е и характерът на застрояването на терена – от ниско на високо, гласи заключението на експертите. Независимо от всичко това обаче министър Боил Банов на 10.януари.т.г. е подписал становище, с което съгласува проекта и на практика дава зелена светлина за строителство на Важна подробност, която пропускат както експертите на министерството, така и самият министър, е, че според Общия устройствен план на Варна, действащ от 2012 г., въпросният имот попада в зона, в която строителството е временно ограничено. \"Дневник\" изпрати до Министерството на културата въпроси, от чиито отговори трябваше да стане ясно на какво се дължи разминаването между проекта за жилищна сграда на 4 етажа, съгласуван от Експертния съвет по устройство на територията във Варна, и съгласувания от министър Банов – за 8-етажен хотел. Получените отговори, чиято подготовка отне повече от две седмици, нямат нищо общо със зададените въпроси. Затова и не си струва да бъдат цитирани. Но за разлика от тях отговорите на почти същите въпроси, изпратени този път до местната администрация във Варна, направиха видима От община Варна изпратиха следното обяснение за разминаването между приетия проект за \"жилищна сграда\" и обявения на сайта на район \"Одесос\" - за 8-етажен хотел: \"Проектната документация, която възложителят внася в Националния институт за недвижимото културно наследство, не е от компетентността на районната администрация, явно има промяна в инвестиционните намерения на възложителя\". Но в този отговор администрацията на варненския кмет Иван Портних пропуска важен факт: Всяка промяна на инвестиционните намерения става по определен от закона ред. Той предвижда издаване на нова заповед за допускане и изработване на нов Подробен устройствен план – нещо, което очевидно не се е случило.      Втори въпрос беше свързан с Обявеният план за 8-етажен хотел, достъпен и в този момент на страницата на варненското кметство \"Одесос\", съдържа графична информация за всички постройки по ул. \"Братя Шкорпил\". Според съпътстващата го документация той е изготвен през лятото на 2015 г. Но в него изненадващо се е появила сграда, построена две години по-късно – през 2017 г. Това \" общинските чиновници обясняват така: \"Всички екземпляри на проекта за подробен устройствен план са изтеглени от районната администрация за съгласуване с Министерството на културата на 7 септември 2015 г. Съгласуваният проект е върнат на 10 януари т.г. Възможно е проектът да е допълван или актуализиран, или междувременно сградата на ул. \"Братя Шкорпил\" № 23 да е била построена\". Звучи нелепо, но по-лошото е, че ако този отговор отразява практиката на работа в община Варна, спасение за паметниците на културата в града няма. Защото очевидно всеки проект за Подробен устройствен план, обсъден публично и приет от органите на местната администрация, може след това да бъде \"изтеглен\" и в него да бъдат нанесени произволни промени, нямащи нищо общо с първоначално одобрения му вариант. И накрая за Според номерацията на протоколите от заседанията на Експертния съвет по устройство на територията във Варна, публикувани в сайта на общината, през 2015 г. те са били 46. Но от този списък в продължение на цели три години липсваше №29 – този, с който през август 2015 г. е съгласуван проектът \"за жилищн а сграда\" на 5 етажа на ъгъла на улиците \"Братя Шкорпил\" и \"Антим I\". Протоколът се появи отново на мястото си едва в ранния следобед вчера, след като \"Дневник\" поиска копие от него и обяснение за липсата му. В кратък отговор на това искане секретарят на общината Нора Момчева съобщи: \"Протоколът вече е публикуван на сайта\".      Само преди седмица в друг текст съобщихме, че  на мястото на т.нар. Шахдом в центъра на Варна ще бъде построена 24-етажна жилищна сграда . В регистъра с паметниците на културата, публикуван в сайта на варненския район \"Одесос\", той е означен в синьо като \"архитектурен обект - културна ценност с ансамблово значение\". Но само ден след публикацията на \"Дневник\" от местната администрация неофициално съобщиха, че този статут е отпаднал още в последния мандат на тогавашния министър на Културата Вежди Рашидов. За това чиновниците в общината научили едва сега. Така завършва тази история. Тя е за умишлената безпомощност на местната власт, която програмира алчната безотговорност на държавната администрация. Всъщност това е история за корупцията. Какво друго би движило с такава енергия подмяната на действителността с пълната й противоположност?", "date": "2019.07.24", "title": "История за алчността, или защо изчезва лицето на Варна"}
{"url": "https://www.dnevnik.bg/evropa/2019/07/24/3941983_pet_speshni_zadachi_pred_noviia_britanski_premier/", "text": "След встъпването си в длъжност днес  новият британски премиер Борис Джонсън  предстои да се изправи пред куп задачи – да осъществи Брекзит, да изгради връзки с Доналд Тръмп и да реши какво да прави с Иран. А също така и да управлява без мнозинство в парламента. \"Ройтерс\" обобщава най-спешните задачи пред Джонсън: Управлението За да осъществи Брекзит, една от предизвикващите най-голямо разделение политики от десетилетия насам, новият премиер ще трябва да покаже, че може да спечели гласове в парламента и да управлява след три години политическа криза. Той обаче ще трябва да се изправи пред вот на недоверие в 650-местния парламент още на втория си ден на поста, ако основната опозиционна Лейбъристка партия го поиска. Консервативната партия сама не разполага с необходимото мнозинство, за да оцелее премиерът в такъв вот и при управлението на Тереза Мей разчиташе на подкрепата на 10 депутати от северноирландската Демократична юнионистка партия. Дори и ако тя подкрепи новия премиер, няколко депутати консерватори заплашиха да гласуват срещу собствената си партия, ако Великобритания се насочи към Брекзит без сделка. Евентуален провал може да доведе до падане на правителството и избори. Брекзит Джонсън  иска да договори нова сделка с ЕС , премахвайки части от споразумението, което Мей постигна с Брюксел миналата година. То бе отхвърлено от парламента три пъти. ЕС многократно подчерта, че няма да предоговори правно обвързващата част от тази сделка, т.нар. споразумение за оттеглянето, което определя преходен период за по-гладко излизане от блока. Проблемът за новия премиер е, че споразумението за оттеглянето съдържа най-спорната част от сделката – политика, целяща да предотврати възстановяването на граничните проверки между членката на ЕС Ирландия и британската провинция Северна Ирландия. Преговарящите на ЕС са склонни да проучат няколко опции с новия премиер, но те са далеч от това, което Джонсън иска. Той настоява за премахване на предпазния механизъм, а ЕС е за запазването му. Ако Великобритания не може да договори нова сделка или парламентът отхвърли постигнатото от Джонсън в Брюксел, страната ще се насочи към хаотичен Брекзит без сделка на 31 октомври. Джонсън и съперникът му Хънт заявиха, че трябва да гарантират, че Великобритания е напълно подготвена за подобен изход, защото това е важен инструмент в преговорите и не може да се изключи. Великобритания положи много усилия за подготовка за \"твърд\" Брекзит преди първоначално определената за него дата (29 март), но с наближаването й се появиха опасения, че тази подготовка е недостатъчна. Тръмп и САЩ Новият британски премиер ще се нуждае от добри отношения със САЩ, най-близкия военен съюзник на Обединеното кралство и голям пазар за износа му, за да помогне за смекчаване на ефекта от напускането на ЕС – най-големия търговски партньор на Великобритания. През последните седмици обаче отношенията между Великобритания и САЩ пострадаха след изтичането на секретни дипломатически документи на британския посланик във Вашингтон,  описващи правителството на Доналд Тръмп  като неспособно и уникално по своята дисфункционалност. Президентът на САЩ  реагира гневно , а посланикът  се оттегли . Бъдещите действия на новия премиер може да зададат тона за трансатлантическите връзки по време на критичен период за Великобритания. И двете страни казват, че искат да договорят бързо всеобхватно споразумение за свободна търговия, след като Обединеното кралство напусне ЕС. Политическата воля вероятно ще определи колко бързо това ще може да се осъществи. Иран и Китай САЩ и европейските съюзници се движат в различни посоки във връзка с подхода към иранската ядрена програма, което поставя Великобритания пред труден избор към кой да се присъедини. Миналата седмица революционната гвардия в Иран  задържа плаващия под британски флаг  петролен танкер \"Стена имперо\" в Ормузкия проток като реципрочен отговор на ролята на Великобритания в задържането на ирански петролен танкер край Гибралтар две седмици по-рано. Съюзниците следят внимателно дали новият британски лидер ще се сближи със САЩ, отдалечавайки се от ЕС, по отношение на политиката спрямо Иран. Джонсън освен това ще трябва да реши каква роля да имат китайски технологии от \"Хуауей\" в британската комуникационна инфраструктура. Тръмп предупреди, че рисковете за сигурността са високи и може да поставят в опасност връзките в разузнаването. Решението може да определи посоката на отношенията с Китай, една от основните цели на Великобритания ще се отнася до изграждането на по-силни търговски връзки извън ЕС. Отвъд Брекзит Макар едно от първите изпитания на Джонсън да е осъществяването на Брезит, той ще трябва да изготви дългосрочна визия за Великобритания след Брекзит, която да се хареса на избирателите, инвеститорите и международните партньори. Новият лидер също така ще трябва да реши каква икономика иска Обединеното кралство.", "date": "2019.07.24", "title": "Пет спешни задачи пред новия британски премиер Борис Джонсън"}
{"url": "https://www.dnevnik.bg/photos/2019/07/24/3934921_fotogaleriia_djenifur_lopes_na_50/", "text": "Американската певица, актриса и продуцент Дженифър Лопес навършва днес 50 години. Тя е родена в нюйоркския квартал Бронкс. ", "date": "2019.07.24", "title": "Фотогалерия: Дженифър Лопес на 50"}
{"url": "https://www.dnevnik.bg/sport/2019/07/24/3942103_video_filmut_more_na_viatura_shte_bude_predstaven_v/", "text": "Уиндсърф  предизвикателството Wind2Win , посветено на опазването на Черно море, ще излезе на голям екран. Документалният филм \"Море на вятъра\" ще бъде представен премиерно по време на четвъртия \"Бургас интернешънъл филм фест\". Прожекцията ще на 2 август от 21.30 ч. на лятната сцена \"Охлюва\" в културния център \"Морско казино' След 30-минутния филм ще се проведе и обсъждане по темата за опазването на Черно море. Входът за събитието е свободен, съобщават организаторите. Филмът проследява 300-километровия път на  Илияна Стоилова  и Йоан Колев, като поставя акцент върху обществената значимост на инициативата, с която двамата привлякоха вниманието към проблема. \"Море на вятъра\" е филм за силата на духа и волята, които те държат изправен, дори да виждаш, че всичко отива на вятъра. Това е филм за предизвикателството да се откажем от всекидневните удобства на пластмасата с цел да опазим единствения дом, който познаваме\", разказват двамата участници. Сърф училището \"Акаша\" започна дейност по почистване на плажове, като при първата за годината акция с участието на 54 доброволци на плаж \"Устието на Ропотамо\" бяха събрани над 980 кг отпадъци.", "date": "2019.07.24", "title": "Видео: Филмът \"Море на вятъра\" ще бъде представен в Бургас"}
{"url": "https://www.dnevnik.bg/sviat/2019/07/24/3942201_netlifks_puska_dnes_purviia_dokumentalen_film_za/", "text": "Днес \"Нетфликс\" ще разпространи първият пълнометражен документален филм за скандала с аналитичната компания  \"Кеймбридж аналитика\"  - The Greak Hack. Той е дело на съпрузите Джехан Нуджаим и Карим Амер, които станаха известни с номинирания си за \"Оскар\" документален филм за Арабската пролет \"Площадът\". The Great Hack разказва историята през очите на двама герои – Дейвид Каръл, нюйоркски медиен експерт, който опитва да открие какви данни за него пази  \"Кеймбридж аналитика\",  и Британи Кайзър, информаторка, служила преди в компанията. \"Мрачното ядро на филма са обречените опити на Каръл да повдигне завесата пред промишления комплекс за данни\", пише журналистката Каръл Кадуаладър, която в серия статии за  \"Обзървър\"  и \"Гардиън\" разкри работата на  \"Кеймбридж аналитика\"  и участва и във филма. \"Все още знаем много малко за това какво всъщност тази кампания е правила с данните. В кого се е прицелвала? С какви реклами? В какви локации?\", пита Кадуаладър. \"Знаем само, че \"Кеймбридж аналитика\" и \"Фейсбук\" хвърлиха страхотни усилия да предотвратят осветяването на фактите.\" \"Блатото на данните остава мрачно, отровно и невидимо. Но чрез творческия подход и необикновените си графики филмът се опитва да направи невидимото видимо – пикселите, които показват байтовете данни, изпаряващи се от Каръл в метрото; информационните изгорели газове, които отделяме, стотици хиляди информационни парчета всеки ден, събирани и монетизирани от технологичните гиганти монополисти по начини, които не можем да видим, нито да разберем\", смята тя.      Кадуаладър критикува обаче подхода на създателите към информаторката Британи Кайзър. Филмът не споменава, че тя заема позата на информаторка ден след като \"Гардиън\" пише за участието ѝ в клеветнически кампании по време на изборите през 2015 г. в Нигерия. Не споменава и че за тази кампания тя е наела израелски разузнавачи да хакнат мейлите на настоящия президент и че нейни служители са били накарани да търсят компрометираща информация в тях. Нито че този подход прилича много на начина, по който \"Уикилийкс\" са започнали кампанията срещу Хилъри Клинтън година и половина по-късно. \"Кеймбридж аналитика\" е зомби и синовете ѝ продължават да действат, предупреждава Кадуаладър. Тя дава за пример компаниите Data Propria, която работи за втората президентска кампания на Доналд Тръмп, и Emerdata, основана от дъщерите на собственика на \"Кеймбридж аналитика\"  Робърт Мърсър. \"Изумително е, че въпреки заглавията, статиите и разследванията на Конгреса и парламента все още не знаем какво всъщност е вършила \"Кеймбридж аналитика\". Знаем, че сме опитни мишки в глобален онлайн експеримент. Но не знаем какво означава това.\"", "date": "2019.07.24", "title": "\"Нетфликс\" пуска днес първия документален филм за \"Кеймбридж аналитика\""}
{"url": "https://www.dnevnik.bg/video/2019/07/24/3942016_evrofinansirane_s_dve_lica_video/", "text": "Програмата за развитие на селските райони и оперативна програма \"Иновации и конкурентоспособност\" - при първата всяка година качеството пада, а във втората не могат да се изтъкнат сериозни проблеми. Това коментират пред \"Дневник\" Емил Дърев, член на управителния съвет на Българската асоциация на консултантите по европейски програми, и Ангелина Добрева, зам.-председател на управителния съвет на асоциацията. Ивайло Здравков, председател на Българската асоциация на бенефициентите по европейски програми, също е на мнение, че в \"Иновации и конкурентоспособност\" има подобрение през годините и вслушване в бранша, докато при развитието на селските райони може да се поработи доста по опростяване на механизма за кандидатстване.  Какви са конкретните проблеми и постижения в тези две програми според експертите, с които \"Дневник\" разговаря, и как те могат да се решат вижте във видеото. Всичко от рубриката \"С две думи\" гледайте  тук .", "date": "2019.07.24", "title": "Еврофинансиране с две лица (видео)"}
{"url": "https://www.dnevnik.bg/sviat/2019/07/24/3942299_bitkata_koiato_edva_ne_pogubi_osmanskata_imperiia/", "text": "                         \"Около 1400 г. падането на Византия вече изглежда само въпрос на време\", пише \"Ди Велт\" в обширна публикация за историческата битка край Ангора, днешна Анкара. Изданието припомня обстоятелства около тази битка, състояла се на 28 юли 1402 г. между османската армия на султан Баязид I и войските на тюркско-монголския пълководец Тимур Ланг (Тимур Куция). Още през 1394 г. султан Баязид I се опитва да превземе Константинопол. Османският владетел, наричащ себе си скромно Йълдъръм (\"Светкавица\"), още от възкачването си на престола през 1389 г. започва да разширява империята си с нови територии. Баязид за кратко време успява да покори или да превърне в свои васални територии Влахия, Сърбия, Босна, България, големи части от Гърция, както и Източен Анадол чак до Месопотамия. Той сключва договор с Венеция, по силата на който тя спира да доставя зърно на Византия, което ускорява края на и бездруго отслабената империя. Плановете на Баязид объркват обаче един човек, смятан тогава за най-бруталния и успешен пълководец в целия мюсюлмански свят: Тимур Ланг (Тимур Куция), наричан още Тамерлан. Той произхожда от монголско племе, заселило се през 13 век в земите на днешен Узбекистан, припомня изданието. Тимур подражава във всичко на легендарния основоположник на монголската империя Чингис хан. Също като него служи първо като военен пълководец при различни владетели, след което през 1370 г. и самият той става владетел. Бойците в неговата армия се подчиняват на най-строга дисциплина, срещу страха се прилагат тежки наказания. Тимур залага на насилието и терора, за да пречупи всяка съпротива, четем по-нататък в публикацията. Планините от черепи, които оставяли неговите походи по бойните полета на Азия, били по-високи и от тези на Чингис хан. Областите, през които минавали неговите орди, ставали безлюдни като пустиня, свидетелства летописец. Тимур бързо покорява части от Централна Азия, Иран, Армения, Грузия, Сирия и Ирак. През 1398 г. нахлува в Индия, превзема Делхи, който е разграбен и опожарен. Достигайки Мала Азия, разрастващите се на запад територии на Тимур се сблъскват с разширяващата се на изток държава на Баязид I и двамата скоро влизат в конфликт. През лятото на 1400 г. Тимур завзема османското владение Сивас. Две години по-късно превзема крепостта Кемах и оттам се насочва към Ангора, където изчаква армията на Баязид, с която влиза в решителна битка на 28 юли 1402 г. Тимур триумфира Армията на Баязид наброявала 140 хил. войници, срещу които Тимур хвърля 85 хил. свои бойци според летописци, чиито писания обаче до голяма степен си противоречат. Решаваща за изхода на битката е тактиката на двамата владетели: докато армията на Баязид се състояла основно от еничари, Тимур разполагал с конница. Неговите воини били много подвижни - за разлика от еничарите, които се придвижвали пеша. При настъплението на османската армия Тимур тактически изтеглил своите войски на изток - така османлиите били изтощени от юлските горещини още преди да срещнат врага в битката край Ангора, днешна Анкара. Недостигът на питейна вода също оказал важен фактор за изхода на битката: според някои летописци Тимур блокирал важен кладенец, като така принудил врага да отстъпи. Освен това много от татарските войници от армията на Баязид преминали на страната на Тимур, защото не искали да се бият срещу някогашния си владетел. Битката продължила няколко часа, преди войските на Тимур да се наложат над османците. \"Баязид го удари на бягство, изтегляйки се с около хиляда конници зад един хълм. Тимур обаче обкръжи хълма и успя да го плени\", цитира изданието думите на един летописец. Тимур използвал османския султан като жив военен трофей, който мъкнел навсякъде със себе си. Година по-късно, унизен и отчаян, Баязид умира. Има предположения, че той сам слага край на живота си. Краят на Византия Битката край Ангора се смята за едно от най-тежките поражения в османската история, посочва в заключение изданието. Победата на Тимур дава на разпадащата се Византийска империя кратък отдих, продължил близо две поколения. При последната обсада на Константинопол през 1453 г. тя вече няма никакъв шанс срещу укрепналите османлии, превърнали се вече във велика сила.", "date": "2019.07.24", "title": "Битката, която едва не погуби Османската империя"}
{"url": "https://www.dnevnik.bg/sport/2019/07/24/3942370_mesi_poluchi_globa_1500_dolara_za_obidni_dumi_kum_sudii/", "text": "Опасността Лионел Меси да не играе две години за Аржентина няма да се сбъдне, след като Футболната конфедерация на Южна Америка (КОНМЕБОЛ) наложи само глоба на нападателя. След Копа Америка Меси беше заплашен от тежко наказание заради непрофесионално поведение и отправени обиди към съдиите. Най-тежката санкция, която го грозеше, беше  забрана да играе за националния отбор до две години . В крайна сметка след заседание на КОНМЕБОЛ на Меси е с наложена глоба от 1500 долара. Тя е заради изказването на футболиста след двубоя за третото място с Чили. \"Няма да бъдем страна в тази покварена схема и тази корупция, която действаше срещу нас по време на Копа Америка\", каза аржентинецът. Причина за гнева на Меси беше  полуфиналният мач с Бразилия . Тогава Аржентина загуби с 0:2, но \"гаучосите\" имаха претенции към отсъжданията на реферите в полза на домакините на турнира. Меси е наказан и за един мач заради  червения си картон в мача с Чили , когато беше изгонен заедно с Гари Медел от противниковия отбор. След Копа Америка аржентинецът беше обвинен от бразилския селекционер Тите, че не уважава своите съперници.", "date": "2019.07.24", "title": "Меси получи глоба 1500 долара за обидни думи към съдии"}
{"url": "https://www.dnevnik.bg/evropa/2019/07/24/3942371_britanskiiat_trump_koito_dnes_vstupva_v_dlujnost_kato/", "text": "Новият лидер на британските консерватори и  бъдещ британски премиер  е известен с прозвището \"Британския Тръмп\", припомня ДПА. В книга на бившия съветник на Белия дом Бен Роудс миналата година се казваше, че Барак Обама е бил един от първите, които са дали това прозвище на Джонсън. Борис Джонсън е опитен политик, бил е журналист, пораждащ полемика, беше кмет на Лондон по време на летните Олимпийски игри през 2012 г., беше и външен министър, склонен е към гафове.  Джонсън е на 55 години. Роден е през 1964 г. в Ню Йорк в семейство с четири деца. Пълното му име е Александър Борис де Пфефел Джонсън. Британците му казват за по-кратко или Борис, или БоДжо. Сестра му Рейчъл разказва, че от малък мечтаел да е крал на света, припомня \"Франс прес\". Учи в елитни училища - престижния колеж Итън и в Оксфордския университет, където никой не се е съмнявал, че един ден той ще е премиер.      Започва кариера на журналист във в. \"Таймс\". Година по-късно е уволнен заради измислен цитат, който приписал на изследовател. Постъпва на работа в \"Дейли телеграф\" и вестникът го изпраща като свой кореспондент в Брюксел, където той работи от 1989 г. до 1994 г. Като кореспондент Джонсън разчупва традиционното отразяване на работата на европейските институции чрез преувеличения и цветисти разкази. Твърди се, че по това време бил любим журналист на Маргарет Тачър. Според Паскал Лами, който беше главен съветник на тогавашния председател на Европейската комисия Жак Делор и бивш шеф на Световната търговска организация, репортажите и информациите на Джонсън били толкова \"духовити, толкова наивни, толкова зашеметяващи, толкова фалшиви\". \"Той направи онова, което хората 30 години по-късно ще наричат фалшиви новини и провокации\", каза Лами пред \"Файненшъл таймс\" по-рано този месец, допълва ДПА.      Въпреки съмненията в достоверността на репортажите му Джонсън печели все повече адмирации и получава правото да пише и за консервативното издание \"Спектейтър\". Но в статиите там той критикува исляма и изразява безпокойство за неконтролируемата имиграция. През 2001 г. става депутат от Консервативната партия от окръг Хенли. През 2005 г. е отстранен от \"Спектейтър\". Остава в парламента до 2008 г., когато е избран за кмет на Лондон, припомня ДПА. На този пост той има успехи, но и провалиq като например проекта му за мост-градина над Темза, който струва десетки милиони лири, без да види бял свят, отбелязва \"Франс прес\".      Джонсън се връща в парламента през 2015 г. и там е сълидер на консерваторите бунтари, сформирали кампанията за напускане на ЕС, наречена \"Гласувай за напускане\". Кампанията е критикувана заради пораждането на антиимигрантски настроения и за дръзки твърдения за това колко много пари ще спести страната, като спре финансовия си принос за ЕС, допълва ДПА. След референдума за Брекзит през 2016 г. Джонсън влиза в състава на кабинета на Тереза Мей като външен министър. Този пост обаче изглежда несъвместим с непредвидимия му характер. Не бива да се забравя, че през 2007 г. Джонсън сравнява Хилари Клинтън със \"садистична медицинска сестра\", отбелязва \"Франс прес\". Като външен министър Джонсън заявява, че Либия би могла да стане по-привлекателна за туристите, ако успее да се отърве от труповете.      Докато е външен министърq Джонсън критикува Тереза Мей заради нейния курс за Брекзит и накрая се оттегля от правителството през юли 2018 г. Борис Джонсън има два брака. Първо бе женен за Алегра Мостин-Оуън. После за приятелката си от детинство - Марина Уилър, която е наполовина индийка и от която има четири деца, припомня \"Франс прес\". Двамата се разделят миналата година, допълва ДПА. Последната приятелка на Борис Джонсън се казва Кари Саймъндс. Тя е с 24 години по-млада от него. Специалистка по връзки с обществеността и комуникациите. На нея Борис дължи по-младежкия си вид и това, че е поостлабнал. За тяхната връзка се заговори много неотдавна заради скандал, станал в дома на Джонсън. Той беше записан от съсед и записът, пратен във вестник. По време на този скандал се чували крясъци като: \"Разкарай се\" и \"Остави ме!\", и чупене на предмети и дори била извикана полиция, която обаче не дала ход на случая. Заради засиленото медийно внимание към тази история Джонсън каза, че няма да обсъжда повече личния си живот с журналисти.  Сред любопитните факти за Джонсън са, че обича да цитира Уинстън Чърчил и да спортува. Той кара колело и прави джогинг. Джонсън има и необичаен начин за релаксиране след натоварен ден - прави малки автобуси от стари дървени кутии за винени бутилки. Върху тях рисува фигурки на усмихнати хора. Това може би издава носталгията му по хибридните двуетажни автобуси, които по времето, когато беше кмет, пусна в Лондон. Неговият приемник обаче ги спря от движение, отбелязва \"Асошиейтед прес\". /БТА", "date": "2019.07.24", "title": "\"Британският Тръмп\", който днес встъпва в длъжност като премиер"}
{"url": "https://www.dnevnik.bg/na_put/2019/07/24/3938491_fotogaleriia_zadar_kudeto_e_nai-hubaviiat_zalez_na/", "text": "Къде е най-хубавият залез на света? Изглежда, че може да се види в хърватския град Задар. Според кинорежисьора Алфред Хичкок залезът над морето в Далмация е по-красив дори от този в Кий Уест във Флорида.", "date": "2019.07.24", "title": "Фотогалерия: Задар, където е най-хубавият залез на света"}
{"url": "https://www.dnevnik.bg/bulgaria/2019/07/24/3942380_iordan_conev_ne_se_pritesniava_che_geshev_ne_e/", "text": "Заместник-председателят на парламентарната група на ДПС Йордан Цонев заяви пред \"Нова телевизия\", че не се притеснява от изказването на единствения към момента кандидат за нов главен прокурор Иван Гешев, който вчера в интервю обяви, че  не е привърженик на твърдото разделение на властите.  Депутатът добави, че Гешев е направил уточнението, че \"за да има резултат, трябва взаимодействие на институциите в рамките на закона и съвместна работа\". Именно това уточнение карало Цонев да не се притеснява. Народният представител каза още, че законодателната власт, част от която е и той самият, няма функции да избере главния прокурор и всички подобни внушения били излишни. Той отправи забележка и към всеки, който се опитва критично да погледне на избора на Гешев за бъдещ главен прокурор. \"Забележете кои са най-шумни в тази процедура и искат да имат някаква роля в нея. Това е т.нар. дясно, разградското дясно. Защо е тази атака? Може би защото техните лидери са подсъдими? Скандал няма да има, ако дадем на кръга \"Капитал\" да избира главен прокурор\", каза още Цонев, като на няколко пъти критикува медиите, които търсели скандал в предложението на Гешев за главен прокурор. Зам.-председателят на парламентарната група на ДПС, който често се оказва вносител на законодателните предложения на съпартиеца си Делян Пеевски, добави, че няма проблем, ако Гешев е единственият кандидат за наследник на Сотир Цацаров. За да подкрепи тезата си, той даде за пример избора на европейски главен прокурор, където Лаура Кьовеши е единственият кандидат. \"Тя да не е троен кандидат? Защо същите тези кръгове одобряват нейната кандидатура\", попита Цонев. Той обвърза обвинения за изтичането на лични данни от НАП Кристиян Бойков със сайта за разследваща журналистика \"Биволъ\" и т.нар. разградска група, визирайки изданията \"Дневник\" и \"Капитал\", като общото между тях бил Христо Иванов, който е съпредседател на \"Демократична България\". Повод за мислите му е твърдението на прокуратурата, че Бойков е търсил данни за премиера Бойко Борисов, главния прокурор Сотир Цацаров, депутата Делян Пеевски и адвокатската кантора \"Авиора консулт\", която е свързвана с приближения до Пеевски адвокат Александър Ангелов. Събраната информация била съхранявана в папка, която се казвала \" Търсене за бивол\". \"Видяхме много бърза реакция на изпълнителната власт, която не е чак толкова характерна за България. Ако е вярно, че при декриптирането на компютъра на Бойков е открита папка \"Търсене за бивол\", това не е за селския бик. Към господин Пеевски има постоянни атака от разградската група. Ако е вярно, че хакерът е търсил негови данни, значи е свързан с тях\", заключи Цонев.", "date": "2019.07.24", "title": "Йордан Цонев не се притеснява, че Гешев не е привърженик на разделението на властите"}
{"url": "https://www.dnevnik.bg/evropa/2019/07/24/3942377_britanskite_leiburisti_organizirat_demonstraciia_s/", "text": "Лидерът на опозиционната Лейбъристка партия във Великобритания Джереми Корбин призова в \"Туитър\" нейните привърженици на демонстрация в четвъртък с призив за провеждане на предсрочни избори, предаде БТА.  \"Присъединете се към нас в четвъртък, за да поискате изборът на онези, които ни ръководят, да бъде направен от народа на тази страна, а не от 100 хил. непредставителни членове на партията на торите (консерваторите - б.р.)\", посочи опозиционният лидер.  Корбин отправи призива си след избирането за нов лидер на консерваторите на бившия лондонски кмет и бивш външен министър  Борис Джонсън , който автоматично ще поеме днес и премиерския пост на страната, заменяйки на този пост Тереза Мей.  В избирането му участваха  139 хил. членове на неговата партия, от които 92 хил. подкрепиха Джонсън. Изказвайки се снощи на закрито заседание на депутати от парламентарния Комитет 1922, който обединява редовите консерватори в Камарата на общините, Джонсън ги уверил, че не предвижда провеждане на предсрочни парламентарни избори. Това са съобщили участници в заседанието. Консерваторите имат право да останат на власт до 2022 г., макар че са  в трудно положение , защото нямат парламентарно мнозинство. /БТА", "date": "2019.07.24", "title": "Британските лейбъристи организират демонстрация с искане за предсрочни избори"}
{"url": "https://www.dnevnik.bg/bulgaria/2019/07/24/3942401_obrazovatelnoto_ministerstvo_predloji_datite_za/", "text": "Министърът на образованието Красимир Вълчев предложи датите за ваканциите на учениците през следващата учебна година. Те са качени на сайта на ведомството за обществено обсъждане, като едва след него ще бъдат определени конкретните дати на ваканциите. За есенна ваканция са отпуснати три дни – от 1 до 3 ноември. Два от тези дни се падат през уикенда. Предложението за коледна ваканция е тя да бъде от 21 декември до 5 януари. На 5 февруари 2020 г. пък ще се пада междусрочната ваканция, а ден след това започва вторият срок. Пролетната ваканция за учениците от I до XI клас ще е от 11 до 20 април, когато е и Великден, а за дванадесетокласниците тя ще е от 16 до 20 април. За неучебни дни извън официалните празници са посочени 20 и 22 май, когато са съответно държавният зрелостен изпит от български език и литература, както и втората задължителна матура. Националното външно оценяване по български език и литература в края на VII и X клас ще бъде на 9 юни, а на 11 юни ще е външното оценяване по математика. И двата дни са обявени за почивни. Учебната година за учениците до III клас ще приключи на 29 май, а на тези от IV до VI клас – на 16 юни, с изключение на паралелките в спортните училища, които ще приключват на 30 юни. Дотогава ще учат всички от VII до XI клас. Зрелостниците ще учат до 14 май.", "date": "2019.07.24", "title": "Образователното министерство предложи датите за ваканции за следващата учебна година"}
{"url": "https://www.dnevnik.bg/evropa/2019/07/24/3942400_premierut_na_italiia_shte_se_iavi_pred_senata_zaradi/", "text": "Италианският премиер ще се яви днес пред Сената за обсъждане на твърденията, че крайнодясната партия \"Лига\", която е част от управляващата коалиция, е искала пари от Русия, предаде \"Гардиън\". Джузепе Конте, технократ, чието назначаване бе ключово за създаване на коалиция между \"Лига\" и Движение \"Пет звезди\", каза, че ще говори пред парламента, след като Матео Салвини, вицепремиер и лидер на \"Лига\", отказа да се огъне под натиска на \"Пет звезди\" да отговори подробно на обвиненията. Салвини заяви, че  би желал да ги обсъди  по време на редовното заседание с въпроси и отговори. Той многократно отрече партията му да е взимала пари от Русия след информация по-рано този месец, че негов приближен е опитал да сключи петролна сделка в хотел в Москва, която щяла да отклони руски фондове за \"Лига\", за да подкрепи кампанията й преди европейските избори през май. Срещата на помощника на Салвини, Джанлука Савойни, и неидентифицирани руснаци с е е състояла през октомври 2018 г.  Самоличността на руските събеседници не е потвърдена, но изданието ги свързва с властите в Москва. Тема на преговорите е била сделката за продажба на 3 млн. тона петрол от италианската компания \"Ени\". Като реална цел обаче \"Бъзфийд\" определя \"подриване на либералната демокрация и формиране на нова националистическа Европа, вярна на Москва\". В разговора, продължил час и половина, са се включили шестима души - трима италианци и трима руснаци. Според \"Бъзфийд\" Салвини не е участвал, но е бил в Москва по време на преговорите, състояли се в хотел \"Метропол\". Няма доказателства сделката да е била завършена, но италиански прокурори започнаха разследване и повдигнаха въпроси за връзките между \"Лига\" и Кремъл. Макар твърденията за \"Русиягейт\" да доминират в италианските медии, одобрението за \"Лига\" през последните седмици се увеличи до 37.8%. Салвини поощряваше връзките с Москва, откакто стана лидер на \"Лига\" през 2013 г., и винаги е изразявал възхищението си от руския президент Владимир Путин. \"Пет звезди\" също е приятелски настроена към Русия и в миналото се е изправяла пред обвинения, че й е оказвано влияние от Кремъл. По време на посещение на Путин в Рим в началото на юли Конте му обеща, че Италия  ще опита да помогне  за нормализиране на отношенията между ЕС и Русия. Освен въпроса за руското финансиране има и други проблеми, които застрашават оцеляването на коалицията в Италия. Между двамата партньори от месеци има напрежение. Миналата седмица Салвини  обяви, че е загубил доверие в \"Пет звезди\" , след като партията подкрепи Урсула фон дер Лайен за председател на Европейската комисия. \"Лига\" се противопостави на германския кандидат въпреки инструкциите на Конте и двете партии да я подкрепят.", "date": "2019.07.24", "title": "Премиерът на Италия ще се яви пред Сената заради руските пари, предложени на \"Лига\""}
{"url": "https://www.dnevnik.bg/sviat/2019/07/23/3942209_ukrainskiiat_kum_na_putin_izleze_ot_senkite_na_izborite/", "text": "Отдавна смятан за \"сивия кардинал\" на властта в Украйна, сега той излиза от сенките: Виктор Медведчук, близък с руския президент Владимир Путин, постигна забележително завръщане на политическата авансцена - беше избран за депутат от своята проруска партия. Някога наричан от противниците си \"принцът на мрака\", той влиза в парламента на 64-годишна възраст, след близо 15 години, в които официално не е заемал политически пост. Това обаче не му попречи да запази статута си на привилегирован събеседник на господаря на Кремъл, който е кръстник на една от дъщерите му. Неговата партия \"Опозиционна платформа - За живота\", която беше подкрепяна открито от Русия по време на предизборната кампания, се оказа на второ място на парламентарните избори в неделя с около 40 от общо 450 депутати. Този резултат, означаващ по-голяма публичност, разтревожи прозападния лагер, за който Медведчук е черна овца. Отношенията с Русия достигнаха най-ниското си равнище след руската анексия на Крим през 2014 г. Последва война с проруските сепаратисти в източната част на страната, при която за пет години загинаха близо 13 хил. души. Медведчук не показва, че е развълнуван. \"Ние сме доволни\", реагира той в интервю с АФП, обещавайки да остане в опозиция на новия президент Володимир Зеленски, чиято прозападна партия получава мнозинство според вчерашните прогнози на медиите. Макар че Киев и Западът обвиняват Русия във военна подкрепа на сепаратистите и две трети от украинците смятат големия си съсед за \"страна агресор\", Медведчук е на мнение, също като Кремъл, че става дума за \"вътрешен конфликт\". \"Само с помощта на Русия може да бъде възстановен мирът\", настоява обаче той: \"Няма друго решение\", освен да се използва нейното \"влияние\" върху сепаратистите. Демонстрирайки твърди позиции против НАТО и ЕС, Медведчук редовно обвинява Киев, че \"не е направил нищо\", за да сложи край на войната и също като Москва е за федерализация на Украйна. Подложен на американски санкции В Украйна заради тези изявления той бе обвинен в \"държавна измяна\", но разследването изглежда не напредва. А зад кулисите той вече прави ходове с пешките. Според медии през последните месеци той е купил чрез свой близък три телевизии в Украйна, предизвиквайки напускането на скандализирани журналисти. В отговор на въпрос за отношенията си с авторитарния лидер в Кремъл Медведчук избягва думата \"приятелство\": \"Имаме отлични отношения, изграждани в продължение на дълги години. И днес аз правя всичко, за да използвам тези отношения - той го знае и аз не го крия - в интерес на моята страна и на моите съграждани\". Но Медведчук, който не заема никакъв официален пост от 2005 г., \"доста често\" се среща с руския президент - официално, за да обсъди \"уреждането\" на конфликта в Изтока. Тези срещи се отразяват подробно от руските телевизии. На видео от 2012 г. може да се види как Медведчук и съпругата му Оксана Марченко, телевизионна водеща, посрещат Путин в луксозната си вила в Крим. Роден в Русия и завършил право в Киевския университет, той беше депутат от 1997 до 2002 г., а след това, в продължение на три години - началник на президентската администрация. Обвиняваха го, че е създал в президентството система за цензура чрез инструкции как телевизиите да отразяват политическите събития. След избирането през 2005 г. на прозападен президент Медведчук, смятан за много богат, напусна президентството и изчезна от обществения дебат до началото на руско-украинската криза през 2014 година. Той беше засегнат от американските санкции след анексирането на Крим, но беше назначен от тогавашния президент Петро Порошенко за представител на Киев във водените под егидата на ОССЕ преговори със сепаратистите. Според Порошенко кандидатурата му е била наложена от Владимир Путин. Политолозите донякъде омаловажават второто място, спечелено от партията му, защото смятат, че това е скромен резултат за страна, управлявана до 2014 г. от проруски президент. \"Активната подкрепа на Кремъл ще изостри негативното мнение на обществото\" за проруските политици, дори предупреждава политологът Володимир Фесенко. Смятани за парии от другите движения, \"те ще останат затворени в своето гето\" в парламента, предсказва той. /БТА", "date": "2019.07.24", "title": "Украинският кум на Путин излезе от сенките"}
{"url": "https://www.dnevnik.bg/politika/2019/07/24/3942436_siderov_opredeli_karakachanov_i_simeonov_kato/", "text": "Лидерът на \"Атака\" Волен Сидеров заяви в интервю за Би Ти Ви, че партньорите му в \"Обединени патриоти\" Красимир Каракачанов и Валери Симеонов са измамници. Повод за коментара му стана решението от преди две седмици той да не е председател на парламентарната група на малката коалиция. Според Сидеров вътрешното споразумение между \"Атака\", ВМРО и НФСБ е било погазено и това го карало да се замисли дали да не напусне парламента. \"Ние на практика не работим заедно. ВМРО и НФСБ се опитват да елиминират \"Атака\". Не знам дали има смисъл да оставам в Народното събрание при това положение, тъй като мамя хората, които са ни избрали. Как може да се работи с хора, които с измама променят самата парламентарна група\", каза още Сидеров и отхвърли обвиненията, че не е събирал групата, докато беше неин председател. \"Събирах много добре групата, прекрасно беше\", уточни лидерът на \"Атака\", като добави, че днес има заседание на \"Обединени патриоти\", на което щял да постави въпроса за отстраняването си. Той за пореден път разкритикува решението на правителството да сключи договор със САЩ за доставката на осем изтребителя F-16, на който президентът Румен Радев наложи вето. \"Защо един самолет, който го няма на чертожната дъска, бе обявен за най-добрия от нашите генерали? Такива изтребители могат да носят ядрено оръжие и да се използват за ядрен удар срещу друга страна. Това е опасно. Защо да плащаме накуп всичко за нещо, което евентуално след това ще получим\", заяви Сидеров.", "date": "2019.07.24", "title": "Сидеров определи Каракачанов и Симеонов като измамници и заговори за напускане на парламента"}
{"url": "https://www.dnevnik.bg/photos/2019/07/24/3941163_gori_agonizirat_vuv_franciia_zaradi_jegata/", "text": "Докато още една гореща вълна преминава през Франция, от планинските райони зачестяват съобщенията, че горите \"агонизират\" заради суша и предизвикано от топлото време настъплениe на дървояди.", "date": "2019.07.24", "title": "Гори \"агонизират\" във Франция заради жегата"}
{"url": "https://www.dnevnik.bg/sviat/2019/07/24/3942440_shefut_na_fbr_rusnacite_sa_resheni_da_se_namesiat_i_na/", "text": "Руснаците са абсолютно решени да продължат да се месят в изборите в САЩ през 2020 г. въпреки санкциите и другите мерки, каза директорът на Федералното бюро за разследване (ФБР) Кристофър Рей, цитиран от агенция \"Ройтерс\". Той говори по време на изслушвания в юридическата комисия на Сената на САЩ, които предшестваха очакваната с огромен интерес поява пред Конгреса днес на специалния прокурор Робърт Мюлър, който ще свидетелства за двегодишното си разследване за предполагаемата  руска намеса в президентските избори в САЩ  през 2016 г. в полза на тогавашния републикански кандидат Доналд Тръмп. Председателят на юридическата комисия  Линдзи Греъм , републиканец от Южна Каролина, попита Рей дали казаното от него означава, че  Москва продължава  същата дейност въпреки всички санкции спрямо нея от страна на Вашингтон. \"Да\", отговори шефът на ФБР. \"Смятам, че те няма да спрат, докато (санкциите) са недостатъчни, за да ги накарат  да се въздържат. \" Той потвърди, че американските спецслужби периодично информират президента Доналд Тръмп за своята дейност по пресичане на  чуждестранната намеса  в избирателните процеси в САЩ. / БТА", "date": "2019.07.24", "title": "Шефът на ФБР: Руснаците са решени да се намесят и на изборите през 2020 г."}
{"url": "https://www.dnevnik.bg/regioni/2019/07/24/3942445_i_v_oblast_pleven_e_obiaveno_bedstveno_polojenie/", "text": "Със своя заповед областният управител на Плевен Мирослав Петров обявява бедствено положение на територията на област Плевен във връзка с установените огнища на болестта африканска чума по свинете в частни стопанства в общините Гулянци, Никопол, Левски и Белене. Това съобщиха от пресцентъра на областната администрация. Малко по-късно крайната мярка беше обявена и за област Разград. Бедственото положение в Плевенско влиза в сила от днес (24 юли) и ще продължи до 31 юли 2019 година, като срокът при необходимост може да бъде удължен. В Разградско бедственото положение ще продължи от 24 до 30 юли. Вчера по същата причина бедствено положение бе обявено и в област Русе.  Директорът на областната дирекция по безопасност на храните д-р Иван Йорданов ще бъде координатор по дейностите, свързани с унищожаването на болестта. Областната дирекция на МВР пък организира охраната на всички входно-изходни пътища на населените места, където има регистрирани огнища на зараза със заболяването африканска чума по свинете. На кметовете в областта е разпоредено да съдействат на Агенцията по храните. В хода на провежданите действия при необходимост да бъдат използвани човешки ресурси и техника на Министерството на отбраната и военните формирования на територията на общините на област Плевен. При изпълнението на дейностите да се вземат всички необходими мерки за опазване здравето и живота на участниците в тях, като се провеждат нужните инструктажи, е разпоредил областният управител. Обявеното бедствено положение дава възможност за включването на по-широк кръг институции в работата по ограничаване разпространението на заболяванет, каза областният управител Мирослав Петров, цитиран от администрацията си. Болестта не е опасна за хората, но заболелите животни трябва да бъдат умъртвени, за да не я пренасят. ", "date": "2019.07.24", "title": "В още две области е обявено бедствено положение заради чумата по прасетата (обновена)"}
{"url": "https://www.dnevnik.bg/citat_na_deniia/2019/07/24/3942447_citat_na_denia_peevski_vi_e_krastavicata_na_mircha/", "text": "                         Това обяви депутатът от ДПС Йордан Цонев по време на дебата за ветото на президента Румен Радев върху разрешаването на финансиране от бизнеса на политическите партии. Репликата му бе към колегата му от БСП Антон Кутев, според когото измененията в модела на финансиране на партиите са прокарани от депутата и бизнесмен Делян Пеевски. Законовите промени разрешават на партиите да получават финансиране от юридически лица и еднолични търговци. Става въпрос за  текстове в  Закона за държавния бюджет за 2019 г. , които бяха приети в началото на юли по инициатива на ДПС и след среща между представители на ГЕРБ с лидера на движението Мустафа Карадайъ и Делян Пеевски. Мирча Кришан е румънски комик, който в популярен свой скеч свежда отговора на всеки въпрос до това, че краставицата има 99% вода.", "date": "2019.07.24", "title": "Цитат на деня: Пеевски ви е краставицата на Мирча Кришан"}
{"url": "https://www.dnevnik.bg/bulgaria/2019/07/24/3942478_sofiia_obiavi_turg_za_pochistvashti_firmi_za_blizo/", "text": "Три месеца преди местните избори Столичната община реши да преразпредели бизнеса с почистването на града. Обществената поръчка, която идва без никакво обществено обсъждане, е за над 430 млн. лв. с ДДС и е със срок пет години, съобщава \" Капитал\". Почистването е най-голямото разходно перо в бюджета на София, като отделената само за тази година сума е рекордните 205 млн. лв. Сега се търсят частни изпълнители за почти цялата територия на града, която е разделена на седем зони, включващи по няколко административни района. Кандидатите могат да подадат оферти за максимум две зони. Зона 1 (\"Средец\", \"Лозенец\", \"Студентски\") е най-скъпа с прогнозна стойност 68.4 млн. лв. без ДДС за срок 5 години. Най-евтина е поддръжката на Зона 5 (\"Банкя\", \"Връбница\", \"Нови Искър\") - 39.8 млн. лв. без ДДС. Оферти се приемат до 21 август. Повече по темата четете  тук.", "date": "2019.07.24", "title": "София обяви търг за почистващи фирми за близо половин милиард лева"}
{"url": "https://www.dnevnik.bg/sviat/2019/07/24/3942475_sasht_zapochvat_antimonopolni_razsledvaniia_sreshtu/", "text": "Американското правосъдно министерство започва широко антимонополно разследване срещу големи технологични компании, съобщи агенция \"Ройтерс\". То ще проучва \"дали и как пазарно ориентираните  онлайн платформи  са натрупали пазарна мощ и участват в порочни практики, ограничаващи конкуренцията, потискащи иновациите и увреждащи интересите на потребителите\". Добавя се, че съществуват \"масови подозрения\" на фирми и индивидуални потребители, че подобни практики \"задушават  конкуренцията в интернет търсачките , социалните медии и в някои търговски услуги\". Не се посочват конкретни компании. Министерството се надява да получи \"информация от обществеността, включително и от служители в отрасъла, които са осведомени за конкуренцията между мрежовите ресурси\", и е готово да заведе съдебни искове спрямо компании, които бъдат уличени в нарушения. Според вестник \"Уолстрийт джърнъл\" обекти на такива проверки могат да станат интернет гиганти като  \"Гугъл\" (Google), \"Епъл\" (Apple) и \"Амазон\" (Amazon).  Изданието отбелязва, че министърът на правосъдието Уилям Бар, който е и генерален прокурор на САЩ, отделя особено внимание на технологичните компании. Натискът върху тях от страна на регулиращите органи на САЩ може да нарасне, подчертава вестникът. ДПА припомня, че неведнъж лично президентът Доналд Тръмп е насочвал заплашително пръст към \"Фейсбук\" (Facebook), \"Амазон\" и \"Гугъл\", които според него налагат антиконсервативен уклон в социалните мрежи. И демократите, и републиканците се отнасят с подозрение към голямата четворка  GAFA  (Google, Apple, Facebook, Amazon) след като в последните години бяха разкрити поредица скандални злоупотреби с данните на потребителите в социалните мрежи. Преди месец \"Ройтерс\" съобщи, позовавайки се на свои източници, че Федералната комисия по търговията и правосъдното министерство ще проверяват четирите компании. Според запознати, \"Амазон\" и \"Фейсбук\" са в ръцете на комисията, а \"Епъл\" и \"Гугъл\" - при министерството. Следващата стъпка на двете федерални институции е да решат дали искат да започнат формални разследвания. Предишно такова – на комисията срещу \"Гугъл\" - отне повече от две години. Правосъдната комисия в долната камара на Конгреса обяви официално свое собствено разследване на конкуренцията в цифровия пазар. \"Има все повече доказателства, че няколко \"пазители на портите\" контролират ключови артерии на онлайн търговията, съдържанието и комуникациите\", посочи председателят на комисията Джери Надлър в свое изявление. Това разследване ще се стреми да документира проблемите на конкуренцията в цифровия пазар; да провери дали доминиращите фирми имат антиконкурентни практики и да оцени дали съществуващите закони и политики са адекватни за справяне с тези проблеми. Кой в какво е подозиран Четирите технологични компании си навлякоха сериозни критики от властите по света, но все още не е известно върху какво ще се съсредоточат американските институции. \"Амазон\"  има преимущество  пред другите търговци в собствената си платформа – те трябва да си плащат за реклама, за да се конкурират с компанията. \"Епъл\" е разследвана от ЕС заради  жалба на \"Спотифай\" , че лишава потребителите от избор в магазина си за приложения. \"Фейсбук\" също вече е разследвана заради скандала с  \"Кеймбридж аналитика\" . Компанията е отделила  5 млрд. долара в подготовка  за евентуалната глоба. Основните критики срещу \"Гугъл\" са заради търсачката ѝ, която е обвинявана, че води потребителите към собствените ѝ сайтове, вместо към тези на конкуренти. Еврокомисията я глоби с  1.5 млрд. евро през март  заради подобни незаконни практики.", "date": "2019.07.24", "title": "САЩ започват антимонополни разследвания срещу големите технологични компании"}
{"url": "https://www.dnevnik.bg/politika/2019/07/24/3942420_parlamentut_othvurli_vetoto_na_prezidenta_vurhu/", "text": "ГЕРБ, ДПС, част от \"Обединените патриоти\" и \"Воля\" отхвърлиха  ветото на президента Румен Радев върху отпадането на ограниченията  за финансиране на политическите партии с дарения от юридически лица и еднолични търговци. За повторното приемане на измененията в Закона за държавния бюджет за т.г. гласуваха 129 народни представители, против бяха 84, а един се въздържа. Възможността бизнесът да финансира политическите партии бе въведена в началото на юли по инициатива на ДПС и след  среща между представители на ГЕРБ с лидера на движението Мустафа Карадайъ и депутата и бизнесмен Делян Пеевски . С подкрепата на ГЕРБ, ДПС, \"Атака\" и \"Воля\" отпадна досегашната забрана за дарения за формациите от юридически лица. Това стана, след като по инициатива на премиера Бойко Борисов и след напрежение между коалиционните партньори ГЕРБ и \"Обединени патриоти\"  държавното финансиране за политическите партии бе намалено от 11 на 1 лев на глас на последните парламентарни избори . Предложението бе подкрепено от мнозинството гласували в инициирания от \"Шоуто на Слави\" референдум. В  мотивите на ветото  президентът Румен Радев посочва, че промените уронват конституционните устои на българската демокрация и ще направят партиите зависими от бизнеса. БСП единствена подкрепи ветото на държавния глава и поиска промените да бъдат замразени, докато не се проведе обществен дебат по въпроса. Част от депутатите \"Обединени патриоти\" - народните представители от ВМРО и някои техни колеги от НФСБ, обаче също се обявиха срещу бизнес финансирането на партиите. Според Менда Стоянова от ГЕРБ държавната субсидия е била алибито за нечистоплътните връзки на партиите с бизнеса. Колегата й от ДПС Йордан Цонев каза, че в това, че юридическите лица ще правят дарения, не се съдържа имплицитно, че ще оказват влияние. \"Не са едни и същи причините, по които даряваш на църква, за лечението на някого и на политическа партия. Даренията за партиите имат и друго име, наричат се рекет\", смята депутатът от \"БСП за България\" Крум Зарков. Цитирайки почетния председател на ДПС Ахмед Доган, социалистът Филип Попов каза, че сега вече ще има явни обръчи от фирми около партиите. \"Да обвинявате г-н Пеевски - разбирам, че това ви е краставицата на Мирча Кришан (бел. авт. - румънски комик, който в популярен свой скеч свежда отговора на всеки въпрос до това, че краставицата има 99% вода)\", обяви Йордан Цонев в отговор на реплика на БСП.", "date": "2019.07.24", "title": "Парламентът отхвърли ветото на президента върху финансирането на партиите от бизнеса"}
{"url": "https://www.dnevnik.bg/evropa/2019/07/24/3941943_zashto_rumuniia_veche_tursi_stroiteli_ot_tadjikistan/", "text": "                         \"Ние сме изчезваща нация\", отбелязва по повод масовата емиграция от Румъния Мариан Хангану, шеф на фирмата за набиране на работна ръка Colorful. \"В резултат много международни фирми се отказват да инвестират в Румъния, тъй като не могат да разчитат на достатъчно персонал.\" По сходен начин стоят нещата и в България: \"Договори се прекратяват, а нови не се сключват, понеже липсва работна ръка\", признава министърът на икономиката Емил Караниколов. Много хора от Югоизточна Европа ги тегли към страни като Германия, Италия и Испания. Заплащането в родните им страни расте, но твърде бавно. Масовото бягство от тези страни тревожи политиката и бизнеса от Букурещ до Атина: заминават най-атрактивните за трудовия пазар кадри - младите и добре образованите хора. Навсякъде се усеща недостиг на квалифицирана работна ръка. И как да е иначе, след като средно на ден родината си напускат 185 румънци, 79 хървати и 74 българи - колкото едно малко село, пише германският \"Франкфуртер алгемайне цайтунг\". Армията на заминаващите По преценки на правителството в Букурещ над два милиона румънци живеят в чужбина - предимно в Испания и Италия. Ситуацията в България е подобна: повече от 700 хил. българи са извън родината си - живеят в други държави от ЕС. От Хърватия само между 2013 и 2016 година към други страни от Общността са се изнесли 230 хиляди души - два процента от населението всяка година. От Гърция пък от финансовата криза насам, т.е. от 2010-а до днес, са заминали най-малко 400 хиляди души - предимно млади хора. Дори в Унгария, която бе една от най-добре развитите страни в региона, кризата от 2008-а предизвика емиграционна вълна, която се усили след 2010-а - след идването на Виктор Орбан на власт. В следващите години - до 2017-а, родината си са напуснали над 200 хил. унгарци на възраст между 20 и 65 години. Румънката Кристина Миху решава сравнително лесно да замине за Германия. В училище тя е научила езика, а след това, докато следвала медицина в Тимишоара, имала възможност да стажува в Италия, Испания и в Хайделберг. От шест години интернистката работи в болницата в Нюрнберг. Като основни причини да напусне родината си тя изтъква корупцията в румънското здравеопазване и възможността навън да печели повече. Същевременно в Югоизточна Европа недостигът на лекари и обслужващ персонал е повсеместен. Ето само два примера: отделението за инфекциозни болести в унгарския град Солнок временно е затворено, тъй като няма желаещи да работят в него; а болницата в румънския град Тулча пък остана без анестезиолози, след като от тримата двама напуснаха, а третият се разболя. Внос на кадри от Далечния Изток Поради недостиг на персонал румънските предприемачи вече са принудени да набират кадри от Далечния изток. Правителството е определило квота от 20 хил. души, които да приеме през тази година от държави извън Европейския съюз. Но това изобщо няма да е достатъчно - нужни са към 300 хиляди души, предполага Мариан Хангану. А неговата колежка Андреа Тартачан посочва, че нещата с кандидатите от Изтока не вървят много добре: на мнозина от тях не им понасят нито климатът, нито храната. \"Сега се опитваме поне за строителството да намерим хора от Таджикистан\", допълва тя. Същото е и в България: в курортите на Черно море много от сервитьорите и камериерките са от Украйна, Беларус и Молдова. В същото време западните политици, изглежда, само насърчават миграцията: германският здравен министър Йенс Шпан посети наскоро едно училище в Косово, в което се обучават кадри за Германия. А и престижната немска гимназия в косовския град Призрен е смятана за трамплин за чужбина. На около 30 абитуриенти годишно се предлага договор за продължаване на обучението в Германия. И почти никой не се завръща след това в родината си. За Германия е добре  От германското Дружество за международно сътрудничество GIZ уверяват, че набират кадри за Федералната република само от държави, в които има \"излишък\" от квалифицирана работна ръка. Но Югоизточна Европа не е такъв случай, точно обратното - щом на редица места не достигат лекари и обслужващ персонал. Положението се влошава с всяка следваща година, което е свързано и с факта, че раждаемостта в тези държави намалява постоянно. Според Института за проучване на трудовия пазар в Нюрнберг, Германия определено има полза от пришълците от Югоизточна Европа. \"Повечето от тях са млади, степента на заетост сред тях е доста сходна с тази на германците\", казва специалистът по миграцията Херберт Брюкер. В някои браншове като строителството, грижите за болни и възрастни хора и в ресторантьорството без тези кадри би било трудно, тъй като за тях германци почти не се намират. \"И не може да се каже, че ги изместват\", подчертава Брюкер.", "date": "2019.07.24", "title": "Защо Румъния вече търси строители от Таджикистан"}
{"url": "https://www.dnevnik.bg/evropa/2019/07/24/3942483_turgovskite_pregovori_mejdu_es_i_sasht_sa_v_zastoi/", "text": "Почти година след съвместното изявление на Европейски съюз и САЩ \"има застой\" в търговските преговори, заяви еврокомисарят по търговията Сесилия Малмстрьом, цитирана от EurActiv. Разговорите за търговско споразумение за премахване на митата за промишлени стоки между Брюксел и Вашингтон все още е са започнали, каза Малмстрьом пред членовете на комисията по международна търговия в Европейския парламент. САЩ не са готови да преговарят, освен ако селскостопанските продукти не бъдат включени в споразумението. Селското стопанство обаче е \"червена линия\" за нас, подчерта еврокомисарят. \"Нямаме мандат да навлизаме в селското стопанство. Така че, да, има застой. Можем ли да го преодолеем? Не знам\", призна Малмстрьом. Тя припомни, че все пак двете страни работят по споразумение за оценка на съвместимостта и доброволно регулаторно сътрудничество за намаляване на бюрокрацията. \"Това ще бъде от взаимна полза за компаниите от двете страни на Атлантика\", подчерта тя. \"Преди пет години, когато започна мандатът ми, всички търговски дебати бяха за Трансатлантическо партньорство за търговия и инвестиции. Беше трудно и при предишната администрация и се оказа доста трудно и със сегашната администрация Заради решението на САЩ да се оттеглят от Парижкото споразумение (за климата – бел. ред.) не виждаме възможност за всеобхватно търговско споразумение със САЩ днес\", заяви тя пред евродепутатите. През юли миналата година на фона на засилващо се напрежение между ЕС и САЩ председателят на еврокомисията Жан-Клод Юнкер пътува до Вашингтон, за да се срещне с президента на САЩ Доналд Тръмп. В общо изявление те се съгласиха да подсилят търговското сътрудничество на няколко нива. Очаква се по-късно тази седмица Брюксел да представи доклад за напредъка през изминалите няколко месеца. През следващите месеци ЕС може да се изправи пред нови мита за вноса на коли. \"Приветстваме решението все още да не се налагат мита за колите и автомобилните части, но самата идея, че европейските коли може да бъдат заплаха за сигурността на САЩ е, разбира се, абсурдна\", подчерта еврокомисарят. Ако има мита, тя предупреди, че ЕС е готов да предложи ответен списък на стойност 35 милиарда евро.", "date": "2019.07.24", "title": "Търговските преговори между ЕС и САЩ са в застой, заяви еврокомисар Малмстрьом"}
{"url": "https://www.dnevnik.bg/sport/2019/07/24/3942488_psj_shte_stroi_nova_trenirovuchna_baza_za_250_mln_evro/", "text": "Френският футболен шампион ПСЖ получи зелена светлина за строеж на нова тренировъчна база. Комисията за опазване на околната среда, както и останалите органи одобриха проекта на парижани и той може да бъде придвижен в следващата си фаза. Стойността на строежа е 250 милиона евро. ПСЖ иска да построи новия си комплекс в покрайнините на Париж, в предградието Поаси. Първоначално трябваше то да бъде открито през 2020 г., но след това проектът се забави и беше отложен за 2021 г. Ново забавяне се получи през тази година, след като се наложи публично обсъждане на идеята за строеж. В крайна сметка френският шампион обяви, че ще завърши строежа до 2022 г. Новата база на ПСЖ трябва да замени комплекса Кап де Лож, в който клубът се готви от 1970 г. Заради постоянното разрастване на ПСЖ обаче базата не отговаря на нуждите на клуба. Комплексът в Поаси ще се простира на площ от 17 хектара и ще включва 17 терена, включително един покрит. В новата база ще тренират всички отбори от академията, както и първия състав. Ще бъде изградена и мултифункционална зала, където мачовете си играе хандбалния отбор. Предвижда се още построяването на стадион с 3000 места за женския футболен отбор. Проектът е възложен на известното архитектурно студио Wilmotte&Associes.", "date": "2019.07.24", "title": "ПСЖ ще строи нова тренировъчна база за 250 млн. евро"}
{"url": "https://www.dnevnik.bg/bulgaria/2019/07/24/3942464_ako_sa_izvlecheni_danni_ot_kompjutri_na_tad_group_e/", "text": "Ако са извлечени данни от компютри на TAD Group, както твърди прокуратурата, то това е незаконно. Това обяви тази сутрин в ефира на \"Нова телевизия\" един от адвокатите на компанията Георги Стефанов. В нея работи 20-годишният Кристиян Бойков, който е единственият обвинен в момента за източването и разпространението до медиите на лични данни на фирми и физически лица от база данни на НАП. Вчера при няколко часова операция в офиса на фирмата ГДБОП иззе компютри и друга техника, а търговският директор Георги Янков бе арестуван. Той бе и единственият представител на фирмата, която се появи публично досега. Обиските идват само часове след като зам. главният прокурор Иван Гешев обяви в интервю пред БНТ, че разследващите вече работят по версията за организирана атака срещу държавата и че  фирмата се занимава с киберрекет . Адвокат Стефанов обясни, че според текстове на Наказателно-процесуалния кодекс не може да се черпят данни в отсъствието на собственика на техниката, на поемни лица и на адвокати. Допълни, че ако е вярно твърдението на специализираната прокуратура за изтеглени данни, то това е в нарушение на закона. Той обаче изрази съмнение за верността на тези твърдения, които нарече волни, и посочи, че най-вероятно те са за пред медиите. Вчера в съобщение до медиите прокуратурата обяви, че обвиненият за източването на данни от НАП Кристиян Бойков е съхранявал данни на премиера Бойко Борисов, главния прокурор Сотир Цацаров и депутата от ДПС Делян Пеевски. Прокуратурата посочва още, че три дни преди публикуването на данните, между 10 и 12 юли, на служебния компютър на Бойков са правени търсения в тази база данни с единни граждански номера на няколко души, като цялата събрана информация е била съхранена във файл, който се казва \"Търсене за бивол\". Повече за това четете  тук .  Според адвоката прокуратурата сама е минирала доказателствен материал, ако са изтеглили данни незаконно, но той изрази дълбоки съмнения, че това се е случило. През последните дни се разбра, че фирмата отказва да съдейства на органите на реда, като им предостави пароли за достъп, позовавайки се на защита на данните на клиентите си. Ако нещо е могло да бъде изтеглено, то е могло да бъде и внесено, компютрите са в ръцете на разследващите, подчерта адвокатът. Определи твърденията на обвинението за открити данни от базите на НАП в компютъра на Кристиян Бойков като Дядо Коледа, за когото всички знаят, но никой не го е виждал. И аз твърдя, че това са голословни твърдения за пред медиите. Никой не ги е виждал тези бази данни, ние твърдим, че няма или че са внесени допълнително, обяви Стефанов. Той отново посочи, че всичко, което се случва, е удар от страна на конкурентни фирми. Според него, след като всичко е прехвърлено на \"удобната\" специализирана прокуратура, сега се правят опити да се повдигне обвинение за организирана престъпна група \"неясно за какво\". В коментар на информацията, че собственикът на фирмата Иван Тодоров е напуснал страната, адвокатът съобщи, че той в момента е в Торонто на планирано отпреди година пътуване и дори пускал снимки от там. Очаквало се да се върне до края на седмицата.", "date": "2019.07.24", "title": "Ако са извлечени данни от компютри на TAD Group, е незаконно според адвокат"}
{"url": "https://www.dnevnik.bg/bulgaria/2019/07/24/3942494_hristo_ivanov_absurd_e_da_imame_vruzka_s_hakerskata/", "text": "В сутрешния блок на БНТ председателят на \"Да, България\" и съпредседател на \"Демократична България\" Христо Иванов определи като \"абсолютен абсурд\" обединението да има политическа връзка с хакерската атака срещу Националната агенция за приходите (НАП). Вчера номинираният за главен прокурор  Иван Гешев посочи , че водещата версия на прокуратурата е, че  задържаният  за източването на данни от Националната агенция за приходите Кристиян Бойков е изпълнявал нареждане на шефовете си, а фирмата, в която работи, се занимава с киберрекет, като в конкретния случай се преследват и политически интереси. Като потвърждение за тезата си Иван Гешев посочи бързата реакция на \"Демократична България\" по темата.  \"Христо Иванов: Г-н Гешев направи силно внушение за това, че по някакъв начин \"Демократична България\" стои зад пробива в сигурността на НАП, което е изключително проблематично само по себе си като внушение. Защото ние сме политическата сила, която най-много настоява за това в България да има реална киберсигурност. Още по времето на срива на Търговския регистър миналата години ние излязохме със списък от мерки, които ако бяха чути тогава, нямаше да има пробив в сигурността на НАП\", каза Христо Иванов. \"Когато го казва зам. главен прокурор и кандидат за главен прокурор, това вече трябва да бъде аларма за всеки от нас, защото това е изключително овластено лице\", допълни Иванов. Той цитира извадка от етичния кодекс на магистратите, според който магистратът трябва да е безпристрастен, т.е. той не може да прави публични изказвания, в които да се ангажира за крайния изход на случая или да създаде впечатление за предубеденост. Ние сме политическата сила, която настоява за спазване на правата на хората, това е атака срещу ядрото на нашите политически убеждения, каза Иванов. Утре \"Демократична България\" ще внесе предложение за образуване на дисциплинарно производство срещу Иван Гешев. Ще продължи да настоява и затова кандидатурата на Гешев за следващ главен прокурор да бъде оттеглена.", "date": "2019.07.24", "title": "Христо Иванов: Абсурд е да имаме връзка с хакерската атака срещу НАП"}
{"url": "https://www.dnevnik.bg/bulgaria/2019/07/24/3942500_kratki_novini_oshte_edin_industrialen_svinekompleks_v/", "text": "                         Заявления за получаване на всички видове семейни помощи за деца ще може да се подават и по електронен път или чрез лицензиран пощенски оператор. Това предвиждат промени в Правилника за прилагане на Закона за семейни помощи за деца, които бяха одобрени от правителството днес. Досега документи се подаваха само лично в дирекция \"Социално подпомагане\" според настоящия адрес на заявителя. С промяната се цели намаляване на административната тежест и улесняване на гражданите при кандидатстване за помощи. Кабинетът одобри 7 разрешения за добив на подземни богатства \"Грома Холд\" ЕООД ще проучва строителни материали в площ \"Вельов камък\", \"Баластриери\" ЕООД ще проучва строителни материали в площ \"Просото\" в землището на село Веринско, община Ихтиман. В площ \"Тополите\" на община Лом \"Пътища М\" ЕООД ще проучва строителни материали. \"Инмат\" ЕООД ще проучва строителни материали в площ \"Било\" в област Перник. \"Агро култури 2014\" ЕООД ще проучва строителни материали в площ \"Бялата чука\" с. Ветрен дол, \"МК-719\" ЕООД ще проучва скалнооблицовъчни материали в площ \"Костадин\", с. Долен, \"Евроколд\" ООД ще проучва за строителни материали в площ \"Арабка\", област Благоевград. \"РИДЖ КОНСУЛТАНТС\" ЕООД ще търси и проучва метални полезни изкопаеми в площ \"Възел\", община Черноочене. Врачанското дружество \"Булстоун\" ЕООД ще добива скалнооблицовъчни материали - варовици, от находище \"Требежа\", община Мездра. Прекратени са два договора за концесия  По взаимно съгласие правителството прекрати два договора за концесия на находища - \"Зимница\" в община Мъглиж и \"Венелин\" в община Долни Чифлик. Първата концесия е сключена през 2006 г. с \"Инермат\" АД, гр. Стара Загора. Дружеството сега посочва, че бъдещото разработване на находището е икономически неизгодно. Втората концесия е от 2011 г. с варненското дружество \"Ескана\" АД. В искането си за прекратяване на договора то посочва, че изключителното свито потребление на естествени пясъци за строителство, налага преструктуриране на активите на концесионера и ограничаване на разходите за поддържането им. Още един индустриален свинекомплекс в Русенско е засегнат от чумата Вирусът на африканска чума е установен в още една индустриална свинеферма в село Бръшлен, Русенско, съобщи БНТ. Вчера вечерта са излезли резултатите от пробите и там по примера на свинекомплекса в с. Николово предстои умъртвяване на всички животни. Това обяви Александра Митева, началник-отдел \"Здравеопазване на животни\" в БАБХ, и добави, че към днешна дата огнищата в страната са 19. В свинекомплекса в село Бръшлен се отглеждат близо 40 000 прасета, които ще трябва да бъдат умъртвени. Заради новият случай на африканска чума по свинете бедствената обстановка в русенска област остава в сила.", "date": "2019.07.24", "title": "Кратки новини: Още един индустриален свинекомплекс в Русенско е засегнат от чумата"}
{"url": "https://www.dnevnik.bg/evropa/2019/07/24/3942498_sled_troen_udar_prez_mai_rumunskiiat_premier_shte_se/", "text": "Румънският премиер Виорика Дънчила ще се кандидатира за президент на изборите през ноември, реши ръководството на Социалдемократическата партия в опит да попречи на настоящия държавен глава Клаус Йоханис да спечели втори мандат, предаде EurActiv. Кандидатурата й трябва да бъде утвърдена по време на партиен конгрес на 3 август, но Дънчила каза след срещата: \"Изборната ситуация не е лесна за нас, но аз вярвам в себе си и колегите си\". Петдесет и пет годишната Дънчила по-рано посочи, че няма желание да участва в надпреварата. Тя обаче бе подложена на натиск от собствената си партия, особено след като я оглави. Макар социалдемократите да доминират в румънската политика през последните три десетилетия, от 2000 г. не успяват да спечелят президентския пост. Тази година партията изпадна в трудно положение след троен удар през май.  На изборите за Европейски парламент  гласовете за нея паднаха от 37% през 2014 г. до 23%. Лидерът й  Ливиу Дрганя  бе арестуван  за корупция , а на  референдум  над 80% подкрепиха предложението за забрана за амнистия и помилване в случаи, свързани с корупция. Референдумът бе свикан от Йоханис като опит да спре спорните съдебни реформи на управляващите. Виорика Дънчила, бивш член на Европейския парламент, стана първата жена - премиер на Румъния, след като бе избрана от Драгня за поста през януари 2018 г. Йоханис, който е дясноцентрист и открито критикува правителството, вече обяви, че ще се кандидатира за втори мандат на изборите на 10 ноември. Шестдесетгодишният президент от германското малцинство в страната, избран през 2014 г., все още се радва на високо ниво на доверие. Вчера обаче Дънчила изрази увереност, че има шанс срещу него. Новосформираният дясноцентристки алианс USR-PLUS вече определи кандидата си - Дан Барна, ново лице в политиката. Алиансът бе изненадата на европейските избори, на които спечели 22% от гласовете. Бившият премиер Кълин Попеску-Търичану, лидер на по-малкия коалиционен партньор Алианс на либералите и демократите, също се кандидатира, което може да доведе до търкания в управляващата коалиция.", "date": "2019.07.24", "title": "След троен удар през май румънският премиер ще се кандидатира за президент"}
{"url": "https://www.dnevnik.bg/sviat/2019/07/24/3942580_feisbuk_shte_plati_na_sasht_5_mlrd_globa_zadeto_ne_e/", "text": "Компанията \"Фейсбук\" ще плати 5 млрд. долара глоба в извънсъдебно споразумение заради това, че не е опазила личните данни на потребителите си. Това се очаква да бъде обявено днес от Федералната комисия по търговията на САЩ, съобщава \"Ройтерс\", позовавайки се на свои източници. Такова наказание би било най-тежкото, налагано досега от тази институция. Като част от споразумението \"Фейсбук\" ще се съгласи да създаде съвещателен съвет по поверителност и ще приеме нови административни сертификати, които удостоверяват, че личните данни на потребителите се защитават правилно. Главният изпълнителен директор  Марк Зукърбърг  ще трябва да удостоверява на всеки три месеца, че компанията правилно опазва поверителността на личните данни на потребителите, заяви осведомен източник.  Вчера в. \"Вашингтон пост\" съобщи, че Федералната комисия по търговията ще уведоми подведените потребители на \"Фейсбук\" за използването на телефонните им номера и двуфакторното удостоверяване като част от колективна жалба, която придружава споразумение, слагащо край на разследване на правителството за поверителност, твърдят запознатите източници. Комисията освен това смята да обвини компанията, че не е дала на около 30 млн. потребители информация за системата си за лицево разпознаване. Самото разследване започна 2018 г. заради скандала с консултантската компания \"Кеймбридж аналитика\", с която \"Фейсбук\" неправомерно бе споделяла информация за потребителите. След това бе разширено до въпроса дали социалната мрежа е нарушила споразумението си с регулатора от 2011 г. и включи и други нарушения на неприкосновеността - споделянето на телефонни номера, системата за лицево разпознаване и проблеми със системата от две стъпки за удостоверяване на идентичността.  Отделно от това се очаква Комисията по федералната сигурност да обяви споразумение с \"Фейсбук\" на стойност 100 млн. долара. То е заради това, че компанията не е разкрила на инвеститорите рисковете в практиките за неприкосновеност.", "date": "2019.07.24", "title": "\"Фейсбук\" ще плати на САЩ 5 млрд. глоба, задето не е опазила данните на потребители"}
{"url": "https://www.dnevnik.bg/politika/2019/07/24/3942581_nek_shte_prodade_na_aec_kozlodui_chast_ot_oborudvaneto/", "text": "Национална електрическа компания (НЕК) ще може да продаде на АЕЦ \"Козлодуй\" ЕАД част от наличното старо оборудване, което се намира на площадката на АЕЦ \"Белене\". Това е записано в решение на Министерския съвет, взето на днешното му заседание, съобщи правителствената пресслужба. Става въпрос за филтри, вентилатори и други детайли, които са от съществено значение за изпълнение на програмите за продължаване на срока на експлоатация на 5 и 6 блок на АЕЦ \"Козлодуй\" и за увеличаване на мощността на реакторната установка до 104%. Стойността на предвиденото за продажба оборудване е близо 2.8 млн. лв. Продажбата ще бъде извършена чрез пряко договаряне между двете дружества, се посочва в решението. В него се уточнява, че възможността за подобна сделка е регламентирана в Правилника за реда за упражняване правата на държавата в търговските дружества с държавно участие в капитала. В неговите текстове е посочено, че началната цена за продажбата се определя от независим оценител след прието решение на Министерския съвет. Изпълнението на програмите за продължаване на експлоатационния срок на 5 и 6 блок на АЕЦ \"Козлодуй\" изисква доставка на резервни части за ремонт или доставка на ново оборудване с цел поддържане в изправно състояние на съоръженията. Наличното на площадката на АЕЦ \"Белене\" оборудване е аналогично с проектно монтираното в АЕЦ \"Козлодуй\" и позволява взаимната им замяна. Използването на аналогично оборудване от площадката на АЕЦ \"Белене\" ще спести на АЕЦ \"Козлодуй\" време и разходи за допълнителни изследвания и проекти за адаптиране към съществуващите системи, мотивират решението си министрите. Кабинетът одобри и нов договор за застраховка \"Обща гражданска отговорност\" на АЕЦ \"Козлодуй\". Срокът на сегашния договор изтича на 31 юли. Новият ще е с гражданско дружество \"Български национален застрахователен ядрен пул\" за срок от една година. От 2002 г. \"АЕЦ Козлодуй\" ЕАД сключва всяка година договор за застраховката, изисквана от Виенската конвенция за гражданска отговорност за ядрена вреда и в текст от Закона за безопасно използване на ядрената енергия.", "date": "2019.07.24", "title": "НЕК ще продаде на АЕЦ \"Козлодуй\" част от оборудването от площадката на \"Белене\""}
{"url": "https://www.dnevnik.bg/evropa/2019/07/24/3942591_pravitelstvoto_odobri_kandidaturata_na_mariia_gabriel/", "text": "Министерският съвет одобри кандидатурата на Мария Габриел за член на Европейската комисия, предаде правителствената пресслужба. От юли 2017 година Мария Габриел е европейският комисар по цифрова икономика и цифрово общество. В съобщението се посочва: \"В рамките на мандата й тя създава първата, изцяло цифрова програма \"Цифрова Европа\" с бюджет 9.2 милиарда евро за следващия седемгодишен бюджет на Европейския съюз. Автор е на инициативата за безплатен безжичен интернет за общините в Европа \"WIFI4EU\", както и на схемата за платен трансграничен стаж за студенти \"Цифрова възможност\". Мария Габирел създава първата Цифрова програма на ЕС за Западните Балкани и още през юли 2019 г. са намалени драстично таксите за роуминг между шестте балкански държави. Под ръководството на Габриел е изработено ново европейско законодателство за киберсигурност, включващо засилване на Европейската агенция за киберсигурност и за първи път рамка за сертифициране на продукти и услуги в тази сфера\". Мария Габриел е два пъти член на Европейски парламент и два пъти става \"Евродепутат на годината\" - през 2016 г. в категория \"Развитие\" и през 2013 г. в категория \"Равенство между половете\" . Като член на Европейския парламент тя става най-младият ръководител на мисия на ЕС за наблюдение на избори в трети страни. Докладчик е по 1/3 от всички споразумения на ЕС за либерализиране на визовия режим с трети страни. Създава и работна група по пчеларство в Европейския парламент, се казва още в съобщението. По време на преговорите между държавите - членки на ЕС, за бъдещите ръководители на блока премиерът Бойко Борисов  каза, че  България е отхвърлила предложение за поста върховен представител на ЕС за външната политика и сигурността. \"Искаха много да има и българин в имената, но това, което предлагат, е върховният представител, тази тема на мен не ми е интересна, защото така си губя комисар\", заяви Борисов, като уточни, че е имало предложение Габриел да бъде върховен представител.", "date": "2019.07.24", "title": "Правителството одобри кандидатурата на Мария Габриел за еврокомисар"}
{"url": "https://www.dnevnik.bg/sviat/2019/07/24/3942590_bivshiiat_sobstvenik_na_kremikovci_i_cska_pramod_mital/", "text": "Индийският бизнесмен Прамод Митал бе задържан от полицията в централата на компания в северната част на Босна и Херцеговина по подозрение в организирана престъпна дейност и злоупотреба със служебно положение, съобщи прокуратурата в балканската република, цитирана от \"Ройтерс\" и БТА. Митал бе собственик на българския металургичен комбинат \"Кремиковци\", който прекрати дейността си през 2009 г., както и на футболния клуб ЦСКА, продаден от него същата година, припомня \"Франс прес\". Милиардерът, който е по-млад брат на стоманения магнат Лакшми Митал, оглавява надзорния съвет на металургичния комплекс \"Глобал Испат коксна индустрия Лукавац\" (ГИКИЛ), който е един от най-големите износители в Босна. Прокурорът Чазим Серхатлич от районната прокуратура в град Тузла каза по държавната телевизия, че заедно с Митал са задържани още главният мениджър на ГИКИЛ Парамеш Бхатачари и членът на надзорния съвет Разиб Даш. Според него началото на тяхната престъпна дейност датира още от 2003 г. Според  босненския канал  на балканската телевизия N1 тримата, ако бъдат обвинени, може да получат до 45 г. затвор. Засега тримата са задържани във фирмената централа в северния град Луковац, докато полицията извършва обиски в офиса им, след което те ще бъдат отведени в прокуратурата на Тузла, каза Серхатлич. Според него със заповед за арест се издирва и четвърти заподозрян участник в престъпната група. Очаква се задържаните да се явят пред съда днес, добавя \"Франс прес\". Засега никой от ръководството на компанията не е намерен за коментар извън редовното работно време на фирмата, отбелязва \"Ройтерс\".", "date": "2019.07.24", "title": "Бившият собственик на \"Кремиковци\" и ЦСКА Прамод Митал е задържан в Босна"}
{"url": "https://www.dnevnik.bg/bulgaria/2019/07/24/3942605_iniciativa_pravosudie_za_vseki_prizova_za_ottegliane/", "text": "Гражданско сдружение Инициатива \"Правосъдие за всеки\" изпрати отворено писмо до Висшия съдебен съвет (ВСС) с призив прокурорската колегия да оттегли кандидатурата на Иван Гешев за главен прокурор и в оставащите дни до края на номинациите да бъде излъчена друга, която \"да бъде приета нормално от магистратите и обществото\". \"Казваме ви го с дълбока загриженост за опасните за правовата държава и гражданските права и свободи последици, ако не го сторите, но и с предупреждението, че будното гражданско общество активно ще се противопостави на поредния опит да се излъчи удобен за сенчестата власт главен прокурор!\", пишат от гражданското сдружение. Според Инициатива \"Правосъдие за всеки\" с  единодушната подкрепа на 11-те членове  на прокурорската колегия изборът за наследник на Цацаров е бил предопределен поради \"безалтернативността на тази кандидатура\". И припомнят, че министърът на правосъдието Данаил  Кирилов заяви, че няма да издига кандидат  освен при \"съществено изкривяване на процедурата\". От гражданското сдружение са убедени, че всъщност процедурата е вече изкривена, доколкото за пръв път в новата демократична история на страната ще се състои \"избор\" при липса на всякаква конкуренция за поста главен прокурор, който следва да следи за законността и да провежда наказателната политика на държавата. \"Един кандидат означава, че в прокуратурата други достойни за този висок пост няма, а това е тежка диагноза за нейната работа. Но и означава също, че каквато и концепция за управление да предложи този кандидат, той ще бъда избран без съществени критики и въпроси, за да не пропадне самата процедура по избора\", смятат от неправителствената организация. И отправят няколко въпроса: - Ще гласувате ли за кандидат за главен прокурор, който е склонен да произнася публично присъди без окончателен съдебен акт и да нарича задържани или само обвинени лица \"престъпници\", без дори да има образувано дело срещу тях и внесен обвинителен акт в съда? - Ще подкрепите ли с вота си кандидат за главен прокурор, който заявява открито, че е против класическия правен принцип за разделение на властите и обявява себе си за \"несистемен играч\"? - Ще дадете ли доверието си на прокурор, който назовава имена на собственици на медии, политици и бизнесмени като хора, вършещи системни престъпления срещу републиката, без срещу същите да са постановени присъди, и който нарича политици от легитимни и участващи на избори партии екстремисти? - Ще може ли да оправдаете подкрепата си за избор за главен прокурор на ръководителя на специализираната прокуратура, който до момента няма нито едно успешно завършено знаково дело с влязла в сила осъдителна присъда? - Ще се доверите ли на човек, който откровено лъже в свои публични изявления и интервюта с цел злепоставяне на свои критици или обвинени от него лица? От \"Правосъдие за всеки\" посочват, че въпросите произтичат  само от едно интервю на Гешев , излъчено по БНТ и продължило 35 минути. \"След него се появиха поне пет основателни причини да оттеглите своята подкрепа за тази кандидатура. Може да го сторите и да излезете с чест от ситуацията, в която се самопоставихте с така излъчената \"единна кандидатура\", като имате още две дати, на които да номинирате човек с наистина сериозна професионална биография и безспорни нравствени качества\", призовават в отвореното писмо от неправителствената организация. \"Може и да не го сторите, но тогава ще трябва да мотивирате добре своя вот на 24 октомври, защото въпросите, които ще бъдат зададени и в България, и от нашите европейски партньори, ще бъдат много и тежки. А пък ако се появи ситуация, в която тогава гласувате за друг кандидат, ще възникне тежкият въпрос кога сте били искрени и отговорни – на 22 юли при номинацията на прокурор Гешев или на 24 октомври, когато сте я бламирали по други и отново силно неясни причини\", допълват още от организацията. Преди да се стигне до избор, според тях, членовете на ВСС трябва да отговорят на въпросите: - Поддържате ли конституционната постановка и основния демократичен принцип на разделението на властите? - Зачитате ли презумпцията за невинност до постановяване на окончателна присъда и допускате ли да се нарушават граждански права? Писмото с всички въпроси и искания е внесено днес във ВСС. По-рано днес писмо с подобно искане бе внесено във ВСС и от  адвокати, които призоваха кадровия орган  да направи преценка дали изказванията на Гешев в интервюто по БНТ отговарят на етичните стандарти, към които се придържат магистратите. Вчера с официална позиция  \"Демократична България\" поиска оставката на Гешев , а главният прокурор Сотир  Цацаров заяви, че той е правилният избор . Всичко за процедурата по избора на нов главен прокурор -  тук .", "date": "2019.07.24", "title": "Инициатива \"Правосъдие за всеки\" призова за оттегляне на номинацията на Гешев"}
{"url": "https://www.dnevnik.bg/sport/2019/07/24/3942532_amazon_shte_izluchi_poredica_za_opita_na_liids_da_se/", "text": "Компанията за стрийминг услуги \"Амазон\" ще излъчи поредица за вълнуващия опит на \"Лийдс\" да се върне във Висшата лига след 15-годишно отсъствие. Един от най-известните футболни клубове в Англия остана много близо до елита, но и през новия сезон ще играе в Чемпиъншип. Това е поредният отбор, който става герой на продукцията на \"Амазон\", след \"Манчестър сити\". Поредицата е от шест епизода, които ще бъдат излъчени чрез платформата Amazon Prime, за която се заплаща допълнителен абонамент. Филмът е озаглавен \"Отведете ни у дома\". В ролята на разказвач зад кадър ще влезе носителят на \"Оскар\" Ръсел Кроу. Поредицата се фокусира върху сезона на \"Лийдс\" в Чемпиъншип под ръководството на Марсело Биелса. \"Успехът, който постигнахме с поредицата за \"Манчестър сити\", ни вдъхнови да търсим още такива истории. Видяхме, че не само феновете на \"Сити\" проявиха голям интерес към поредицата, но и тези на останалите клубове\", каза Крис Бърд, който е отговорник за Amazon Prime. \"Лийдс\" е трикратен шампион на Англия преди ерата на Висшата лига, а в края на 90-те години беше сред най-силните отбори в страната, достигайки далеч е европейските турнири. През 2004 г. тимът изпадна от елита.", "date": "2019.07.24", "title": "\"Амазон\" ще излъчи поредица за опита на \"Лийдс\" да се върне във Висшата лига"}
{"url": "https://www.dnevnik.bg/sport/2019/07/24/3942617_nirmal_purdja_napravi_purvoto_za_sezona_izkachvane_na/", "text": "Непалецът  Нирмал Пурджа  направи първото изкачване на К2 (8611 м) за сезона, съобщава thehimalayantimes.com. Заедно с екипа си от четирима шерпи той стъпи на втория по височина връх на планетата. Петимата са опънали парапет, с което отварят пътя към върха, заяви Мингма шерпа, който ръководи Seven Summit Treks. Това е десетият изкачен осемхилядник от Нирмал Пурджа за малко повече от три месеца. Погледът му вече е насочен към Броуд Пик (8047 м). Пурджа е устремен към изпълнението на своя  \"Възможен проект 14/7\", като опитва да изкачи всичките 14 осемхилядника за седем месеца . Изпитанието му започна в средата на април. Рекордът за най-бързо изкачване на всички осемхилядници е на Йежи Кукучка - седем години, 11 месеца и 14 дни (между 1979 и 1987 г.). Нирмал Пурджа, наричан Нимс, започна предизвикателството си в средата на април. Той вече изкачи Анапурна (8091 м) на 22 април, Дхаулагири (8167 м) на 12 май, Канчендзьонга (8586 м) на 15 май. На 22 май записа историческо постижение, като стъпи на Еверест (8848 м) и на Лхотце (8516 м), а два дни след това  стъпи и на Макалу (8485 м) . Изпитанието му се пренесе към Пакистан, като първо изкачи Нанга Парбат (8125 м) на 3 юли, а след това Гашербрум I и II (съответно на 15 и 18 юли). Ако предизвикателството на бившия гурка (непалски воин) върви успешно, се предвижда заключителните му изкачвания в рамките на \"Възможен проект 14/7\" да са на Манаслу (8163 м), Чо Ойю (8201 м) и Шиша Пангма (8013 м) през октомври. При похода си към върховете непалецът използва допълнителен кислород, както и подкрепата на шерпи. Общо 40 души са успявали да изкачат 14-те осемхилядника, като 19 са го направили, без да използват допълнителен кислород. Пръв е италианецът Райнхолд Меснер (между 1970 и 1986 г.). Наскоро българинът  Атанас Скатов изкачи девети осемхилядник, като стъпи на Гашербрум II .     ", "date": "2019.07.24", "title": "Нирмал Пурджа направи първото за сезона изкачване на К2 и гледа към Броуд Пик"}
{"url": "https://www.dnevnik.bg/photos/2019/07/24/3942399_fotogaleriia_nepredskakzuem_spontanen_shoumen_-/", "text": "Новият лидер на британските консерватори и  е известен с прозвището Британския Тръмп. Борис Джонсън е опитен политик, бил е журналист, пораждащ полемика, беше кмет на Лондон по време на летните олимпийски игри през 2012 г., беше и външен министър, склонен е към гафове. Снимката е от 2011 г., когато е кмет.", "date": "2019.07.24", "title": "Фотогалерия: Непредсказуем, спонтанен, шоумен - новият британски премиер"}
{"url": "https://www.dnevnik.bg/bulgaria/2019/07/24/3942635_nai-zasegnati_ot_techa_na_danni_sa_189_dushi_obiaviha/", "text": "Най-засегнатите от изтичането на данни от Националната агенция за приходите (НАП) са 189 души, за тях има разкрита най-много информация. Това показват досегашните проверки на агенцията, съобщи на сайта си институцията. За тези хора в незаконно разпространените през миналата седмица данни има комбинация от имена, ЕГН, адрес, номер, валидност и издател на валидна лична карта. За тях съществува по-голям риск от потенциални злоупотреби и те ще бъдат персонално уведомени от Националната агенция за приходите веднага по телефон или имейл, се казва в съобщението. За останалите засегнати от теча близо 4 млн. българи, чиито данни бяха противозаконно огласени, НАП не вижда смисъл и нужда да сменят личните си карти. Около десет дни след теча от НАП декларираха готовност да излязат и с \"практически съвети\" към хората, които са по-слабо засегнати от случилото се. И обещаха такава информация да бъде публикувана в сайта на агенцията днес до края на деня. След като от началото на скандала от НАП многократно обещаха да пуснат търсачка, в която хората да проверят дали данните им са били разкрити неправомерно, в съобщението днес отново се декларира готовност това приложение да бъде пуснато. Не се споменава кога точно. \"В момента в агенцията съпоставят незаконно разпространената данъчно-осигурителна информация с тази в реалните си бази данни, за да се провери дали няма дописване или манипулация, съобщиха от приходното ведомство. След приключване на проверките агенцията ще може да предостави на лицата и информация за конкретния тип данни, които са били разпространени\", съобщават от институцията. Приложението за проверка за незаконно разпространени лични данни ще работи с ЕГН, като ще изпраща резултатите от обработката на въведен от потребителя мобилен номер. Проверката ще е еднократна - само за един човек, и ще дава отговор единствено дали има незаконно разкрита информация.", "date": "2019.07.24", "title": "Най-засегнати от теча на данни са 189 души, обявиха от приходната агенция"}
{"url": "https://www.dnevnik.bg/bulgaria/2019/07/24/3942637_zapochna_procedurata_po_stroitelstvoto_na_purviia/", "text": "Започва изпълнението на процедура по строителство на първия изкуствен остров в Черно море северно от Варна. Това научи \"Дневник\" от участници във вчерашното заседание на общинския експертен съвет по устройство на територията. Островът е предвиден в Подробния устройствен план на курорта Св. св. Константин и Елена, влязъл в сила през 2017 г. след заповед, издадена от зам.-министъра на регионалното развитие и благоустройството Валентин Йовев. Курортът Св. св. Константин и Елена край Варна е собственост на едноименното туристическо поделение на групата \"Химимпорт\". В текстовата част на плана изкуственият остров е описан като \"противоабразионно и брегоукрепително съоръжение за увеличаване на плажната площ, което ще има и участък – яхтено пристанище\". Неговата конструкция и точната конфигурация трябва да бъдат уточнени в бъдещите технически проекти. Според обосновката на идеята за строителство на изкуствени острови в морето, отразена в текстовата част, те могат да доведат до \"общо увеличаване на устойчивостта на склоновете и клифа срещу хлъзгане и свличане\". Възможността за строителство на острови в акваторията на Черно море беше допусната с поправки в Закона за устройство на Черноморското крайбрежие, приети от Народното събрание през 2013 г. По време на дебатите тогава стана ясно, че строителството на изкуствени острови в морето ще се допуска като концесия за строителство на морски плаж, а самата поправка беше приета по искане на бизнеса и подкрепена от кметове на черноморските общини. Още в средата на юли 2017 г. главният архитект на Варна Виктор Бузев обяви, че  край Варна и курортните комплекси Св. св. Константин и Елена и Златни пясъци предстои изграждането на общо четири острова  като \"брегоукрепителни съоръжения по крайбрежието\". \"Нашата задача е да маркираме в плановете такава възможност, в случая – срещу бившия минерален басейн на някогашния курорт \"Дружба\" (Св. св. Константин и Елена, бел. ред.). След като островът бъде изграден, ще допуснем строителството на яхтено пристанище и евентуален подводен ресторант\", каза тогава Бузев. Посоченото мястото за първия остров с яхтено пристанище и подводен ресторант вероятно не е случайно. Върху терена на някогашния \"минерален басейн в курорта Св. в. Константин и Елена\" едноименното дружество междувременно  построи петзвезден хотел с балнеоложки център . Той се намира само на стотина метра от морския бряг и е с разгъната застроена площ от близо 19.5 хил. кв.м.      Идея за строителството на остров в морето имаше и дружеството \"Холдинг Варна, свързано също с \"Химимпорт\". Първоначалният вариант предвиждаше два острова срещу т.нар. \"Алея Първа\" - крайбрежната зона на града. В общия му устройствен план обаче е предвиден само един и то северно от зоната. Според плановете още три острова трябва да се появят и пред курорта Златни пясъци.", "date": "2019.07.24", "title": "Започна процедурата по строителството на първия изкуствен остров по Черноморието"}
{"url": "https://www.dnevnik.bg/zelen/2019/07/24/3942639_organizacii_podadoha_signali_za_nezakonna_sech_v/", "text": "Защитената местност Силистар е застрашена от поголовни сечи заради прокарване на нови горски пътища до плажа \"Листи\" - това съобщи Асоциацията на парковете в България, която вече е подала сигнал до окръжната прокуратура в Бургас (с пълното съдържание на сигнала можете да се запознаете в прикачения файл).  \"На територията на защитената местност са установени прясно отсечени дървета без редовно позволително за сеч, в забранен период за извършване на сечи. Премахнатата растителност е с цел направа на нов горски път, който според  Заповедта за обявяване на Защитена местност Силистар  също е забранена дейност\", посочват от асоциацията. Със сигнала до прокуратурата от асоциацията са изразили сериозните си опасения, че извършените действия на територията на защитената местност е възможно да представляват престъпления по смисъла на Наказателния кодекс. За изсичането на дървета и прокарването на незаконен път в защитената местност  първа съобщи  коалицията от неправителствени организации и граждански групи \"За да остане природа в България\". Оказа се, че се снима продукция на  \"Нова телевизия\", която ден по-късно обяви в официална позиция , че \"Игри на волята: България\" се снима с разрешението и съгласието на всички компетентни институции\". За изсечени дървета в местността сигнализират и от сдружението \"Зелена Странджа\", което организира походи в Бургаска област. \"Заради снимките на телевизионна продукция е посегнато на една уникална екосистема\", посочват от организацията пред БНР днес. Във фейсбук групата \"Да запазим Корал\" бяха  публикувани няколко видеоклипа  на жена на име Гери Николова, на които се вижда как множество дървета непосредствено зад плажа са изкоренени, а през мястото видимо е минавала тежка техника.", "date": "2019.07.24", "title": "Организации подадоха сигнали за незаконна сеч в защитената местност Силистар"}
{"url": "https://www.dnevnik.bg/kultura/2019/07/24/3942623_vulko_chobanov_e_tazgodishniiat_nositel_na_nagradata/", "text": "Вчера в Софийската градска художествена галерия беше представена изложбата с номинираните за наградата за млад съвременен артист \"БАЗА\". По традиция на откриването представителите на Института за съвременно изкуство - София, и фондация \"Едмонд Демирджиян\", които ръководят конкурса, обявиха победителя. Тази година това е 28-годишният Вълко Чобанов. Неговата награда е двумесечен престой в Ню Йорк и самостоятелна изложба в галерията на Института за съвременно изкуство – София. След като името му беше обявено, Чобанов пристъпи плахо към микрофона, за да заяви, че не е очаквал да победи в конкурса, и да се оттегли.      За наградата бяха номинирани осем млади артисти, които по регламент са на възраст до 35 г. Произведенията на Александър Александров, Венета Андрова, Милена Георгиева, Невена Екимова, Мария Налбантова, Радостин Седевчев, Севда Семер и Вълко Чобанов предизвикаха голям интерес и напълниха залата на втория етаж на галерията. По време откриването се състоя и пърформансът на Милена Георгиева от две части: \"Песента за жената\" и \"Има нещо, за което трябва да поговорим\". Вълко Чобанов е завършил сценография в Академията за музикално, танцово и изобразително изкуство \"Проф. Асен Диамандиев\" в Пловдив и магистратура по дигитални изкуства в Националната художествена академия. През 2011 г. участва в изложбата Average Content на фондация  eXAF. По-късно представя свои произведения и пърформанси на фестивалите DA Fest, Sofia Underground и Оne Design Week.      Наградата БАЗА в България е основана по инициатива на Мария Василева. Сред досегашните носители на наградата са Рада Букова, Антон Терзиев, Викенти Комитски, Александра Чаушова, Димитър Шопов и Мартин Пенев.", "date": "2019.07.24", "title": "Вълко Чобанов е тазгодишният носител на наградата БАЗА"}
{"url": "https://www.dnevnik.bg/sport/2019/07/24/3942640_ungarec_schupi_desetgodishen_svetoven_rekord_na_maikul/", "text": "Унгарецът Кристоф Милак счупи световния рекорд на 200 м бътерфлай, който Майкъл Фелпс държеше вече десет години. 19-годишният състезател спечели златото на световното първенство в Южна Корея с 1:50,73 мин. До момента върховото постижение в дисциплината беше 1:51,51 на Фелпс. Българинът Антъни Иванов остана на 0,13 сек от влизане във финала. Той участва в преплуване след полуфинала, като негов съперник беше Тамаш Кандереши, се състоя преди подборните серии на четвъртия състезателен ден.  Двамата записаха равен резултат 1:56,25 мин в полуфинала и поделиха последното осмо място за влизане във финала. В прекия дуел между двамата Иванов завърши за 1:59,52 мин. Сребърния медал заслужи японецът Даия Сето, който завърши за 1:53,86 мин. Южноафриканецът Чад Льо Кло стигна до бронза с 1:54,15 мин. Новият световен шампион се движеше под нормата за рекорда на Фелпс на 150-ия метър - така, както беше и на европейското през 2018 г. Сега обаче Милак успя да удържи високото темпо и стана първият човек, слязъл под 1:51 мин. Досега най-добрият резултат на унгарския тийнейджър беше 1:52,71 мин.     ", "date": "2019.07.24", "title": "Унгарец счупи десетгодишен световен рекорд на Майкъл Фелпс"}
{"url": "https://www.dnevnik.bg/sviat/2019/07/24/3942685_kitai_obiavi_seriozni_sukrashteniia_v_armiiata_tia/", "text": "Народноосвободителната армия на Китай наброява близо 2 милиона души след съкращения, се казва в публикуваната днес \"Бяла книга за националната отбрана на Китай в новата епоха\", предаде ТАСС. \"Триста хиляди души от личния състав бяха съкратени за поддържане на числеността на армията в рамките на 2 милиона души\", се казва в документа, цитиран от агенциите \"Синхуа\" и БТА. По този начин, както е отбелязано в Бялата книга, числеността на личния състав в ръководните звена е съкратена с 25 процента, а в небойните формирования с 50 процента. Преди началото на реформата през 2015 г. числеността на китайската армия се оценяваше на 2.3 млн. души. В Бялата книга се казва още, че в съответствие с националното икономическо развитие разходите на Китай за отбрана ще запазват умерен и стабилен растеж. Според документа тази година Китай възнамерява да увеличи разходите за национална отбрана със 7.5 процента до 1.19 трлн. юана (около 177.61 млрд. долара). През 2017 г. военният бюджет на Китай бе увеличен със 7 процента и за първи път в историята преодоля границата от 1 трлн. юана и достигна 1.044 трлн. юана (около 151.97 млрд. долара). През 2018 г. китайските власти увеличиха разходите за национална отбрана с 8.1 процента до 1.11 трлн. юана (около 175 млрд. долара). Много международни организации, включително Стокхолмският международен институт за изследвания на проблемите на мира (СИПРИ), смятат, че Китай съществено занижава официалните данни за военния си бюджет, а истинските му разходи за отбрана могат да са по-високи с 25-50 процента. Според военни анализатори публикуваните данни не включват някои много обемни за финансиране пера: разходите за стратегическите сили, научно-техническите разработки в отбраната, вноса на въоръжение от чужбина, разходите за Народната военна полиция (аналог на вътрешни войски) и за други военизирани формирования.", "date": "2019.07.24", "title": "Китай обяви сериозни съкращения в армията, тя вече наброява 2 млн. души"}
{"url": "https://www.dnevnik.bg/sviat/2019/07/24/3942688_mjulur_pred_kongresa_trump_moje_da_bude_suden_kogato/", "text": "Доналд Тръмп може да бъде съден, след като спре да бъде президент - това каза специалният прокурор Робърт Мюлър на изслушване в Конгреса. Мюлър бе призован, за да даде показания по доклада си за \"руското разследване\", което продължи близо две години. Предпазливият език, използван в него, позволи и на демократи, и на републиканци да се придържат към собственото си мнение по темата дали Тръмп е влязъл в Белия дом с помощта на Кремъл и може ли президентът да бъде отстранен от длъжност заради това. Действащ президент не може да бъде съден; а импийчмънтът е сложна процедура, която изисква данни, че президентът е извършил тежки престъпления, както и широка обществена подкрепа. Специалният прокурор не препоръча на министерството на правосъдието да повдигне обвинения на президента, въпреки че бе открил  10 случая на \"потенциално възпрепятстване на правосъдието\" , и категорично посочи, че Русия се е намесила в изборите. Ключовото в случая бе, че няма доказателства, че екипът на Тръмп е действал осъзнато заедно с руснаците. В изявлението си, с което обяви, че приключва разследването, Мюлър каза: \"Ако екипът, разследващ руската намеса в изборите и евентуално възпрепятстване на правосъдието, бе уверен, че президентът на Съединените щати  Доналд Тръмп не е извършил престъпление , щеше да го каже изрично. Конституцията обаче не позволява действащ президент да бъде обвинен във федерално престъпление и въпросът за обвиненията не бе част от мисията на екипа.\"", "date": "2019.07.24", "title": "Мюлър пред Конгреса: Тръмп може да бъде съден, когато спре да бъде президент"}
{"url": "https://www.dnevnik.bg/gradska_sreda/2019/07/24/3942641_nedostroeniiat_dom_na_bulgarite_v_chujbina_rodna/", "text": "Недостроеният Дом на българите в чужбина, наречен \"Родна стряха\", ще бъде съборен. На мястото на 5-етажната сграда ще се построи училище и детска градина е предложението на Столичната община. Теренът е с площ от 6500 кв.м и е близо до кръстовището на ул. \"Т. Каблешков\" и бул. \"България\". В строежа са вложени пари на българи от чужбина, събирани в началото на 80-те години. Сега сградата е собственост на Националния дарителски фонд (НДФ)\"13 века България\", който я придобива с решение на Министерския съвет от 16 май 2008 г. Предстои фондът да я дари на общината с условието в бъдещото училище, което се построи на нейно място, да има многофункционална зала за културни прояви, която да носи името \"Дом \"Родна стряха\". Историята на начинанието започва през 1981 г. При многобройните прояви и строежи за честването на 1300-годишнината на българската държава комунистическата власт решава да се изгради \"дом\" на емигрантите. В посолствата из цял свят започва набирането на дарения. На дипломатическите представителства е разпоредено да дават т.нар. дарителски свидетелства срещу 20 долара всяко. Нямало е ограничения за броя на купените свидетелства. Колко пари от дарения на българи от чужбина са били събрани - в публикации в медиите през годините се споменават различни суми, най-често между 800 000 и 850 000 долара. За строежа на \"Родна стряха\" по проект на арх. Богдан Томалевски, започнал през 1985 г., обаче са вложени държавни средства, тъй като набраните дарения не са стигали. 9 милиона лева струва сградата, обяви през 2008 г. пресцентърът на правителството на Сергей Станишев. През 1990 г. строителите стигат до петия етаж и окончателно спират, поради липса на финансиране. \"Събрани са скромни дарения в размер на 150 000 долара. Това са предварителни данни, които черпим от фонда (НДФ \"13 века България\"), каза за \"Дневник\" доц. Тодор Чобанов, зам.-кмет по културата и образованието на Столичната община. Изпълнителният директор на НДФ \"13 века България\" Слава Иванова заявява в писмо до кмета на София от 16 юли, че \"в строителството на обекта са вложени средства, дарени от българи в чужбина с ясно изразена дарителска воля за построяването на този дом\". В писмото й до кмета на София не се споменава каква е сумата на набраните дарения. Потърсена за коментар, тя не бе открита на служебния телефон. Справка в последните годишни отчети на фонда показва, че за построяването на дома не са останали никакви пари. \"Сградата е в аварийно състояние и има разпореждане да бъде съборена, защото се разпада\", обясни състоянието на Дом \"Родна стряха\" зам.-кметът Чобанов. Тя е построена до петия етаж с разгърната площ от 9939 кв.м. Първите два етажа са били за конферентни зали и кабинети за администрацията на Комитета за българите в чужбина по времето на социализма. Третият етаж е бил за ресторант, а четвъртият и петият – хотелска част с 50 стаи. В тях е трябвало да преспиват гостуващите в родината \"невъзвръщенци\", които не са имали право да отсядат в частни домове. Сега, 35 години след събраните пари от сънародниците, недостроеният им български \"дом\" ще бъде съборен.", "date": "2019.07.24", "title": "Недостроеният Дом на българите в чужбина \"Родна стряха\" ще бъде съборен"}
{"url": "https://www.dnevnik.bg/evropa/2019/07/24/3942691_djonsun_shte_naznachi_za_starshi_suvetnik_direktora_na/", "text": "Борис Джонсън, който поема днес поста британски премиер, ще назначи за старши съветник Доминик Къмингс, директора на кампанията в подкрепа за напускане на ЕС, предадоха \"Франс прес\" и \"Ройтерс\". Малко известен на широката публика, Къмингс ръководеше \"Vote Leave\" - групата, водила официалната кампания в подкрепа на Брекзит и спечелила референдума през юни 2016 година. Смята се, че той самият е изиграл решаваща роля за резултата, избирайки да води кампания, базирана повече на социалните мрежи, отколкото на традиционни политически митинги. След победата на референдума методите на \"Vote Leave\" бяха поставени под въпрос неведнъж, припомня АФП. През юли 2018 г. британската избирателна комисия му наложи глоба за надхвърляне на тавана на разрешените разходи и за таен съюз с друга група, подкрепяща Брекзит. Това не е позволено от британския изборен кодекс. Давайки на Къмингс толкова висок пост, екипът на  Джонсън  поема риска да си навлече критики от някои депутати, включително поддръжници на Брекзит, които са ставали мишена на острия език на бившия ръководител на кампанията за излизане от ЕС, отбелязва \"Ройтерс\". Новият британски премиер  има само 99 дни, за да се справи с кризата с Брекзит, която предизвика забавяне на икономическия растеж, оставка на премиера Тереза Мей и дълбоко разделение в страната. През последните три години Къмингс написа множество силно критични статии срещу правителствената стратегия за Брекзит. Във филма \"Brexit: The Uncivil War\", излъчен по Канал 4, ролята на Къмингс изпълнява Бенедикт Къмбърбач - показва подстрекател, използващ тактики, базирани на \"Изкуството на войната\" на Сун Цзъ. /БТА", "date": "2019.07.24", "title": "Джонсън ще назначи за старши съветник директора на групата, водила кампания за Брекзит"}
{"url": "https://www.dnevnik.bg/bulgaria/2019/07/24/3942701_provali_se_i_vtoriia_opit_za_vuzlagane_na_obshtiia/", "text": "И трите участника в конкурса за възлагане на обществената поръчка за изработване на Общ устройствен план на Бяла са отстранени от по-нататъшно участие в него, като с това процедурата е прекратена. Това показва докладът, изпратен от членовете на комисията по обществената поръчка, до зам.-министъра на регионалното развитие Николай Нанков. В него е записано, че и трите кандидата, допуснати до участие в процедурата - \"Агенция за устойчиво развитие и евроинтеграция - екорегиони\", \"Агора 66\" и \"Стоарх\", са отстранени, тъй като \"представените от тях оферти не отговарят на предварително обявените в техническата спецификация условия за изпълнение на поръчката\". са свързани с неспазване на \"минималните изисквания за придобита професионална квалификация на предложените експерти\". След фалстарт през 2017 г.  търгът бе организиран повторно от Министерството на регионалното развитие и благоустройството през януари тази година . Проточилият се избор на дружеството, което трябваше да изработи Общия устройствен план на Бяла, бе съпътстван от подозрения дали той ще удовлетвори отдавна заявените Там  компанията \"Мадара Юръп\" има намерения да строи туристически комплекс \"Блек сий гардънс\" . Според междинния доклад на дружеството за първото тримесечие на 2019 г. първоначалният проект е бил за около 7600 жилища (1 млн. кв.м), 151 хил. кв.м хотелска част и 35 хил. кв.м площ за заведения за хранене и свободно време. Общата разгъната застроена площ на комплекса е трябвало да бъде 1.2 млн. кв.м. Сега обаче дружеството е преценило, че проектът се нуждае от ново проектиране с цел намаляване на общата разгъната застроена площ приблизително до 208 хил. кв.м, като фокусът ще е върху хотели, вилно селище, което ще функционира на хотелски принцип, търговски съоръжения и съоръжения за свободно време и СПА процедури.      Втори голям инвеститор - дружеството \"Макси I\", предвижда изграждането на \"луксозен къмпинг\" върху 165.5 дка до плажа Карадере. Проектът бе представен за последен път през 2014 г., а негов актуализиран вариант не е бил публично обсъждан до този момент. Местността Карадере попада в две защитени зони, включени в Европейската екологична мрежа \"Натура 2000\" - \"Шабла\" и \"Камчийски пясъци\", а освен това се намира и зад плаж, предназначен за природосъобразен туризъм. Първото дружество, отстранено от процедурата по възлагане на обществена поръчка за нов Общ устройствен план на Бяла, е Тя има интересна история, свързана с опитите за забрана на свободното къмпингуване, ограничаването на достъпа до морския бряг през частни имоти и определянето на защитени територии по крайбрежието. Компанията е участвала и в предходния търг за възлагане обществена поръчка по изработването на Общ устройствен план на Бяла през 2017 г. Тогава тя е водещ партньор в \"Консорциум ОУП Бяла 2017\", който е класиран на първо място. Процедурата по поръчката обаче е прекратена от регионалното министерство, тъй проверка е установила, че като служител в отдел \"Обществени поръчки\" на регионалното министерство сестрата на управляващия \"Агора 66\" Георги Митрев – Мария, е била натоварена с изготвянето на тръжната документация за изработване на Общ устройствен план на Бяла. Освен това Мария Митрева е била определена и като лице за контакти по провеждането на процедурата за възлагане обществената поръчка. Освен това Мария Митрева е вписана и като съдружник с миноритарен дял в \"Агора 66\".      Не по-малко интересна е и бизнес биографията на Георги Митрев. В различни периоди от време неговото име фигурира сред собствениците и в управителните органи на общо 27 дружествd. По-голямата част от тях са създавани с цел участие в търгове за възлагане на обществени поръчки. От 2009 г. до 2014 г. Георги Митрев е бил и съуправител на дружеството \"Глобъл проджект мениджмънт\" заедно с председателя на управителния съвет на \"Химимпорт\" и член на надзорния съвет на Централна коорперативна банка Марин Митев. До 2013 г. Митрев е управлявал и представлявал дружеството ТПО, собственост на \"Холдинг Варна\". То също е свързвано с кръга от дружества около Централна кооперативна банка и \"Химимпорт\". Последният участник, допуснат до участие в търга за изготвяне на Общ устройствен план на Бяла, е едноличното дружество То е регистрирано през 2003 г. с широк предмет на дейност. Сред най-известните архитектурни проекти на \"Стоарх\" са тези за Общ устройствен план на Каварна, за затворения курортен комплекс \"Калиакрия\" до с. Топола и за голф комплекса \"Тракийски скали\" на Красимир Гергов. Засега няма информация какво предстои след провала и на тази процедура по възлагане на изработването на Общ устройствен план на Бяла.", "date": "2019.07.24", "title": "Провали се и вторият опит за възлагане на Общия устройствен план на Бяла"}
{"url": "https://www.dnevnik.bg/sport/2019/07/24/3942686_ljupko_petrovich_imam_opit_s_krizite_celta_e_cska_da/", "text": "Треньорът на ЦСКА Люпко Петрович заяви, че има богат опит с преодоляването на тежки моменти в клубовете, в които е работил. Сърбинът, който  застана на поста официално в неделя след провала срещу \"Черно море\" (1:3) , смята, че футболистите трябва да заиграят като колектив, за да тръгнат към правилния път. \"Когато загубихме, не бяхме отбор. Необходим е колектив\", каза Петрович в навечерието на домакинството срещу хърватския \"Осиек\" във втория предварителен кръг в Лига Европа. \"Имам опит с това как да се справям с кризата. Собственикът на клуба Гриша Ганчев мисли 24 часа за футбол, дори загърби бизнеса си. Ако треньорите и футболистите мислим по 24 часа за футбол, ще излезем от кризата. Най-краткият път към това са победите.\" \"Когато се появи кризата, играчите търсеха грешките в другите, а не в себе си. Не знаеха към кого (от треньорския екип) да се обърнат, но сега знаят. В подготовката всичко беше наред, но като се върнахме, всичко се разпиля\", продължи Петрович и добави, че най-важното е ЦСКА да влезе в групите в Лига Европа. Футболът е за привържениците, но често пъти те са нетърпеливи, посочи той. И каза, че е наясно, че ако няма победи, ще бъде отстранен. Според него трябва да се дава възможност на млади български футболисти. \"Обвинява се един футболист (Стойчо Атанасов), който е българин, но сбъркаха още двама други. Ако не бяхме дали шанс на Иван Турицов, нямаше да е национал.\"", "date": "2019.07.24", "title": "Люпко Петрович: Имам опит с кризите, целта е ЦСКА да влезе в групите"}
{"url": "https://www.dnevnik.bg/evropa/regioni/2019/07/24/3942704_ungariia_othvurlia_obvurzvaneto_na_evrofondovete_s/", "text": "Новият унгарски министър на правосъдието предупреди, че Будапеща ще се противопостави на всеки опит на Европейската комисия да обвърже еврофинансирането със стандарти за върховенството на закона, което според Брюксел бива подлагано на атаки от националисткото правителство на страната, предаде \"Ройтерс\". Премиерът Виктор Орбан и съюзниците му в Полша са в конфликт с Европейската комисия от години заради политики, които според нея подкопават демократичното разделение на властите в двете държави. При представянето на програмата си за следващите пет години новият председател на ЕК Урсула фон дер Лайен, германски консерватор, подчерта, че спазването на основните ценности на ЕС ще бъде в основата на политиките й. Унгарският правосъден министър Юдит Варга, която положи клетва по-рано този месец, каза в интервю за \"Ройтерс\", че ЕС вече има достатъчно инструменти за защита на върховенството на закона и разпределението на еврофондове. Унгария и Полша са големи бенефициенти на европейски средства за развитие. Тя отбеляза риска специална клауза в проекта за бюджет на ЕС за 2021-2027 г. да се използва за политически цели, защото определението за \"общ дефицит\" по отношение на върховенството на закона е неясно. \"Така че моята цел е това предложение да се изостави изцяло и освен това не трябва да забравяме, че има пакетен принцип, когато приемаме (бюджета на ЕС) – нищо не е договорено, докато всичко не бъде договорено. Това е червена линия\", подчерта Варга. Предложението на ЕК се отнася за \"широко разпространена или честа практика или пропуск, или мярка на публичните власти, която засяга върховенството на закона\". Унгария може на теория да откаже да одобри общия бюджетен план, освен ако не получи достатъчно гаранции, че няма да има специални условия, свързани със средствата от ЕС. Правителствата в Унгария и Полша затегнаха контрола върху медиите, научната общност и съдилищата, което накара ЕК и Европейския парламент да задействат безпрецедентна наказателна процедура срещу тях. На теория те биха могли да загубят правото си на глас в блока, но на практика това е малко вероятно, защото за да се стигне дотам, е необходимо единодушие сред държавите членки. Варга отрече Унгария да нарушава принципите на върховенството на закона. Тя освен това отхвърли  предложението на отиващата си комисия  за въвеждане на редовен мониторинг на върховенството на закона в държавите членки и заяви, че то \"напълно противоречи на договорите\". Изрази надежда, че новата ЕК ще гради мостове, вместо да създава дупки между държавите членки. Тя освен това отбеляза, че Унгария все още иска да създаде нова система от административни съдилища в бъдеще, въпреки че правителството замрази схемата през май. Тази система би включвала нови съдилища, надзиравани от правосъдния министър, които да работят по случаи, свързани с работата на правителството. Според критици това би позволило политическа намеса в правосъдните въпроси.", "date": "2019.07.24", "title": "Унгария отхвърля обвързването на еврофондовете с върховенството на закона"}
{"url": "https://www.dnevnik.bg/sport/2019/07/24/3942706_atletiko_madrid_opitva_da_spre_grizman_za_barselona/", "text": "Атлетико\" (Мадрид) е поискал ръководството на Ла Лига да забрани на Антоан Гризман да играе за \"Барселона\". Това потвърди президентът на испанската футболна лига Хавиер Тебас пред \"Ас\". Преди по-малко от две седмици  френският нападател премина при каталунците , които платиха откупната му клауза в размер на 120 милиона евро. \"Дюшекчиите\" оспорват трансфера, като искат 200 милиона за нападателя, колкото беше неговата клауза до 1 юли 2019 г. След тази дата тя падна до 120 милиона, но \"Атлетико\" счита, че футболистът и \"Барселона\" са се договорили преди 1 юли. От клуба са отправили молба до Испанската кралска футболна федерация (RFEF), за да бъде започнато разследване. \"Атлетико\" ни попитаха дали можем да спрем Гризман от участие и да го лишим от картотека. По принцип това е възможно, съществува такъв механизъм, но отговорните фактори трябва да решат ситуацията. Не мога да служа като съдник\", каза Тебас. Гризман вече дебютира за \"Барселона\", като взе участие в няколко контролни срещи.", "date": "2019.07.24", "title": "\"Атлетико\" (Мадрид) опитва да спре Гризман за \"Барселона\""}
{"url": "https://www.dnevnik.bg/politika/2019/07/24/3942724_resornata_komisiia_v_parlamenta_othvurli_vetoto_na/", "text": "Парламентарната Комисия по отбрана преодоля президентското вето (повече за него четете  тук ), наложено върху върху Закона за ратифициране на международния договор за придобиването на изтребителите F-16 Block 70 и свързанатa с тях поддръжка.  Законът беше гласуван от Народното събрание на 19 юли.  \"За\" повторното приемане на ратификацията на договорите гласуваха 13 народни представители, \"против\" - 7, и \"въздържали се\" - 0, с което те бяха приети отново, а ветото преодоляно. Това стана на извънредно заседание на комисията, която е водеща по ратификацията, и именно тя трябва да разгледа президентското вето, съобщи агенция \"Фокус\". Проектите на международни договори бяха ратифицирани на първо и второ четене от 44-ото Народно събрание на 19 юли 2019 г. след близо 8-часов дебат. Сред мотивите на президента са, че е липсвало обществено съгласие по темата, както и че ратификацията е трябвало да измине целия път по конституция и да бъде разгледана и приета на две гласувания в отделни заседания на Народното събрание. Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно. Окончателното решение ще бъде взето от пленарната зала, като се очаква това да стане в петък. ", "date": "2019.07.24", "title": "Ресорната комисия в парламента отхвърли ветото на президента за изтребителите"}
{"url": "https://www.dnevnik.bg/sviat/2019/07/24/3942618_spor_s_iaponiia_otkazva_jujnokoreec_da_gleda_spaidurmen/", "text": "Веднага щом дошъл на работа в деня, след като Токио наложи ограничения върху износа за Южна Корея, Чо Мин-хьон свалил всички японски стоки от рафтовете на супермаркета, на който е мениджър. Това е неговият начин да изрази позицията си срещу Япония в бързо влошаващия се икономически и търговски спор между двете източноазиатски страни. Подобен гняв доведе до широк бойкот на японските продукти и услуги - от бира до облекло и туристически пътувания - и наруши бизнеса на фона на икономическия климат, който вече е най-лошият за Южна Корея от десетилетие. Чо, който управлява супермаркета Purunemart с площ 1500 кв. метра в Сеул, прави бойкота доброволно. Също като още над 200 собственици на супермаркети и магазини според браншовата организация Korea Mart Association. \"Япония оказва натиск върху Южна Корея чрез ограничения върху износа, без да показва съжаление за извършените в миналото неправди, което е напълно неприемливо\", заявява Чо. Той допълва, че намаляването на продажбите с 10-15 %, което вече отчита, няма да промени мнението му. Дипломатическото напрежение се засили, откакто миналата година южнокорейски съд нареди на японски компании да компенсират корейци, които са били принудени да работят за японските окупатори през Втората световна война. На 4 юли, както изглежда като ответна мярка, Япония ограничи износа на високотехнологични материали за Южна Корея, макар да отрече това да е свързано с въпроса за компенсациите. Токио посочи като причина за решението си \"неадекватно управление\" на износа на стоки с особена важност, като японски медии съобщиха, че някои стоки са се оказали в Северна Корея. Сеул отрече. Бира, облекло, почивки  Сеул се въздържа от контрамерки, заявявайки, че ще повдигне въпроса в Световната търговска организация (СТО). Южнокорейците обаче вземат въпроса в собствените си ръце, като лесна цел, изглежда, е бирата. Двете водещи вериги магазини супермаркети CU и GS25, управлявани от BGF Retail и GS Retail, посочиха пред \"Ройтерс\", че продажбите на японска бира са се сринали със съответно 21.5 % и 24.2 % през първите две седмици на юли спрямо предходния двуседмичен период. E-Mart обяви спад от 24.6 %. Hongcheon Culture Foundation, която организира фестивал на бирата, съобщи, че е отменила поръчка за 1.2 тона бира Kirin макар на миналогодишното издание на фестивала тази японска марка да е донесла 10% от приходите. Южна Корея купува 61% от японския износ на бира и през 2018 година този внос е струвал 7.9 млрд. йени (73.13 милиона долара). Asahi Super Dry е най-популярната вносна марка, като продажбите са се утроили през последните пет години, според Euronomitor. Говорител на Asahi посочи, че компанията следи развитието на събитията, но отказа коментар за влиянието на случващото се. В социалните медии популярност набират скрийншотове, показващи отменени пътувания до Япония. Туроператорът Hanatour посочи, че сега отчита 500 резервации на пътувания до Япония дневно спрямо средния брой от 1100. Very Good Tour съобщава, че новите резервации са намалели с 10%, а отменените пътувания се се увеличили с 10 %, изчислено седмица за седмица. \"Ако някой е направил нещо лошо, не би трябвало да се гордее със себе си\", казва Ли Сан-вон, 29-годишен дизайнер, който е анулирал почивката си до Япония въпреки наказателната такса от 130 хил. вона (110.15 долара). Lotte Home Shopping съобщи, че е спряла да излъчва телевизионни реклами за туристически пакети до Япония, тъй като очаква лоши резултати. Авиокомпаниите Jeju Air и KoreanAir пък отчетоха лек спад на резервациите до Япония, за което KoreanAir обвинява спирането на телевизионните реклами. Японската марка за бърза мода Uniqlo, която продава дрехи на стойност около 140 млрд. йени (или 6.6% от приходите) ѝ в 186 южнокорейски магазина, също усеща гневната реакция. \"Определено има отражение върху продажбите\", призна главният финансов директор Такеши Оказаки пред медии миналата седмица, без да даде повече подробности. \"Спайдърмен\", уловен в мрежата Според икономисти ограниченията върху износа на технологични продукти могат да заличат 0.4% от брутния вътрешен продукт на Южна Корея тази година. Бойкотът, ако се окаже нещо повече от кратковременен изблик на национален гняв, може да засили този ефект, освен ако потребителите не насочат разходите си към нещо друго. \"Радваме се да видим, че това пренасочи предпочитанията на потребителите към нашите химикалки\", казва Пак Сол, асистент мениджър в производителя на химикалки Monami, чиито онлайн продажби са нараснали петкратно от налагането на ограниченията. Shingun Tongsang посочва, че ограниченото издание тениски \"ден на национално освобождение\" на модната му марка TOPTEN10 се е продало двойно по-бързо от миналогодишното издание. Засега емоциите са разгорещени. Ян Бум-джин, 34-годишен любител на вселената на Marvel, разказва, че е изхвърлил всичките си японски химикалки и няма да гледа най-новия филм за Спайдърмен, който се разпространява от Sony Pictures - американското подразделение на японската Sony Corp. \"Обичам Спайдърмен, но се боря с желанието си да го гледам\", заявява той. /БТА", "date": "2019.07.24", "title": "Спор с Япония отказва южнокореец да гледа \"Спайдърмен\""}
{"url": "https://www.dnevnik.bg/politika/2019/07/24/3942717_poreden_trus_v_obedinenite_patrioti_koalicionniiat/", "text": "Коалиционният съвет на \"Обединените патриоти\", на който лидерите на НФСБ, ВМРО и \"Атака\" Валери Симеонов, Красимир Каракачанов и Волен Сидеров трябваше да обсъждат днес проблемите в обединението, се провали. Малко след началото представителите на НФСБ и ВМРО напуснаха срещата, тъй като \"Атака\" е предложила на нея да присъстват и медии. Преди две седмици Волен Сидеров бе свален от ръководството на парламентарната група на \"Обединените патриоти\". Тази сутрин той обяви по Би Ти Ви, че  колегите му са измамници, и заговори за напускане на парламента . На въпрос какво се случва с \"Обединени патриоти\" Красимир Каракачанов каза: \"Тази коалиция я няма, не го ли разбрахте?\". Попитан как ще продължи да бъде партньор на ГЕРБ, той отвърна: \"Ще разберете\". Лидерът на ВМРО коментира, цитиран от БТА, че коалиционният съвет не се е състоял, тъй като първо представителите на \"Атака\" са закъснели около половин час, а после са се опитали да направят скандал. Попитан дали напуска коалицията, Волен Сидеров не даде категоричен отговор. \"Аз създадох тази коалиция, те я развалиха\", каза лидерът на \"Атака\", цитиран от \"Фокус\". Той обяви, че не вижда да има такава коалиция, щом тя се крие от медиите и допълни, че не иска задкулисие. Пред медиите Сидеров обяви, че очаква премиерът Бойко Борисов да потърси разговор с него. Той не отговори дали ще напусне парламента или не. \"Напускаме телевизионния съвет, а не коалиционния съвет\", обясни лидерът на НФСБ Валери Симеонов.", "date": "2019.07.24", "title": "Пореден трус в \"Обединените патриоти\": Лидерите обявиха, че няма такава коалиция"}
{"url": "https://www.dnevnik.bg/sport/2019/07/24/3942728_bfs_otchita_znachitelen_spad_v_globite_predizvikani_ot/", "text": "Българският футболен съюз (БФС) отчита значителен спад на  глобите за клубовете , наложени заради поведението на запалянковците. За миналия сезон в Първа и Втора лига стойността на глобите по това перо е 244 225 лева. Годишният отчет на експерта \"Връзки с привържениците\" към БФС Димитър Христов показва, че за предишния сезон (2017-2018) сумата е била със 130 525 лева повече. Посочва се, че през 2017-2018 г. има шест случая на частично затваряне на сектори (лишаване от домакинство) и два случая на предупреждение, а в последвалия сезон има само два случая на предупреждение. Двойно по-малък е броят на наказанията за възстановяването на щети на стадиони след гостуване - от 27 на 13. \"По видове наказания най-голямо е намалението на глобите за навлизане на публика на терена – с цели 80.8%; положителен знак е и по-малкият размер на наказанията за хвърлени предмети и бомбички (съответно с 52.3% и 48.5%). Резултатите са още по-впечатляващи предвид факта, че Дисциплинарната комисия при БФС не е занижавала критериите си, дори напротив – изискванията към клубовете са все по-сериозни, като бяха въведени и допълнителни наказания\", посочват от БФС в сайта си. От футболния съюз отчитат, че промените са директен резултат от \"постоянните усилия на БФС за повишаване информираността на клубовете и представителите на техните фен групи посредством различни работни срещи и семинари\". \"Ръководството на Българския футболен съюз изразява огромното си задоволство от положителните сигнали, идващи от трибуните на родните стадиони и призовава тази тенденция да продължи и през настоящия сезон 2019-2020 г.\", завършва съобщението.", "date": "2019.07.24", "title": "БФС отчита значителен спад в глобите, предизвикани от феновете"}
{"url": "https://www.dnevnik.bg/sviat/2019/07/24/3942690_turciia_vuzlaga_nadejdi_na_osmanskiia_vnuk_boris/", "text": "Османският внук\" Борис Джонсън може да укрепи връзките между Великобритания и Турция, две страни в географската периферия на Европа. Това пишат турски медии, цитирани от \"Ройтерс\". Прапрадядото на новия британски премиер Джонсън е от турското село Калфат в провинция Чанкъръ, недалеч от Анкара. Синът на родения през 1813 г. Хаджи Ахмет Риза ефенди (и прадядо на Джонсън) Али Кемал е журналист и политик, три месеца отговарял за вътрешните работи в един от двата кабинета на Дамат Ферит паша - предпоследния велик везир на империята, на власт през голяма част от 1919 и 1920 г. Триумфът на Джонсън, чиито корени могат да се проследят до това време, бе посрещнат топло от жителите на село Калфат, недалеч от Анкара, където е живял прапрадядо му,  пише \"Хюриет дейли нюз\" , като цитира агенция \"Демирьорен\". \"Това семейство има членове, които могат да водят света. Това е чест за нас и ни накара да се гордеем\", казва Мустафа Бал от Калфат в провинция Чанкъръ. Той отбелязва, че семейството на Джонсън е било известно като Саръолангилер или \"синовете на русите\". \"Русата коса на Борис Джонсън идва от това семейство\", твърди жителят. Джонсън е бил поканен да дойде в Калфат по времето, когато е кмет, а жителите се надяват да дойде като премиер, продължава събеседникът на \"Демирьорен\". Според негов съселянин хората в Калфат очакват помощ от него, за да решат проблемите си. Кметът Байрам Тавукчу казва, че би искал да пътува до Великобритания, за да поздрави премиера лично. \"Кеменчето е помогнало\" \"Ройтерс\" отбелязва, че много турци гледат на него положително въпреки острите му коментари към управляващите, а някои медии го наричат Борис Турчина. Опозиционният вестник \"Сьозджю\", цитиран от агенцията, публикува  дописка  за него със заглавие \"Османски внук става министър-председател\". Сред поздравилите Джонсън бе и турският президент Реджеп Тайип Ердоган. Само няколко години по-рано държавният глава да бе на прицел в стихотворение, написано от новия британски премиер - тогава кмет на Лондон, като част от конкурс за най-обидна поема за лидера (състезанието спечели самият Джонсън). През 2012 г. Джонсън получи турска награда като кмет на Лондон и научи за вярване в провинция Ризе (на брега на Черно море и родна за семейството на тогавашния премиер Ердоган), че никой не може да стане премиер, ако не може да свири на кеменче. Видеозапис показва, че опитът му не е напълно неуспешен. \"Кеменчето е донесло късмет\", заключава в. \"Акшам\". Али Кемал, променил възгледите си Либерал в началото на живота си, журналист, изразяващ силна подкрепя за реформи, прадядото на Джонсън (който също работи като журналист) преминава към консервативни възгледи в началото на второто десетилетие на XX в. Живее в изгнание в Египет и Великобритания, където бяга през 1909 г., в навечерието на контрапреврата, опитал да премахне конституционното парламентарно управление. Има син от съпругата си Уинифред (наполовина британка, наполовина швейцарка, за която се жени няколко години по-рано), Осман Уилфред Кемал, години по-късно изоставил първото си име. Уилфред също се жени за британка, а синът им Стенли Джонсън изкарва един мандат като евродепутат. Така Борис Джонсън е свързан и през баща си с европейските институции. По-голям интерес у изследователи обаче буди и миналото на прадядо му, който след завръщането си в Османската империя през 1914 г. изразява съпротивата си срещу кемалистите и управлявалия Турция почти 10 години (след 1913 г. - като \"триумвират на паши\") Комитет за единение и прогрес - движение за либерални реформи, превърнало се в автокрация и свързвано със събития като арменския геноцид. Али Кемал, създател на т.нар. Англофилско общество (искащо Турция да е британски протекторат), реагира с гняв и на съдбата на арменците и с такива и други коментари привлича вниманието на младотурците. След края на войната и падането на Комитета за единение и прогрес Кемал влиза в кабинета на Дамат Ферид паша, става и част от делегацията на Османската империя на Парижката мирна конференция през юни 1919 г. През 1922 г., когато вече не е на поста, обаче е отвлечен от бръснарница в хотел в Истанбул, за да бъде изправен пред съд в Анкара. Така и не стига до процес - тълпа в град Измит го линчува с пръчки, камъни и ножове, обесен е на дърво и е замерян до смърт. Конфликт на Ататюрк с някои представители на \"старата гвардия\" не пощадява и този монархист, предпочел британците да задържат султан Мехмед Шести (последния султан, на практика оглавявал Османската империя).", "date": "2019.07.24", "title": "Турция възлага надежди на \"османския внук\" Борис Джонсън"}
{"url": "https://www.dnevnik.bg/politika/2019/07/24/3942674_borisov_za_poreden_put_se_krie_pri_kritichna_situaciia/", "text": "Бойко Борисов за пореден път се скрива, когато има критична ситуация, каза днес пред Би Ти Ви лидерът на БСП Корнелия Нинова. Тя визира  източването от приходната агенция на лични данни на над 5 милиона души . \"Това е огромен проблем, а реакцията на правителството е смешна и безотговорна\", посочи лидерът на БСП. Според Нинова Борисов е трябвало да излезе и да поеме удара, като обясни колко сериозен е проблемът и съобщи мерките, които се взимат, за да се намалят щетите от него. \"При над 2 млрд. лева, дадени за електронна правителство, резултатът е под нулата. Работата е некадърно и смея да подозирам, корупционно свършена, като ражда нестабилност и несигурност\", обобщи лидерът на БСП. Срещу лидера на БСП във Варна имало жалби от 2013 г. Коментирайки  сваленото политическо доверие от лидера на партията във Варна Борислав Гуцанов , Корнелия Нинова посочи, че от 2013 година насам до ръководството на левицата са изпратени 54 жалби срещу него от редови социалисти. Предишните двама председатели обаче не взели мерки. Лидерът на БСП обобщи и основните прегрешения на Гуцанов - подправяне на членската маса, вписване на фалшиви членове, неясноти около изразходване на партийната субсидия и подкрепяне в общинския съвет на решения на ГЕРБ, срещу които левицата принципно е против. Против сделката за F-16 сме независимо от президента Попитана дали БСП е срещу купуването на самолетите F-16, защото така мисли президентът, Нинова обяви, няма такова съобразяване. \"Много се надвишава цената, ще се взима нов дълг, самолетите не са дооборудвани, отхвърлихме европейски партньори\", това са ни аргументите, каза тя. ГЕРБ ги е страх и затова спряха машинното гласуване По повод последното решение за машинното гласуване - да го няма на местните избори, но да го има на всички други, Нинова каза, че непостоянството в политиката е много опасно нещо. \"Така не се управлява държава, не се прави политика\", каза тя, визирайки промяната на позицията на ГЕРБ по темата. Иначе Нинова обясни, че БСП е 200% за машинното гласуване, като посочи, че на местните избори няма да го има, защото управляващите ги е страх, че ще загубят ключови градове. Ако съдим по резултатите от европейските избори, в над 60 общини сме първа сила, при положение че сега имаме 30-40 кметове. В над 120 града ще сме на балотаж. Затова ще се опитат да ни спрат с две мерки - като ни убият финансово, през размера на субсидията и като правят фалшификации\", смята лидерът на левицата. Нинова обяви, че вече са върнати 790 хиляди лева от надвзетите суми от субсидиите, като това е първата вноска. По повод  номинирането на Иван Гешев  за главен прокурор тя обяви, че БСП ще има позиция, след като изтече и последният срок, в който могат да се предлагат имена - 29 юли.", "date": "2019.07.24", "title": "Борисов за пореден път се крие при критична ситуация, обяви Нинова"}
{"url": "https://www.dnevnik.bg/bulgaria/2019/07/24/3942664_rumen_radev_otnovo_zaiavi_che_bulgariia_poema_za/", "text": "Вчера президентът Румен Радев  наложи вето  върху ратификацията на договорите за придобиването на изтребителите F-16 Block 70 и свързанатa с тях поддръжка. По-рано днес  ветото беше отхвърлено  от парламентарната комисия по отбрана, а в петък влиза и в пленарна зала. Законопроектите, с които парламентът одобри сделката и плащанията по нея бяха  гласувани от Народното събрание на 19 юли.  Основното съображение в мотивите за вето на държавния глава е, че ратификацията е станала прекалено бързо. Според него няма \"национално съгласие и убеденост във взаимно приемливите условия на договора\". Това по думите му било \"изключително тревожно\". \"Поради скъсената законодателна процедура останаха неизяснени редица важни въпроси като цени, гаранции, срокове за доставки, неустойки, обезщетения и други. На България е необходим самолет с многофункционални способности, което се постига не само с качествата му, а и с пълен пакет въоръжение, съпътстващо оборудване и обучение на личния състав. При обсъждането и гласуването в пленарната зала на Народното събрание бяха изказани възражения и предложения, които не можаха да бъдат развити и обсъдени поради приложената съкратена законодателна процедура\", пише в мотивите Радев. Румен Радев не крие критиките си към избора на F-16 от момента, в който се разбра, че това ще е новият мултифункционален самолет за армията. При последното си пространно изказване по темата, в предаването \"Панорама\" на БНТ,  той изрази съжаление , че дебатът за самолетите е излязъл извън обхвата на обективните критерии.      Радев смята, че не е изпълнено нито едно от предварителните обещания, дадени при стартиране на процедурата - приемлива цена, разсрочено плащана, силен офсет, индустриално сътрудничество и покупка на самолет с големи способности. Според президента при сегашната екипировка поръчаните F-16 са играчки за авиошоу. Радев дори посочи, че за атака на цели на повърхността новите самолети ще са по-слаби от  руските Су-25 , който авиацията има в момента.", "date": "2019.07.24", "title": "България поема за десетилетия неясни задължения със сделката за F-16, заяви Румен Радев (видео)"}
{"url": "https://www.dnevnik.bg/evropa/2019/07/24/3942525_v_germaniia_se_stroiat_jilishta_ne_tam_kudeto_sa/", "text": "                         Според експертите от Института за германска икономика (IW) в Кьолн през последните три години в Германия са били построени само 283 хил. жилища - няма и една пета от нуждите. В тази връзка специалистите препоръчват през тази и следващата година да бъдат изградени 340 хиляди нови жилища. За да установят нуждите от ново строителство в градските и селските региони така, че да бъдат запълнени липсите, специалистите са взели предвид очакваното демографско развитие, необходимостта от жилища, пригодени за по-възрастни хора, както и на съществуващия свободен жилищен фонд. Големите градове изостават Най-остра нужда от ново строителство има в големите градове. Така например в Кьолн и Щутгарт са построени само половината от жилищата, необходими за покриване на нуждите. Недостиг на нови жилища, макар и не чак толкова остър, има също и в Мюнхен, Франкфурт на Майн и Берлин. В Щутгарт са изградени само 56 процента от жилищата, необходими, за да няма дефицит, в Мюнхен - 67%, в Берлин - 73, а във Франкфурт на Майн - 78 процента. В тези градове нуждата от жилища не е само моментно явление, а трайна тенденция, посочват още авторите на изследването. Проблемите са комплексни Твърде малко се строи и в университетските градове, като Мюнстер например. А сред причините за тежкото положение са големият наплив към градовете, недостигът на персонал в службите, отговарящи за строителството, твърде строгите разпоредби и липсата на квалифицирани кадри в този сектор. Строителните работи изостават, а в големите градове наемите растат неудържимо. В тази връзка градските управи би трябвало да направят нещо срещу поскъпването на наемите, препоръчват от IW. И още - активното предлагане на подходящи терени за строителство може да привлече инвеститори. Освен това има стари сгради, които могат да бъдат преустроени, вместо да се строят нови. А и градовете с финансови проблеми като един Кьолн би трябвало да получават повече средства от държавата - например за разширяване на крайградската транспортна мрежа. Ако съществуват по-добри комуникации между центъра и околностите, живеенето в тях ще стане по-привлекателно и търсенето на жилища в града ще спадне. Извън градовете предлагането надвишава търсенето Ситуацията в провинцията е съвсем различна. Докато в големите градове има остър недостиг на жилищна площ, в по-слаборазвитите и селските региони се строи прекалено много - с 50 процента повече от търсенето, отбелязват от Института за германска икономика. Поради тази причина много от тях стоят празни. Все пак има и една донякъде добра новина - в бъдеще остротата на проблема с жилищата вероятно ще се притъпи. Авторите на проучването смятат, че до 2025 година дефицитът на жилища ще спадне до 260 хиляди годишно, а до 2030 - до 246 хиляди липсващи жилища. Основната причина за това развитие - очакваният спад в притока на мигранти, които годишно не бива да надхвърлят 400 хиляди души.", "date": "2019.07.24", "title": "В Германия се строят жилища не там, където са необходими"}
{"url": "https://www.dnevnik.bg/politika/2019/07/24/3942682_nov_kvartal_i_sledene_na_kominite_s_dron_sa_chast_ot/", "text": "Изграждане на нов квартал в северната част на София и следене с дронове на това какво излиза от комините на къщите в града са част от идеите в програмата на  кандидата за кмет на столицата от \"Спаси София\" Борис Бонев . Неговата кандидатура беше оповестена вчера. Планът за София, който формацията е подготвила, е с обем над 300 страници и е разделен на 15 глави. \"Събрали сме много смели и иновативни идеи, работещи в различни части на света\", обобщи кандидат-кметът. Бонев каза, че идеята на квартала на север е с терени там да бъдат обезщетени собствениците на терени в южните квартали, които са презастроени, като така ще остана зелените междублокови пространства.      Външен одит на Центъра за градска мобилност е друга спешна мярка, която Бонев предвижда, ако бъде избран. \"Там изтичат десетки милиони в неефективно и непроследимо управление\", каза кандидатът за кмет. Дроновете за наблюдение на комините пък се използвали в Полша. По повод  коментарите на кмета на София Йорданка Фандъкова , че с номинацията на кандидат за кмет \"Спаси София\" е потвърдила подозренията й, че е политически проект, Бонев й препоръча да не напада младите хора, които работят безвъзмездно за подобряване на живота в столицата. Според него Фандъкова има трудна комуникация с гражданите, а освен това нямало нищо по-нормално от това гражданите да влязат в политиката. Дори абревиатурата на ГЕРБ е Граждани за европейско развитие на България, да се прекръстят на Политици за европейско развитие на България и тогава да гледа в нашата паничка\", допълни Борис Бонев. Той е на мнение, че при 15 млрд. лева, изхарчени в София за последните 10 години, столицата би трябвало да изглежда много по-добре. Попитан дали \"Спаси София\" би приела политическа подкрепа от някоя партия, Бонев каза, че интерес има от леви и десни формации, но който иска да се включи, трябва да приеме идеите, записани в \"най-подробната предизборна програма, писана в историята на София\".", "date": "2019.07.24", "title": "Нов квартал и следене на комините с дрон са част от идеите на кандидата на \"Спаси София\""}
{"url": "https://www.dnevnik.bg/sviat/2019/07/24/3942596_zasajdai_koka_ili_se_mahai_-_zashto_se_provali/", "text": "Седнал на маса, отрупана с пилешко месо, маниока и пържени банани, колумбийският фермер Даниел Аревало си спомня как партизаните от ФАРК (\"Революционни въоръжени сили на Колумбия\") свикали семейството му и други жители на техния селски район на среща преди повече от десетилетие. \"Казаха ни: \"Онези, които не засаждат кока, могат да си съберат багажа и да се махат\", каза Аревало. Мъжът на средна възраст и четиримата му братя и сестри, които живеят на около 60 км от пристанищния град Тумако в югозападния департамент Нарино казват, че не искали да се присъединят към незаконната колумбийска търговия с наркотици, като отглеждат кока - растението, от което се  произвежда кокаин . Но осъзнали, че нямат друг избор, а високата цена, която плащали партизаните и престъпните банди за коката, им дала икономическа стабилност за следващото десетилетие. \"Отглеждахме кока само на 5 хектара от нашата ферма от 120 хектара, но тя даваше 70 процента от печалбата ни\", каза Аревало. Семейства като това на Аревало заемат най-ниското стъпало в йерархията на  производството на кокаин  в Колумбия, но играят ключова роля. Наред с големите операции на наркотрафикантите те доставят зелени листа, които се преработват в кокаин, продаван на международния черен пазар. Десетилетията на борба с наркокартелите и милиардите долари американска помощ не са помогнали почти с нищо за спиране на наркотърговията в страната - най-голям  световен производител на кокаин.  Според данни на американското правителство площите за  отглеждане на кока  в Колумбия са се разраствали трайно от 2012 до 2017 г., преди леко да намалеят до 208 000 хектара миналата година. Тези площи произвеждат кокаин на стойност милиарди долари, а според Белия дом оборотът остава на \"исторически високи нива\". Повече от една пета от полетата с кока в Колумбия са в Нарино - най-големия производител сред 32-те департамента на страната. Голяма част от колумбийския кокаин се внася контрабандно в САЩ, където смъртните случаи от свръхдози от този наркотик са нараснали почти със 160 процента между 2014 и 2017 г. Броят на наркозависимите от кокаин се е увеличил с 40 процента и достига 2.2 милиона души. Американският президент Доналд Тръмп засили натиска върху Колумбия да спре наркотърговията, а Богота се опитва да постигне бързи резултати със сурови мерки, които според служители в Нарино почти сигурно ще се провалят. Преди Тръмп и колумбийският президент Иван Дуке да дойдат на власт, мирното споразумение от 2016 г. на предишното колумбийско правителство с ФАРК, които са силно ангажирани в търговията с кокаин, възприе всеобхватна стратегия, която да убеди фермерите да спрат да отглеждат кока.      Фермерите в Нарино печелят годишно между 15 и 25 млн. песо (между 4720 и 7860 долара) от един хектар кока, минимум две трети повече, отколкото от насаждения като банани за готвене. Новата стратегия включваше субсидии за селяните, заместили коката с други насаждения - този подход се оказа недостатъчен - и планове за развитие на селските райони, за да им помогне да преодолеят бедността.  Приветстващи дадените им възможности, семейство Аревалос изкорениха храстите с кока през 2017 г. и направиха планове за модернизация на тяхната мелница за захарна тръстика, която се задвижва от кон и използва напукан казан. Но те са получили едва 20 млн. песо от обещаните от правителството 60 милиона, за да им помогне да намерят нов източник на приходи. \"Те ни измамиха\", каза Даниел Аревало. Подобни проблеми отчасти се дължат на бюрокрацията, но критиците ги отдават също на видимото нехайство на Дуке към програмите за доброволна замяна в полза на употребата на сила. Дуке изпраща войници насилствено да изкореняват десетки хиляди хектари от насаждения с кока, политика, за която получава похвали от Вашингтон. Но опитът показва, че фермерите, който стават мишена на акциите без тяхно съгласие, често отново засяват кока, каза губернаторът на Нарино Камило Ромеро пред ДПА. Над 40 000 семейства от Нарино, които искат да се откажат да отглеждат кока, не са получили никакво финансиране, каза Ромеро. \"Вероятността при . . . сегашното правителство е да няма никаква замяна\", добави той. Правителството отхвърля обвиненията.      Предвиждайки друга сурова мярка, правителството иска разрешение от Националния съвет по наркотиците да пръска с  глифозат  от въздуха полетата с кока, за да ги унищожава. Конституционният съд се произнесе за строги условия за използването на пестицида, определен като \"възможно канцерогенен\" от Световната здравна организация през 2015 г. Близо 3.8 млн. литра глифозат бяха разпръснати в Нарино между 2005 и 2014 г., но площите за отглеждане на кока нараснаха с 4000 хектара през това време, каза Ромеро. Харолд Руис, експерт в местното правителство в Нарино, смята колумбийската политика срещу наркотиците за \"пълен провал\". Според него легализиране на кокаина вероятно е единственият възможен изход. Междувременно почти нищо не е направено за планираното развитие на селските райони в Нарино, чиито жители се оплакват от лоши пътища, недостиг на питейна вода и лошо състояние на образователните и здравните услуги. Нещо по-лошо - въоръжени групи заплашват и дори убиват хора, подкрепящи преминаването към отглеждане на други насаждения. Някои служители и фермери казват, че имат телохранители. \"Някои хора казват, че могат да засадят кока отново\", каза Йесения Монтано, лидер на местната общност в село Чилвичито. При положение че възможностите за замяна на насажденията стават все по-трудно осъществими, много фермери смятат, че печалбите от коката компенсират рисковете. /БТА", "date": "2019.07.24", "title": "Засаждай кока или се махай - защо се провали колумбийската война с дрогата"}
{"url": "https://www.dnevnik.bg/tehnologii/2019/07/24/3942743_epul_sushto_slusha_lichni_razgovori_na_potrebiteli/", "text": "За технологичния гигант \"Епъл\", известен с настояването, че уважава личната неприкосновеност на потребителите, в Испания работят хора, които прослушват действията им (включително лични), за да подобрят работата на виртуалния помощник \"Сири\". Това твърди  испанският в. \"Ел паис\" , според който става дума за частни разговори на няколко езика, сред тях френски, немски, испански и португалски. Публикацията се появява, след като \"Амазон\" потвърди, че в компанията има подобна практика с \"Алекса\". \"Епъл\" твърди в политиката си за неприкосновеност, че потребителите биват уведомени всеки път когато техни данни се събират. Слушащите разговори на потребители същевременно не работят директно за самата компания. \"Слушах как правят секс\" Компаниите, осъществяващи тази работа за \"Епъл\", твърдят, че записите в никакъв момент не се свързват с конкретни потребители, но се прослушват, за да се подобрят способностите за разбиране на машината, включително на акценти и различни начини на говорене, обясняват за \"Ел паис\" източници от компанията. В някои случаи се анализира само качеството на аудиозаписа или пък дали има фонови разговори, докато потребителят отправя запитването си към \"Сири\". Наетите (служители на друга компания) имат достъп до \"записи от всякакъв тип, търсения или нормални молби до \"Сири\" и много ужасни неща\", казват хора, извършвали такава дейност. Проблемът е, че тези записи надхвърлят далеч заявки за търсене - на разположение са и интимни разговори заради грешки в системата за активиране на микрофоните. \"Два пъти дори слушах хора, които правят секс. Понякога записът започва случайно и те не разбират\", спомнят си бивши служители, чиято самоличност не се споменава. Твърдят, че не са работили \"на парче\", а срещу месечна заплата - един от интервюираните казва, че е получавал 1100 евро бруто за 30 часа работа на седмица. Имат обаче седмична цел - 4500 записа. Наетите на половин работен ден (20 часа) прослушвали по 4000.", "date": "2019.07.24", "title": "\"Епъл\" също слуша лични разговори на потребители, пише \"Ел паис\""}
{"url": "https://www.dnevnik.bg/sviat/2019/07/24/3942748_boris_djonsun_obeshta_brekzit_na_vsiaka_cena_i_poe/", "text": "Новият британски премиер  Борис Джонсън  заяви, че Великобритания \"на всяка цена\" ще напусне ЕС на 31 октомври, предаде ДПА, цитирана от БТА. \"Ще постигнем нова по-добра сделка, която се основава на свободната търговия\", каза Джонсън пред правителствената резиденция на \"Даунинг стрийт\" 10, малко след аудиенцията при кралица Елизабет Втора, на която той бе натоварен със задачата да сформира ново правителство. Джонсън каза, че Великобритания трябва да е подготвена и за възможността Брюксел да откаже повече да преговаря за Брекзит, което означава, че ще се стигне до излизане от ЕС без сделка. Той каза, че независимо от \"страхотния екип от мъже и жени\", който създава в момента, поема \"лична отговорност за промяната\", която иска да види. \"Всички, заложили срещу Великобритания, ще загубят, защото ще възстановим доверието в демокрацията и ще изпълним повтаряните обещания на парламента към хората да напуснем ЕС на 31 октомври, без \"дали\" или \"но\",\" каза той, предаде \"Ройтерс\". Все пак той даде заявка, че ще има \"нова сделка, по-добра, с която ще са максимални възможостите, давани от Брекзит, позволявайки ни да развием и нови и вълнуващи партньорства с останалата част от Европа на базата на свободна търговия и взаимна подкрепа.\" Джонсън изрази увереност и че \"можем да направим сделка без проверки на ирландската граница\", която същевременно няма да включва \"недемократичната предпазна мрежа.\"", "date": "2019.07.24", "title": "Борис Джонсън обеща Брекзит на всяка цена и пое \"лична отговорност\" за него"}
{"url": "https://www.dnevnik.bg/politika/2019/07/24/3942783_gerb_iska_suzdavane_na_vremenna_komisiia_v_parlamenta/", "text": "На свое заседание тази вечер Изпълнителната комисия на Политическа партия ГЕРБ възложи на Парламентарната група на партията да предложи създаването на временна комисия в Народното събрание за изясняването на всички факти и обстоятелства около нерегламентирания достъп до лични данни на Националната агенция за приходите, съобщиха от пресцентъра на партията. Според Изпълнителната комисия на ГЕРБ станалата публично достъпна лична и данъчно-осигурителна информация за милиони българи е изключително чувствителна тема и формирането на временна комисия в българското Народно събрание би допринесло за изясняването на всички факти около кибератаката. Че има източени данни от НАП стана известно в понеделник от писмо, изпратено до медиите. До края на деня от приходната агенция признаха за проблема, засегнал над 5 млн. души, включително и починали. Днес от НАП увериха, че за  само 189 души са източени толкова много лични данни , че те трябва да си сменят личните карти. Първоначално разследващите работеха по версията атака от хакер-единак и ден по-късно беше задържан 20-годишният Кристиян Бойков. Вчера сутринта заместник-главният прокурор  Иван Гешев обяви , че и фирмата, за която той работи е замесена, а следобед полиция нахлу в нейните офиси. Стигна се до  арест на търговският директор на TAD Gorup Георги Янков . Днес той беше освободен срещу парична гаранция, но според Би Ти Ви преди това му е  повдигнато обвинение в тероризъм  и киберпрестъпления. тук", "date": "2019.07.24", "title": "ГЕРБ иска създаване на временна комисия в парламента за изтеклите данни"}
{"url": "https://www.dnevnik.bg/bulgaria/2019/07/24/3942784_novi_obvineniia_sled_vcherashnite_aresti_za/", "text": "Специализираната прокуратура е повдигнала обвинения в тероризъм, свързан с киберпрестъпления на търговския директор на TAD Group Георги Янков и работещия за компанията Кристиян Бойков, съобщи агенция \"Ройтерс\", като се позова на адвокатите на двамата. Задържаният вчера Янков днес е бил освободен срещу гаранция от 20 хиляди лева. Обвиненията срещу двамата са свързани с  източването на данните на над 5 млн. граждани и фирми  от базите данни на Националната агенция за приходите. \"Много сме изненадани от тези обвинения\", казва адвокат Георги Стефанов пред Reuters. \"Как повдигаш обвинение в тероризъм на някого, но го оставяш да си отиде?\", добавя той. Георги Янков бе задържан  във вторник при повторния обиск в офисите на TAD Group. При снощната акция от компанията са иззети сървъри и всички компютри, така че никой от служителите да няма достъп до тях. Според източници от разследването, цитирани от \"Нова телевизия\" и БНТ, всички служители на TAD Group са подали молба за напускане. Кристиян Бойков е трябвало да се яви днес в Специализираната прокуратура, за да му бъдат предявени прецизирани обвинения, но не се е появил. Вчера зам.-главният прокурор и номиниран за наследник на Цацаров Иван Гешев каза, че Бойков не е действал сам, а  фирмата се е занимавала с киберрекет . По-късно през деня самия Цацаров обясни, че има поръчител, има и изпълнители. Все още не е известно дали собственикът на фирмата Иван Тодоров ще бъде обвинен. В момента той е в Канада. По преценка на разследващите име възможност той да бъде обявен за международно издирване и според БНТ, това ще бъде направено. По-рано през деня адвокат Георги Стефанов каза, че Тодоров е заминал първо за Турция, а оттам лети за Канада, където имал планирано от преди месеци участие в семинар, съобщава Нова телевизия. Това са първите в България обвинения за тероризъм, свързани с киберпрестъпления. Ако престъплението бъде доказано в съда, законът предвижда до 15 г. затвор. \"Дневник\" не успя да се свърже с Георги Янков за коментар. Междувременно  Изпълнителната комисия на ГЕРБ възложи  на парламентарната група на партията да предложи създаването на временна комисия в Народното събрание за изясняването на всички факти и обстоятелства около нерегламентирания достъп до лични данни от НАП.", "date": "2019.07.24", "title": "Прокуратурата повдигна обвинения в тероризъм за източените лични данни (обновена)"}
{"url": "https://www.dnevnik.bg/sport/2019/07/24/3942698_livurpul_e_otborut_s_nai-mnogo_izlucheni_machove_vuv/", "text": "Ливърпул\" е отборът с най-много мачове във Висшата лига, които са излъчени по телевизията през миналия сезон. Това показва проверка на сайта wheresthematch.com. Общо 29 от всички 38 двубоя на червените са били излъчени в телевизиите Sky Sports и BT Sport, които държат правата във Великобритания. Това носи на \"Ливърпул\" приходи от 33.5 милиона паунда. Най-близо до тима, който завърши втори в крайното класиране, е \"Манчестър юнайтед\". \"Червените дяволи\" има 27 телевизионни мача, от които печелят 31.2 милиона паунда. На трето място е \"Манчестър сити\" с 30.1 милиона от 26 двубоя. Извън клубовете от топ 6 с най-много телевизионно излъчване е \"Нюкасъл\". \"Свраките\" завършиха 13-и във Висшата лига, но 19 от техните мачове бяха излъчени. На другия полюс е \"Уулвърхемптън\", който завърши 7-и и постигна впечатляващи резултати, но само 15 от мачовете на \"вълците\" бяха излъчени по телевизията. С най-малко телевизионно отразяване са изпадналият \"Хъдърсфийлд\", \"Саутхемптън\", както и \"Борнемут\". Друг от изпадналите отбори \"Фулъм\" има 13 телевизионни срещи. Новият сезон във Висшата лига е първият, в който започват да важат параметрите по новия договор за телевизионните права. В него ще бъдат излъчени общо 200 мача, което е рекорд. Освен Sky Sports и BT Sport, мачове във Великобритания ще излъчва и стрийминг платформата Amazon.", "date": "2019.07.24", "title": "\"Ливърпул\" е отборът с най-много излъчени мачове във Висшата лига"}
{"url": "https://www.dnevnik.bg/politika/2019/07/24/3942782_prezidentut_prevrushta_debatut_za_f-16_v_populistki/", "text": "Президентът Румен Радев превръща дебатът за покупката на самолетите F-16 в популистки, което неприемливо, каза тази вечер министърът на финансите Владислав Горанов. Заедно с военния министър Красимир Каракачанов, той направи извънредно изявление пред медиите, след като по-рано днес и държавният глава имаше обръщение по темата. Днес Радев каза , че поемането на задължения, свързани със скрити и неясни разходи, въвличат за десетилетия напред българските правителства в значителни финансови задължения и е нужен сериозен диалог, преди да се вземе окончателно решение. Заради бързото придвижване на Закона за ратифициране на международния договор за придобиването на изтребителите F-16 Block 70 и свързанатa с тях поддръжка през правителството и парламента,  вчера той му наложи вето . Днес обаче комисията по отбрана отхвърли ветото. Горанов изрази съмнение, че Радев има сценарий за протакане на сделката. Според условията на договора,  ако предвидените по него 1.256 млрд. долара не бъдат преведени до 5 септември  офертата вече няма да е валидна. В тази връзка финансовият министър изрази очакване президентът да наложи вето и на  актуализацията на бюджета , която е нужна, за да могат да се плати наведнъж сумата за осемте самолета. Той увери, че има готовност парламентът да заседава извънредно, за да се прескочи и това вето. Горанов определи действията на Радев като легални, но нелегитимни. Той не се съгласи с твърденията, че дебат не е имало - повече от година има дебат пред публиката, е мнението на финансовият министър. От своя страна Красимир Каракачанов увери, че не отговарят на истината твърденията на Радев, че има скрити задължения и допълнително договори, които ще искат допълнителни плащания. Военният министър подчерта, че не са верния и твърденията, че оборудването на поръчаните F-16 ги прави небоеспособни. В заключение той каза, че годишната издръжка на американските самолети e по-евтина от тази на шведските \"Грипен\", за които се смята, че са предпочитани от Радев.", "date": "2019.07.24", "title": "Президентът превръща дебата за F-16 в популистки, смята Горанов"}
{"url": "https://www.dnevnik.bg/sviat/2019/07/24/3942792_djonsun_izvurshva_nai-mashtabnata_chistka_na/", "text": "Веднага след като пое поста премиер на Великборитания Борис Джонсън започна най-мащабната чистка на правителство от управляваща партия в историята на Великоритания и първите му назначения сочат, че той се обгражда предимно с твърдолинейни привърженици на Брекзит. Той запълва 19 позиции в администрацията, включително тези на министрите на финансите, отбраната, вътрешните работи, външните работи, икономиката, транспорта, отношенията с Шотландия и др. Според първите коментари това е донякъде наложително след неуспеха на кабинета на Тереза Мей да прокара през парламента сделката с ЕС за Брекзит. От друга страна, то е и ярка демонстрация, че Джонсън залага изключително много на това да извади страната си от съюза на 31 октомври и ако не получи по-добро споразумение, иска да има зад себе си екип, готов да го следва докрай и през тежката криза, предизвикана от напускане без сделка.       - един от хардлайнерите за Брекзит, получи поста на външен министър. Това се тълкува като сигнал, че Лондон ще разчита да втвърди тона спрямо Европа в момент, когато към Джонсън се изпращат послания, че предоговаряне на споразумението е немислимо. Младият (45 г.) Рааб, който е бил и в министерствата на правосъдието и на жилищното настаняване, получи и статут на Първи държавен секретар. Това означава, че човекът, който подаде в края на 2018 г. оставка като министър за Брекзит заради несъгласие с Тереза Мей, сега е не само върнат в правителството и то на много важен пост, но и е изстрелян до позиция на вицепремиер. Стивън Баркли остава на поста си Министър за Брекзит.       - става министър на финансите, след като бе сред кандидатите за лидерския пост на Консервативната партия и премиер на страната. Преди референдума той бе за оставане в ЕС, но след това мина в другия лагер и каза, че резултатът трябва да се уважPriti Patel ава и приложи. Включването му създава впечатление, че Борис Джонсън иска да създаде впечатление за малко по-широк спектър от консерватори в кабинета с по-умерени възгледи. \"Очаквам да работя с министерството в подготовката за напускане на ЕС, обединяване на страната ни и възползване на Великобритания от невероятните възможности пред нас\", написа новият министър в \"Туитър\"       - един от най-твърдолинейните консерватори, евроскептик, водещ агитатор за напускане на ЕС (но не и без сделка) и бивш министър на международното развитие, поема вътрешното министерство. Член на консервативната група за приятелство с Израел, тя предизвика протоколен скандал (и оставката ѝ) през 2017 г., след като по време на частна почивка в Израел се срещна с официални лица без да е уведомила за това Лондон и да има мандат за това. В страната още помнят, че през 2011 г. тя се обяви за възстановяване на смъртното наказание \"като възпираща престъпността мярка\" (през 2016 г. тя каза, че е променила мнението си), през 2013 г. гласува против еднополовите бракове и е известен защитник на интересите на тютюневи и алкохолни компании в парламента.       - бивш военен и зам.-министър за сигурността и борбата с икономическите престъпления в министерството на вътрешните работи (но никога не е заемал министерски пост), поема отбраната, съобщи \"Скай нюз\". Той бе за оставане в ЕС преди референдума през 2016 г. и казваше, че Брекзит ще застраши с терористични нападения заради намаляване обмяната на информация с ЕС. Уолъс е известен привърженик на \"малкото правителство\", което не се меси прекалено в живота на хората и не им налага стандарти, непригодни за тяхната общност. Поддръжник на Джонсън, той е казвал, че \"правителството трябва да възнаграждава хората, които се стремят към нещо, а не да защитава привилегированите\".       - досегашният втори човек във финансовото министерство, ще е новият министър на външната търговия. Вярва в свободния пазар и е казвала, че трябва да се намалят данъците върху доходите и имотните сделки и да се опрости данъчната система, за да се стимулира икономиката. Според нея частните инвеститори трябва да играят по-голяма роля в инфраструктурни проекти и в намаляването на публичния дълг. Тя е била счетоводител и икономист преди да влезе в политиката през 2006 г. и да стане депутат през 2010 г. Отгледана от родители с леви убеждения, тя е била лидер на либералите в Оксфорд (сега пробизнес партията е проевропейска и агитира за втори референдум) и се говореше, че може да се кандидатира за лидер на торите, но в крайна сметка подкрепи Джонсън. Привърженик на оставането в ЕС, Тръс си промени мнението след референдума и каза, че Великобритания трябва да напусне, за да преструктурира и подобри икономиката си.", "date": "2019.07.24", "title": "Джонсън извършва най-мащабната чистка на правителство в историята"}
{"url": "https://www.dnevnik.bg/photos/2019/07/24/3942421_fotogaleriia_svetovnite_snimki_na_denia_-_24_juli_2019/", "text": "Елен, сниман в поле с рапица в селските райони на Албърта, Канада.", "date": "2019.07.24", "title": "Фотогалерия: Световните снимки на деня - 24 юли 2019 г."}
{"url": "https://www.dnevnik.bg/bulgaria/2019/07/24/3942798_administrativniiat_sud_zadulji_bulgariia_da_prieme/", "text": "Върховният административен съд с решение от днес признава правото на еднополова двойка да живее и пребивава на територията на България, упражнявайки правото на свободно придвижване в Европейския съюз, валидно за всички граждани на Съюза и членовете на техните семейства, съобщи сайтът на младежка ЛГБТ организация \"Действие\", която е съдействала на двойката. Със своето решение ВАС оставя в сила постановеното от Административен съд София-град по делото на Кристина Палма и нейната съпруга Мариама Диало. Кристина и Мариама, хомосексуална двойка от Австралия и Франция, сключват брак на 1 юни 2016 г. във Франция. По-късно същата година Кристина, австралийска гражданка, получава позволение за пребиваване България, на основание на Директива 2004/38/EC относно правото на свободно движение и пребиваване в Европейския съюз. Според Директивата всеки гражданин на Съюза се ползва от свобода на придвижване за семейството си в страните от ЕС, дори и неговият съпруг да не е гражданин на държава – членка на Европейския съюз, какъвто е случаят на Кристина. Независимо от изричността на разпоредбата и вече предходно издадено разрешение в тази връзка, в началото на 2018 г. Дирекция \"Миграция\" към МВР отказва на Кристина Палма да пребивава в България, като обосновава отказа си с чл. 46, ал.1 от Конституцията на РБ и Семейният кодекс – \"бракът е доброволен съюз между мъж и жена\". Решението на ВАС, което потвърждава решението на Административен съд София-град е и в съответствие с практиката на Съда на Европейския съюз (СЕС), постановено по подобно дело в Румъния, в което беше отсъдено, че страните от ЕС трябва да спазват правото на пребиваване на еднополови двойки, сключили законов брак в друга държава, които искат да живеят заедно на тяхна територия, тъй като правото на свободно придвижване в ЕС е основно право, гарантирано на всички граждани на съюза, от което често се възползват и немалък брой български граждани, както и техните семейства. Решението на ВАС е окончателно и в сила и следва да бъде изпълнено от дирекция \"Миграция\" към МВР незабавно.", "date": "2019.07.24", "title": "Административният съд задължи България да приеме еднополово семейство"}
{"url": "https://www.dnevnik.bg/sport/2019/07/24/3942523_izbraniiat_pod_1_v_drafta_na_nba_podpisa_mnogomilionen/", "text": "Талантът Зион Уилямсън, който беше избран под №1 в драфта на Националната баскетболна асоциация (НБА), подписа един от най-големите договори за доставка на кецове. Гардът ще играе в \"Ню Орлиънс пеликанс\" с кецовете на \"Найки\" от серията \"Еър Джордан\", а договорът му е за седем години. Според \"Форбс\" сумата, която ще получи 19-годишният Уилямсън за периода на договора, е 75 милиона долара. Това прави сделката една от най-големите за новобранец в НБА, но не и №1. На върха по този показател е Леброн Джеймс, който след влизането си в НБА подписа с \"Найки\" за 87 милиона долара. \"Развълнувани сме, че Зион избра \"Еър Джордан\". Невероятно е да гледаме как се представя на игрището, той е един от най-талантливите играчи, влизали в НБА. Вярваме, че ще си партнираме дълги години\", каза Крей Уилямс, който е президент на \"Еър Джордан\". Освен със силните си изяви в колежа \"Дюк\" Уилямсън доби популярност и с това, че един от кецовете му се разпадна в мач от миналогодишния шампионат. Тогава баскетболистът получи контузия, която го извади от мачовете за дълго време, а акциите на \"Найки\" се сринаха с два процента.", "date": "2019.07.24", "title": "Избраният под №1 в драфта на НБА подписа многомилионен спонсорски договор"}
{"url": "https://www.dnevnik.bg/biznes/2019/07/24/3942819_otgovorite_na_prihodnata_agenciia_na_nai-chesto/", "text": "                         Можете да направите проверка в новата електронна услуга, която ще бъде публикувана в сайта на НАП веднага, след като експертите сравнят дали публикуваните данни не са били манипулирани. Гражданите, чиито номера на валидна лична карта, датата на издаване и валидността й е била неправомерно разкрита, в комбинация с трите им имена, ЕГН и адрес, ще бъдат лично информирани от НАП възможно най-бързо. Общият брой на тези граждани е 189. За всички останали физически лица, за които има незаконно разпространени лични данни, няма необходимост да сменят личната си карта. Продажбите на имоти и автомобили в България стават задължително в нотариална форма и с нотариална заверка на подписите. Процедурата изисква участие на нотариус, който има достъп в реално време до база данни на документите за самоличност в страната, включително снимките на притежателите им. Нотариусът може и трябва да се увери, че купувачът и продавачът, които са се явили при него, са същите хора от базата данни от първичните регистри в Република България, т.е извършва се проверка за идентичност на страните. Също така, нотариусите имат достъп до компютърна база данни с пълномощни, издадени да послужат пред банките и пред Агенцията по вписванията, както и достъп до базата данни за моторни превозни средства и техните собственици. Дори някой да е узнал Вашите лични данни, за да продаде имот или автомобил, то трябва да извърши едно или повече престъпления. Освен това, за продажбата на имоти и автомобили задължително се представят нотариален акт или регистрационен талон, чиято актуалност се проверява в реално време, и без тях сделка не може да се осъществи. НАП е информирала Нотариалната камара в България за разпространението на чувствителна информация, като нотариусите ще изповядват сделки с повишено внимание. Според Нотариалната камара, има достатъчно гаранции, че опити за незаконно прехвърляне на имот или превозно средство ще бъдат парирани от нотариусите в страната. Вижте по-подробна информация, предоставена от Нотариалната камара на Република България. За Ваше спокойствие, бихте могли да активирате SMS известяване за сделки с Ваши имоти – услуга, предоставяна от Агенция по вписванията -  http://sms-imot.registryagency.bg /. Агенцията по вписванията предлага SMS известявания и за движенията по фирмени партиди, като повече за това можете да видите на сайта й. Банковите и финансови институции, които отпускат кредити или лизинги, са длъжни по закон да се уверят, че сключват договора с лицето, чиито лични данни са посочени в документа за самоличност. Отпускането на кредит/лизинг на някого другиго изисква извършването на едно или повече престъпления, освен злоупотребата с чужди лични данни. Банките и финансовите институции, отпускащи кредити (вкл. бързи кредити) и лизинги, са информирани от НАП за неоторизирания достъп до данни, като им е препоръчано да работят с повишено внимание при идентифицирането на клиенти. От Асоциация на банките в България заявиха, че и към момента има достатъчно надеждни механизми за установяване самоличността на лицата, кандидатстващи за банков кредит. От Българска асоциация за лизинг потвърждават, че техните членове извършват задължително, както идентификация по документи, така и лична идентификация на всеки свой клиент, така че сключване или промени по договор за лизинг не могат да се случат без личното присъствие или надлежната електронна идентификация с валиден електронен сертификат. От Асоциация за отговорно небанково кредитиране (АОНК), в която членуват компании в сектора за т.нар. \"бързи кредити\", уверяват, че и към момента членовете на асоциацията прилагат значителен брой надеждни мерки за проверка на самоличността на новите кредитоискатели и текущите кредитополучатели, поради което до злоупотреби с чужди лични данни не би могло да се стигне. Дори предварителното одобрение за кредит/лизинг да става онлайн, задължително е да се сключи писмен договор, подписан на хартия или електронно от страните. Финансовата институция трябва да се увери, че лицето, чиито данни от документа за самоличност са вписани в договора, е същото, което го сключва. Няма риск за неоторизиран достъп до електронното банкиране, защото такива данни никога не са се съхранявали в НАП. При сделките с пълномощно една или повече от страните не участва лично. Сделките с имоти и коли задължително се сключват с нотариално заверено пълномощно, т.е. пълномощното е подписано и подпечатано от нотариус и описано в неговите нотариални книги, след като се е уверил лично, че действително упълномощителят е този, чиито данни са вписани в документа. Всички останали нотариуси имат достъп до компютърна база данни на издадените пълномощни и могат да проверят дали всеки документ е истински. Вижте по-подробна информация, предоставена от Нотариалната камара на Република България. Подобен опит ще е съпроводен с извършването на едно или повече престъпления. Сделките с цели предприятия или с дялове на търговски дружества изискват нотариална заверка и писмен договор. В случая с продажба на цяло предприятие се изисква и удостоверение от НАП. Нотариалната камара в България е информирана от НАП за изтичането на чувствителни данни и сделките в следващите месеци ще се извършват с повишено внимание, като нотариусите имат достъп до всички пълномощни, издадени да послужат пред Агенцията по вписванията. Не. Информацията на НАП, която е неправомерно разпространена, се отнася до здравно-осигурителния статус на гражданите, т.е за това, дали са плащани здравно-осигурителни вноски. Данните от медицинското Ви досие не са събирани от НАП и не са били разкрити, тази информация е защитена. В незаконно разпространените към момента данни няма информация за персонални идентификационни кодове, издадени от НАП. Независимо от това, Ви препоръчваме да смените своя ПИК от НАП. Това става безплатно в портала за електронни услуги на приходната агенция -  https://inetdec.nra.bg/eservices.html  или в произволно избран от Вас офис на НАП. Не. Електронният подпис на физическо или юридическо лице се използва с парола и отделно изисква достъп до физически носител (най-често e записан на USB устройство). Не съществува риск за вашия електронен подпис, заради неправомерно разкритите данни на НАП. Бъдете внимателни, ако някой контактува с вас по телефон или имейл и в следствие на това иска от Вас да направите нещо с финансов или личен характер. Не давайте на никого информация за банкови сметки, за дебитни или кредитни карти, независимо за кого се представя човекът, който се свързва с Вас. Предупредете близките и роднините си, че лични данни за Вас са станали публично достъпни и ги посъветвайте никога да не правят нещо с финансови последици, ако не са се свързали предварително директно с Вас. За Ваша допълнителна сигурност, можете да смените паролите на електронната поща, която ползвате. 5. Ако имате данни, че някой се опитва незаконно да придобие Ваше имущество или да поеме задължение от Ваше име, свържете се незабавно с районното управление на полицията по местоживеене. 6. Допълнителна информация по въпроси, свързани с незаконно разпространените лични данни можете да получите от НАП на телефон 0700 18 700 (на цената на градски разговор от стационарен телефон и по стандартната тарифа на съответния мобилен оператор).", "date": "2019.07.24", "title": "Отговорите на приходната агенция на най-често задаваните въпроси за изтеклите лични данни"}
