{"url": "https://www.dnevnik.bg/sport/2018/07/05/3230881_nad_5_mln_turisti_sa_posetili_gradovete_domakini_na/", "text": "Повече от 5 милиона туристи са посетили Русия за световното първенство по футбол. Общо 2.9 милиона са чужденците, които са пътували до градовете домакини за форума, заяви директорът на Руския туристически център Олег Сафонов. \"Най-голям е туристическият поток в Москва с повече от 2.7 милиона души, докато в Санкт Петербург са над 600 хиляди, а в Сочи - 500 хиляди. Увеличението на туристите, които са посетили градовете домакини на световното, е от 19% в Москва до 1 678% в Саранск, при среден ръст от 74%\", каза Сафонов, цитиран от ТАСС. Той допълни, че ръстът на чуждестранните туристи е 20% в Санкт Петербург и 235 пъти в Саранск в сравнение със същия период за юни за предишни години. В Калининград и Волгоград отчитат увеличение на чужденците от съответно десет и 15 пъти, докато в другите градове домакини ръстът е от 1.5 до два пъти.", "date": "2018.07.05", "title": "Над 5 млн. туристи са посетили градовете домакини на световното в Русия"}
{"url": "https://www.dnevnik.bg/sviat/2018/07/05/3230260_rusiia_poluchi_kontrol_nad_nai-goliamata_turgovska/", "text": "Две контролирани от държавата руски банки - Сбербанк и ВТБ - получават контрола над хърватската търговска верига \"Агрокор\" (Agrokor) - най-голямата в Югоизточна Европа и един от най-големите работодатели в бивша Югославия. Причината е, че лошо управление доведе компанията до невъзможност да обслужва задълженията си и след намесата на държавата и съгласно одобрения от съда оздравителен план акционерите промениха структурата на собствеността. Това стана в сряда в зала за баскетбол в Загреб, където бяха поканени представители на всичките 3069 кредитори и притежатели на облигации, отправили искове, но неполучили обезщетение. Събралите се имат да си прибират общо 33.8 млрд. куни (4.6 млрд. евро). Около една четвърт от задълженията са към руските банки - на Сбербанк не са върнати около 1.1 млрд. евро, а на ВТБ - близо 300 милиона евро. Подкрепилите предложената схема са 80.2% от представителите в залата в Загреб, контролиращи 27.08 млрд. куни. Прагът за одобряване на предложеинието бе 66.7%. След решението за преструктуриране на собствеността, което трябва да бъде одобрено от съда на 10 юли и да завърши до 3-4 месеца, Сбербанк ще държи най-големия дял (39.2%) от депозитарните разписки на холдинга, а ВТБ ще има 7.5%. И двете банки казват, че се интересуват от това да се подобри капитализацията на \"Агрокор\", за да си върнат вложените средства. Но поне за Сбербанк това не е характерна дейност, така че вероятно тя ще търси профилен инвеститор сред големите европейски вериги, силни в региона или искащи да навлязат в него. През март в брошура на компанията се казваше, че предварителната ѝ стойност е в рамките на 1.8-3.8 млрд. евро. До неотдавна \"Агрокор\" бе най-голямата частна компания в Хърватия. В началото на 2016 г. за нея работеха 60 000 души (без да се смятат доставчиците) - 40 000 в Хърватия и 20 000 в Сърбия и Босна и Херцеговина. В придобитата през 2014 г. словенска верига \"Меркатор\" (Mercator) работеха други около 70 000 служители. Приходите за 2015г. бяха 6.6 млрд. евро (15-16% от хърватския БВП), а чистата печалба - 175 млн. евро. Но се оказа, че счетоводната отчетност е манипулирана и огромният холдинг няма с какво да покрива редовно задълженията си. Наложи се парламентът спешно да приеме специален закон за спасяването на холдинга, защото крахът му щеше да вкара икономиката в рецесия. Законът за процедурите за изключителното управление на компании със системно значение, наричан още \"Законът \"Агрокор\" (Lex Agrokor), бе приет през април 2017г. и държавата пое управлението за 15 месеца. В този срок трябваше тя да бъде преструктурирана, да се изчистят дълговете ѝ и да се продадат най-печелившите части от групата. През октомври миналата година главният синдик Анте Рамляк каза, че цялостните задължения са достигнали 7.81 милиарда евро. Крайният срок за постигане на договореност на акционери и притежатели на облигации бе 10 юли 2018г. и е истински успех това, че 14 месеца след избухването на кризата и след само 6 месеца преговори те се споразумяха. От април 2017г. насам претенциите към \"Агрокор\" достигнаха 58 милиарда куни (5.8 млрд. евро). Освен двете руски банки облигационерите ще притежават дял от 24.9%, хърватски финансови институции - 15.3%, а доставчиците - 4.7% (сред тях се откроява хърватският конгломерат Adris Grupa с 1.4% дял). Лондонският \"Файненшъл таймс\" нарича  \"спорна\" сделката за дълга на най-голямата частна компания на Балканите. В Хърватия тя предизвика спорове за това, че е било позволено руски държавни интереси да получат такъв дял в една от най-важните фирми в района.", "date": "2018.07.05", "title": "Русия получи контрол над най-голямата търговска верига на Балканите"}
{"url": "https://www.dnevnik.bg/evropa/2018/07/05/3230502_zaigravaneto_s_nacionalizma_moje_da_se_okaje_fatalna/", "text": "ЕС едва ли се намира в по-различна ситуация, отколкото останалият свят: Съюзът дълго време функционираше, воден от убеждението, че всички кризи могат да се решават с компромиси, които не уронват демократичните устои на общността. Сега обаче ЕС е принуден да забележи как предишните максими, смятани доскоро за непоклатими, са просто пометени от събитията и как самият той е изправен пред необходимостта отново да доказва своята идентичност. А насреща му се е изправил младият австрийски канцлер, убеден, че трябва да измести политиката на целия съюз надясно. С това обаче Себастиан Курц може фатално да се размине с истинската задача, която би трябвало да изпълни ротационният председател на ЕС през идните шест месеца. Онзи, който  поема кормилото на Съвета на ЕС , за да направлява действията на общността за половин година, е длъжен да умее и невъзможното: Независимо от собствените си партийни предпочитания, ротационният председател трябва да търси баланс между различните национални интереси, особености и политически цели. За целта той трябва поне за известно време да остави на заден план собствените си начинания. Може ли Европа да бъде съхранена чрез национализъм? По ирония на случайността тази роля сега се падна именно на Курц. Ред беше всъщност на британците, само че те се отказаха заради излизането на страната от ЕС. Австрия зае тяхното място, а управляващата във Виена коалиция с дяснопопулистката Партия на свободата по особен начин въплъщава тъкмо онова, което някои смятат за новия дух в Европа – отказът от либералната демокрация. Във всеки случай лидерът на тази партия Щрахе усърдно търси сближение със съмишленици в съседните страни. Проправя си път някакъв нов Интернационал на популистите, а канцлерът Курц старателно се прави, че не забелязва нищо, повтаряйки все едни и същи баналности за Европа. С това той допуска фундаментална политическа грешка, пропилявайки доверието на европейците още от самото начало. Но Курц не е единственият, който играе в този отбор. Първото му грехопадение беше, че започна да се умилква около Виктор Орбан – човекът, който  иска да изкара престъпници всички , които помагат на мигрантите в Унгария. В същия отбор попада и цялата консервативна Европейска народна партия, която от години тихомълком толерира авторитарния курс на Орбан, задоволявайки се да произнася лицемерни морални призиви. Себастиан Курц пък иска да ни убеди, че може хем да се подхранва национализмът, хем Европа да си остане цяла. В крайна сметка малка Австрия извлича ползи тъкмо от благата на тази Европа. Само че едното изключва другото: Или във Виена ще се крещи \"Австрия първа!\", или канцлерът ще работи за общността. Същото важи и за Италия, където  Матео Салвини затваря пристанищата  на страната, но в същото време призовава ЕС към солидарност. А онова, което се разигра през последните дни  в Берлин и Мюнхен , съмнително прилича на \"Германия над всичко\" и сякаш е продукт на същия мозъчен тръст. Онова, което се опитват да ни продават сега, е чиста политическа измама! Или национализъм, или Европа - правителствените и партийни лидери ще трябва да решат на коя страна застават. Лицемерният двоен курс само насърчава възхода на десните и разпръсква вируса на европейското разрушение. Тръмп и Путин са истинските проблеми на Европа Австрийският канцлер поставя миграционната политика в центъра на своята работа  през идните шест месеца . И действително има още какво да се върши в тази област, защото  от години ЕС не може  да се споразумее около разумни решения. Само че най-важните теми на Европа понастоящем са разпадането на западната ценностна общност, търговските войни на Доналд Тръмп и очакваната му атака срещу НАТО. Можем да добавим и желанието на президента Путин да се меси в работата на европейците и неговата жажда за власт. Това са действителните заплахи за всички нас, а не онези близо 40 хил. мигранти, които през тази година са стигнали до европейските брегове. Европа няма нужда от \"Проекта страх\", чрез който мигрантите да бъдат превръщани в изкупителни жертви за политическите пропуски на страните от ЕС, за недостатъчната справедливост и липсата на квоти за преразпределяне. Нямаме нужда от национални солови акции, защото те пречат да се намерят хуманни и честни решения на световния проблем с миграцията. От историята на ХХ век всички ние знаем какви са последиците, когато мнозинството подклажда омраза и страх към малцинствата. А немалък брой европейски политици сякаш отново изпитват желанието да надзърнат именно в тази бездна. Има ги и в Бавария. Те си играят с огъня и залагат на карта бъдещето на цяла Европа. А това лесно може да се окаже фатална историческа грешка.", "date": "2018.07.05", "title": "Заиграването с национализма може да се окаже фатална грешка за ЕС"}
{"url": "https://www.dnevnik.bg/sport/2018/07/05/3230889_snimka_na_denia_bialata_mechka_avrora_i_neinoto/", "text": "Русия ще играе в полуфиналите на световното по футбол, на което е домакин. Поне това \"предсказа\" бялата мечка Аврора. Осемгодишното животно от зоологическата градина в Красноярск получи право на избор между две дини - едната със знаме на Русия, а другата - на Хърватия. Двата отбора ", "date": "2018.07.05", "title": "Снимка на деня: Бялата мечка Аврора и нейното предсказание за руска победа"}
{"url": "https://www.dnevnik.bg/bulgaria/2018/07/05/3230986_grupata_za_reket_i_lihvarstvo_vodena_ot_brat_na/", "text": "Специализираният наказателен съд остави за постоянно в ареста брата на депутата Димитър Аврамов – Борис Аврамов, Данаил Петков и Пламен Дренков. Заедно с намиращия се в Бургаския затвор Петър Петров четиримата са обвинени за участие в организирана престъпна група за рекет и лихварство, съобщи БНР. Съдия Даниела Костова наложи на Аврамов, Петков и Дренков най-тежката мярка за неотклонение, въпреки че констатира, че обвиненията им не са прецизирани. Определението на съда може да бъде обжалвано пред Апелативния специализиран съд. Наблюдаващият прокурор Камен Господинов каза, че обвинението няма доказателства, че престъпната група е свързана с убийството на данъчния служител Иво Стаменов. Групата на Аврамов е търсела хора, които да подпалят колата на Стаменов и да му нанесат телесни повреди, но до това не се е стигнало, каза прокурорът. Стаменов беше прострелян на 18 декември 2017 г., а разследването за смъртта му се води от Софийската градска прокуратура.", "date": "2018.07.05", "title": "Групата за рекет и лихварство, водена от брат на депутат, остана в ареста"}
{"url": "https://www.dnevnik.bg/sviat/2018/07/05/3230289_s_vdigane_na_zaplati_republika_srubska_narushi/", "text": "Парламентът в Република Сръбска, една от съставните части на Босна и Херцеговина, одобри законопроект, с който минималната заплата в страната се увеличава с до 12.5 процента, предаде \"Ройтерс\". Решението на депутатите в Баня Лука нарушава договореностите с Международния валутен фонд и според агенцията се разглежда като предизборен ход  за вота през октомври . Миналата седмица Изпълнителният борд на МВФ отложи в последния момент заседание, с което да се приключи прегледът на програма за заеми за Босна и Херцеговина и така да се отпуснат нови средства. Според съобщението на борда е нужно още време за да се оценят решенията за увеличаване на разходите. Правителството на Република Сръбска малко преди това обяви, че ще намали данъка върху доходите и ще повиши нетните заплати. Това нарушава споразумение с МВФ, с което Босна и Херцеговина пое ангажимент да не увеличава заплатите. Не само Република Сръбска обаче притеснява фонда - и другата съставна единица, Федерация Босна и Херцеговина, планира да прокара нов закон идната седмица, с който да разшири правата на ветераните от войната през 1990 г. това също не е съгласувано с международната институция. Депутатите в Република Сръбска одобриха с подкрепата на 44-ма депутати (от общо 83-ма в парламента), като опозицията бе напуснала пленарното заседание по-рано заради друг спор с управляващите. \"Ако трябва да избирам между МВФ и тези работници, ясно е какво ще избера,\" каза пред парламента финансовият министър Зоран Тегелтия, имайки предвид служителите, които получават най-ниски заплати и които са само 1.1% от цялата работна сила на региона. По думите му промените засягат само тях, така че няма нарушения в сделката.", "date": "2018.07.05", "title": "С вдигане на заплати Република Сръбска наруши споразумение на Босна с МВФ"}
{"url": "https://www.dnevnik.bg/photos/2018/07/05/3230087_fotogaleriia_mvr_praznuva/", "text": "Служителите на МВР отбелязват днес 139-тия рожден ден на ведомството, известен и като професионалния празник на полицията. Поздрав към тях отправи вътрешният министър Валентин Радев, който не пропусна да се снима с жените, избрали полицейската професия.", "date": "2018.07.05", "title": "Фотогалерия: МВР празнува"}
{"url": "https://www.dnevnik.bg/sviat/2018/07/05/3230989_kakvo_ne_haresvat_mladite_rusnaci/", "text": "Младите хора в Русия рядко участват в протестни демонстрации, но се интересуват от политика и са информирани за целите на протестите. До този извод стига изследване на Центъра за източноевропейски и международни изследвания (ZOiS), публикувано на английски език под заглавието \"Младите хора в Русия: как виждат живота и политическите реалности \". Резултатите се базират на представителна онлайн-анкета, проведена през април 2018 година след президентските избори в Русия. Тази форма е по-близка и разбираема за младите хора и им гарантира нужната анонимност в \"рестриктивната политическа среда\", твърдят авторите на студията. В онлайн-анкетата се участвали около 2000 млади руснаци от 15 руски града на възраст между 16 и 34 години. Над половината от анкетираните (55 процента) казват, че се интересуват от вътрешна и външна политика. Малцина обаче се политически образовани. Само два процента от анкетираните могат да назоват имената на важните политически личности от последното десетилетие в постсъветското пространство и на Запад. Повечето участници в онлайн-анкетата не знаят колко голямо е населението на Русия и не могат да кажат колко държави има в ЕС. Младите руснаци вярват в президента Путин Анкетата дава ясна представа и за участието на младите руснаци в политическия процес. 61 на сто от анкетираните споделят, че са гласували на последните президентски избори през март тази година. 67 процента от тях да гласували за Путин. Рейтингът на руския президент Путин е висок сред младите руснаци. На второ място в скалата на доверие сред тях е армията. Много по-малко те вярват на медиите в Русия и на руската православна църква. Протести? Младите хора са информирани Социолозите от центъра за източноевропейски и международни изследвания установяват, че младите руснаци са добре информирани за протестните акции през последната година. Около 60 процента от анкетираните казват, че са чули за протестните движения. Те знаят също така, че протестите са били насочени срещу сегашните управници, включително и срещу Путин, но и срещу корупцията. Само 5 на сто от от анкетираните казват, че са участвали лично в демонстрациите. Социологът Феликс Краватцек не е изненадан от тези резултати. \"Цифрите не са чак толкова удивителни. Знаем го и от други изследвания. Последиците за участниците в протестни демонстрации са много сериозни в репресивния руски режим. Младите хора знаят, че могат да бъдат арестувани. Знаят също така, че силите за сигурност подхождат към демонстрантите много брутално. И това ги възпира\", посочва Феликс Краватцек в разговор с ДВ. И в това отношение авторите на студията установяват интересни разлики. Около една трета от анкетираните изявяват готовност да участват в протестите, а 17 на сто казват, че познават хора, които са участвали в демонстрациите. \"Това само подкрепя тезата, че младите руснаци се интересуват от политика и показва, че това поколение е политически социализирано и смята протестите за легитимни\", казва Феликс Крадатцек. Повишаването на жизнения стандарт е най-важното Въпреки това политическите интереси не са приоритет сред младите руснаци. \"Най-голямото очакване от правителството е подобряването на жизнения стандарт\", казва социологът. За 56 процента от анкетираните това е най-важната тема. Други 20 процента посочват повишаването на жизнения стандарт като втори по важност приоритет. В това отношение социологът не вижда почти никакви разлики в нагласите между руската и европейската младеж. Как се информират младите руснаци? Социолозите не са изненадани и от факта, че социалните мрежи междувременно са важен източник на информации за младите хора в Русия. Това се отнася до около 30 процента от анкетираните. Водещ информационен източник обаче е не Фейсбук, а руският му аналог Вконтакте (19 процента). Фейсбук и Туитър ползват съответно 1,5 и 1,4 процента от руските младежи. Други 23 процента получават информации от други интернет-портали. Вестниците вече са минало. За разлика от телевизията, която все още си остава източник на информация за почти всеки трети млад руснак. Руската държава се застъпва за много активна работа с младите хора. Особено след оранжевата революция в съседна Украйна през 2004 година. В страната бяха създадени много младежки организации, чрез които Кремъл се опитва да оказва влияние върху младежите. Те обаче отдавна вече не оказват почти никакво влияние върху днешната руска младеж, констатират социолозите. Това не означава, че Кремъл се е отказал от борбата за гласовете на младежите. Кремъл оказва влияние върху младежите много по-изтънчено, вече не чрез агресивното им вербуване в различни младежки организации. Важна роля в това отношение играят руските училища\", казва Феликс Краватцек. По какво се различават руските младежи от връстниците си в Европа? Социолозите установяват, че не бива да се говори за младежта като за \"общност\" или някакво \"затворено общество\", тъй като младежите са хетерогенен слой от населението.Това се отнася и до Русия, въпреки че социолозите наблюдават и някои особености. Руската младеж е разделена на два лагера. От една страна е лагерът на консервативния и лоялен към режима слой, който държи на понятието \"нация\". От другата страна са либералните младежи, за които са важни откритостта към света и равните шансове. Феликс Краватцек казва, че все още няма международни сравнителни студии, но можем да изхождаме от предположението, че \"поддръжката на мултикултулните ценности в Русия е малко по-ниска от тази в западните страни. А подкрепата за консервативните и национални ценности е по-голяма сред руските младежи\". Цялата картина обаче се променя, когато на младите руснаци бъдат зададени конкретни въпроси. Тезите за равните възможности за всички и за местното самоуправление се радват на най-високо одобрение сред младите руснаци. \"Тези модели традиционно минават за част от либералната идеология. И по това руските младежи си приличат с връстниците си на Запад\", казва Феликс Краватцек.", "date": "2018.07.05", "title": "Какво (не) харесват младите руснаци"}
{"url": "https://www.dnevnik.bg/sport/2018/07/05/3230993_s_krasiv_gol_na_obertan_levski_specheli_poslednata_si/", "text": "Левски\" приключи с победа предсезонната си подготовка. Сините се наложиха с 1:0 срещу \"Олександрия\" на \"Георги Аспарухов\". Габриел Обертан вкара красив гол за успеха. Преди срещата бяха представени двамата нови играчи - Давиде Мариани и Марин Полачек. Първият започна титуляр, а вратарят се появи в игра след почивката. \"Левски\" започна добре и в 11-ата минута Обертан напредна отляво и пусна остро в наказателното поле, но защитник на \"Олександрия\" се справи. Девет по-късно французинът навлезе от крилото към средата на терена и стреля от разстояние, за да даде преднина на отбора си. Натам в срещата головите възможности не бяха много. Новият вратар Полачек направи добро спасяване в 77-ата минута след опасна атака на \"Олександрия\". В  първия квалификационен кръг на Лига Европа  сините ще срещнат \"Вадуц\" от Лихтенщайн. \"Левски\" гостува в първия мач на 12 юли, а реваншът в София е на 19 юли. До момента сините привлякоха  Полачек  и  Мариани . Клубът се раздели с Роман Прохазка, Васил Панайотов,  Нелуц Рошу и Георги Ангелов . Наскоро изпълнителният директор на \"Левски\" Красимир Иванов заяви, че  тимът се нуждае от поне двама нови футболисти . Според него процесът по селекцията е бавен, защото сините търсят качествени попълнения.", "date": "2018.07.05", "title": "С красив гол на Обертан \"Левски\" спечели последната си контрола (видео)"}
{"url": "https://www.dnevnik.bg/biznes/2018/07/05/3230995_sporniiat_zakon_za_gorivata_mina_na_vtoro_chetene_vuv/", "text": "За около два часа депутатите от парламентарната Комисия за борба с контрабандата приеха текст по текст спорния законопроект за горивата, срещу който протестират малките бензиностанции като смятат, че измененията са в полза на най-големите в бранша. Текстовете с основен вносител Емил Димитров - Ревизоро (Обединени патриоти), който е и председател на същата комисия, всъщност са писани от Българската петролна и газова асоциация, обединяваща големите компании в бранша. По информация на \"Медиапул\" председателят Димитров първоначално е поискал камерите на телевизиите да напуснат заседателната зала, \"за да не си правят предавания\" от работата на оглавяваната от него комисия. Впоследствие операторите се върнали в залата, но заседанието продължило с хаос при гласуването като Валентин Николов от ГЕРБ дори казал, че не могат да осмислят предложенията. \"Въпреки цялата неразбория, вотът завърши успешно за около два часа с пълно единодушие между ГЕРБ и БСП. Единствената опозиция на Емил Димитров се оказа колегата му \"патриот\" Христиан Митев (НФСБ)\", пише \"Медиапул\". Така Митов застъпва позицията на партийния си лидер и вицепремиер Валери Симеонов, който преди дни се срещна с дребните търговци на бензин и обвини авторите на измененията, че ги правят в полза на \"Лукойл\". ", "date": "2018.07.05", "title": "Спорният закон за горивата мина на второ четене във водещата комисия"}
{"url": "https://www.dnevnik.bg/sport/2018/07/05/3230998_autuori_debjutira_v_ludogorec_sus_spechelvane_na/", "text": "Лудогорец\" спечели Суперкупата за трети път. Шампионите се наложиха с 1:0 срещу \"Славия\" в дебюта на мениджъра си Пауло Аутуори. Гола за успеха вкара Клаудиу Кешеру в 31-ата минута след подаване на Марселиньо. Двубоят се игра пред малко публика на \"Трейс арена\" в Стара Загора. Това стана и най-слабо посетеният мач за Суперкупата. Двата отбора вече насочват вниманието си към мачовете от евротурнирите. \"Лудогорец\" ще приеме  \"Крусейдърс\" от Северна Ирландия  в квалификациите на Шампионската лига следващата седмица, а \"Славия\" са домакин на \"Илвес\" (Тампере) в Лига Европа. \"Лудогорец\" беше по-дейният отбор и създаде по-добри възможности. Белите трудно създаваха положения, като най-добрият им шанс дойде след силен удар на Галин Иванов от разстояние, но Ренан спаси. В 15-ата минута при хубава атака Марселиньо получи вдясно в наказателното поле и стреля, но улучи гредата. \"Славия\" отвърна с удар на Иванов от фаул в 20-ата минута, но топката мина покрай вратата. Шест минути по-късно Марселиньо направи двойно подаване с Вандерсон и излезе срещу Стергиакис, но вратарят го изпревари. \"Лудогорец\" успя да поведе в 30-ата минута. Натанаел опита удар, който не се получи, а Кешеру отклони топката към Марселиньо, който му я върна и румънският нападател отблизо вкара. Три минути след това дойде мощният удар на Иванов, който беше спасен от Ренан. В началото на втората част белите поискаха дузпа за нарушение на Сисиньо срещу Иванов, но сигнал не последва. По-късно Стергиакис спаси удари на Мисиджан, Густаво Кампаняро и Мисиджан. Хвърлени от привържениците на \"Славия\" факли доведоха до спирането на мача за няколко минути. В края белите опитаха да притиснат съперника, но не можаха да вкарат. В заключителните секунди Якуб Шверчок стреля силно в наказателното поле, а вратарят на \"Славия\" спаси.", "date": "2018.07.05", "title": "Аутуори дебютира в \"Лудогорец\" със спечелване на Суперкупата"}
{"url": "https://www.dnevnik.bg/photos/2018/07/05/3230802_fotogaleriia_svetovnite_snimki_na_denia_-_5_juli/", "text": "Алпинистът Крис Шарма се изкачва по скалата Cadena Perpetua (Доживотен затвор) в един от най-подходящите за катерене райони на Каталуня - Sant Llorenç de Montgai.", "date": "2018.07.05", "title": "Фотогалерия: Световните снимки на деня - 5 юли"}
{"url": "https://www.dnevnik.bg/biznes/2018/07/05/3230666_turseneto_na_koncesioner_za_letishte_sofiia_oficialno/", "text": "В официалния вестник на Европейския съюз вече е оповестен конкурсът за търсене на концесионер на летище София. От обявата се разбира, че прогнозната оценка на концесията е близо 4 млрд. евро. без ДДС. Това е сумата, която за периода на концесията избраният оператор ще генерира от таксите, които събира и приходите от търговска дейност. Към кандидатите, както вече е известно, е заложено изискване, освен да се предоставят съответните услуги на летището, да изградят и трети терминал. За това е определен срок - до десетата година от началото на концесията. Целият й срок е 420 месеца, или 35 години. Държавата очаква да получи 2.2 млрд. лева. Това е поредният опит за концесиониране на летището, като целта на управляващите е да поискат по-голямата част от очакваното концесионно възнаграждение в аванс и с него да покрият дълговете на БДЖ, които междувременно се изплащат с възмездни трансфери от бюджета - за последния такъв четете  тук . Сред поставените пред кандидатите изисквания е да оперират поне едно международно летище, което обслужва над 10 млн. пътници годишно, активите им за последните три години да са поне на стойност 200 млн. евро и да имат опит при финансиране на голям инфраструктурен обект - за над 400 млн. евро. Оферти се приемат до 22 октомври. Буквално минути след публикуването на обявата  от БСП излязоха с позиция , че концесията е нагласена и се готви спечелването й от съседна на България държава. През 2017 г. броят на пътниците се е увеличил с 30.3%, като точната им бройка е 6 490 096 души. Ръстът е очакван, след като на летище София започна работа нискотарифната авиокомпания \"Райънер\", а конкурентът й \"Уизер\" продължи да разширява летателната си програма. Тези именно ръстове и случаите на изпуснали полетите си хора заради малкия капацитет на летището при проверка на пътниците налага нуждата от нов терминал. Разпределението на пътниците през 2017 г. по терминали е 64% в полза на терминал 2 и 36%, преминали през стария терминал на аерогарата. Голяма роля за това съотношение има Ryanair, която ползва новия терминал.", "date": "2018.07.05", "title": "Търсенето на концесионер за летище София официално започна"}
{"url": "https://www.dnevnik.bg/bulgaria/2018/07/05/3230747_sudut_ne_osvobodi_ot_aresta_desislava_ivancheva/", "text": "Апелативният специализиран съд остави в ареста бившия кмет на столичния район \"Младост\" Десислава Иванчева. Съдебният състав прие, че има достатъчно доказателства, които я уличават в извършване на престъплението, за което е обвинена. Няма опасност да се укрие, но може да извърши друго престъпление, аргументира се още съдът. Мотивите за влошено здравословно състояние, добри характеристични данни на обвиняемата и чистото ѝ съдебно минало не са достатъчни, за да излезе от ареста, реши съдът. Определението е окончателно и не подлежи на обжалване.", "date": "2018.07.05", "title": "Съдът не освободи от ареста Десислава Иванчева"}
{"url": "https://www.dnevnik.bg/sport/2018/07/06/3231035_belgiika_svali_mugurusa_ot_trona_na_uimbuldun/", "text": "Шампионката Гарбине Мугуруса приключи рано опита си за защита на титлата от \"Уимбълдън\". Испанката отпадна във втория кръг след загуба със 7:5, 2:6, 1:6 срещу Алисън ван Уйтванк. Белгийката направи обрат и спечели след близо два часа игра. Това е най-ранното отпадане на шампионка на \"Уимбълдън\" от 24 години насам. Преди това през 1994 г. Щефи Граф приключи още в първия кръг. Двете завършиха със сходен брой непредизвикани грешки. Белгийката, която игра много агресивно и се бореше здраво, записа 29 печеливши удара срещу 18 на съперничката си. В първия сет Мугуруса се вдигна след изоставане с 2:4 и направи обрат. След това обаче Ван Уйтванк игра много силно и агресивно, намали значително броя на грешките и даде едва три гейма на испанката. От женския турнир вече отпаднаха Мария Шарапова, Петра Квитова и Каролин Вознячки. Носителката на седем титли Серена Уилямс стигна третия кръг след  победа срещу българката Виктория Томова .", "date": "2018.07.05", "title": "Белгийка свали Мугуруса от трона на \"Уимбълдън\""}
{"url": "https://www.dnevnik.bg/sviat/2018/07/05/3230290_oshte_dvama_sa_otroveni_s_novichok_krai_solzburi/", "text": "Още двама души, които бяха открити преди дни в критично състояние край Солзбъри, са жертва на нервнопаралитично вещество от групата \"Новичок\", създадена в бившия СССР, обявиха британската полиция, отделът за борба с тероризма и главният медик на Обединеното Кралство. По-рано през деня таблоидът \"Сън\" съобщи, че мъжът и жената са със същите симптоми като Сергей Скрипал и дъщеря му, които бяха нападнати през март в града. Медиите твърдят, че това са 45-годишният Чарли Роули и 44-годишната Доун Стърджис. Двамата са били открити в безсъзнание в къща в събота в Еймсбъри на 11 километра от мястото на покушението срещу бившия руски двоен агент и Юлия Скрипал. Полицията допълни в сряда вечерта, че няма други пострадали със същите симптоми. Няма и нищо в миналото им, които да предполага, че двамата нарочно са били обект на нападение. Следствието вече се води от силите за борба с тероризма. \"Получих резултатите от тестовете в Портън Даун [британският военен център за защита от химически и биологични оръжия] и те показват, че двамата са били изложени на нервнопаралитичното вещество \"Новичок\", заяви Нийл Бейсу, най-високопоставеният служител на отдела за борба с тероризма. Пред журналисти той обяси, че за момента не е яно как мъжът и жената са се оказали в контакт с веществото и дали са били специално мишена на покушение. Случаят се възприема изключително сериозно, заяви говорител на премиера Тереза Мей. Днес е имало заседание на комисията за реагиране в кризисни ситуации и министрите редовно получават информация за развоя на събитията. Полицията е обкръжила поне пет различни места, включително парк и имот в Солзбъри, както и аптека и баптистки център в Еймсбъри, макар здравни специалисти да казват, че рискът за общността е малък. Двамата пострадали се лекуват в местната болница в Солзбъри, където седмици наред лекарите се бориха за живота на Скрипал. Първоначално се е смятало, че Роули и Стърджис са взели свръхдоза хероин или крек кокаин от замърсена пратка. \"Не сме в състояние да кажем дали нервнопаралитичното вещество е от същата доза, на която са били изложени Скрипал\", каза Бейсу. Очевидно е, че една от разследваните версии е връзка между двете разследвания.\"", "date": "2018.07.05", "title": "Още двама са отровени с \"Новичок\" край Солзбъри, обяви полицията"}
{"url": "https://www.dnevnik.bg/sport/2018/07/05/3230297_franciia_i_rusiia_zapochnaha_s_pobedi_vuv_finalite_na/", "text": "Франция и Русия спечелиха мачовете си в първия кръг на финалният тунир между шест отбора в Лига на нациите, който се провежда в Лион. Домакините се наложиха над Бразилия 3:2 в ключовата среща в група А, докато Русия пречупи Полша. Френският тим се нуждаеше от пет гейма, за да победи олимпийските шампион – 22:25, 25:20, 21:25, 25:22, 15:13. С много силни изяви се отличи Стефен Бойер, който завърши с 25 точки за победителите. На много високо ниво беше и голямата звезда на \"петлите\" Ървин Нгапет, който добави 23. Срещата започна трудно за Франция, която изостана рано, но показа характер и се върна, за да държи под напрежение бразилците. Последва лесен втори гейм за домакините с много силна игра на Нгапет и Кевин Льо Ру. В третата част опитът на олимпийските шампиони им помогна, но в четвъртата част отново Франция беше напред. В тайбрека Бойер и Нгапет поведоха \"петлите\", които победиха с 15:13. Успехът позволи на Франция да поведе в група А, а в четвъртък Бразилия се изправя срещу Сърбия. Последният мач е между Сърбия и Франция в петък. В група В, където са Русия, Полша и САЩ, Сборная взе предимство. Тимът на Сергей Шляпников се наложиха с 3:1 (25:18, 25:23, 22:25, 25:17) над Полша. Ключова за победата на руснаците се оказа играта на Дмитрий Волков и Максим Михайлов, които се отчетоха със 17 и 16 точки. Опитният център Дмитрий Мусерски завърши с 14. В четвъртък САЩ се среща с Полша, докато след ден почивка Русия ще играе със САЩ. Полуфиналите в турнира са в събота, а финалът в неделя.", "date": "2018.07.05", "title": "Франция и Русия започнаха с победи във финалите на Лигата на нациите"}
{"url": "https://www.dnevnik.bg/bulgaria/2018/07/05/3230200_za_pruv_put_ot_godini_mvr_shte_chestva_praznika_si_bez/", "text": "Служителите на МВР отбелязват днес 139-тия рожден ден на ведомството, известен и като професионалния празник на полицията. Тържествената церемония в София ще започне в 10.00 часа с поднасяне на венци пред паметника на Незнайния воин и демонстрация на най-новата техника, с която министерството разполага. В 11.30 часа служителите ще се поклонят пред паметта на своите колеги на паметника на загиналите полицаи в градинката пред храм \"Св. Седмочисленици\". Честването ще продължи в Борисовата градина - на входа откъм езерото\" Ариана\". Поканени са служителите и техните семейства, както и всички граждани. Обявеният час е 17.00 часа. Главната сцена ще бъде на площадката пред паметниците на Васил Левски и Христо Ботев. Спецчасти и каратисти от Академията на МВР ще демонстрират своите умения. В честването ще се включат и служителите, които се грижат за сигурността с помощта на полицейски кучета и коне. Децата ще могат да влязат в полицейски и пожарни коли и мотори, да станат свидетели на гасенето на \"пожар\". В рамките на събитието, ще се проведат и атрактивни демонстрации на Специализирания отряд за борба с тероризма, Академията на МВР, Главна дирекция \"Пожарна безопасност и защита на населението\", Столична дирекция на вътрешните работи и Главна дирекция \"Национална полиция\". Духовия оркестър на МВР, бандата на \"Влади и приятели\", певицата Михаела Маринова и Трио Сопрано са поканените изпълнители за полицейския празник. От дни вътрешното ведомство \"рекламира\" церемонията по честване на годишнината си в социалните мрежи. \"Тя стана от любимците на цяла България в \"Х фактор\"! Тя спечели \"Като две капки вода\"! Тя прави стъпка напред с всеки нов хит! Тя е Михаела Маринова и ще бъде част от Празника на МВР! Бъдете с нас в Борисовата градина на 5 юли, за да се забавляваме заедно с Михаела, Влади и приятели, Представителния духов оркестър към Академията на МВР, Трио Сопрано! Ще има и демонстрации на структурите на министерството! 5 юли, 17:00 часа, Борисовата градина Вход свободен!\", се вижда от страницата на ведомството във \"Фейсбук\". Полицията продължава с: \"Как изглежда водометната машина? Отговор на този въпрос ще дадат жандармеристите, които ще участват в Празника на МВР този четвъртък! Това ще са само част от демонстрациите, посветени на професионалния празник на хората, които ежедневно се грижат за сигурността ни\". Предишните празници на полицията бяха отбелязвани с официално и алтернативно честване, защото бяха съпроводени с протести на синдикатите. Такива имаше и през  2016  г.  и през  2017  г.  Година по-рано -  през 2015 г.  МВР посреща днес професионалния си празник под високо напрежение. Протестиращите искаха по-високи заплати, изцяло нов закон и обвързване на основното им възнаграждение със социално измерим показател. В началото на тази година обаче премиерът Бойко Борисов се срещна с ръководството на МВР и представители на полицейските синдикати,  за да им обещае 100 млн. лв.  След това протестите спряха. От най-големия полицейски синдикат - Синдикална федерация на служителите в МВР (СФСМВР), заявиха за \"Дневник\", че не предвиждат нищо за днес. Съобщения за протести или алтернативни чествания не са идвали и от другите синдикални организации.", "date": "2018.07.05", "title": "За пръв път от години МВР ще чества празника си без протести"}
{"url": "https://www.dnevnik.bg/sviat/2018/07/05/3230228_dati_za_koordinirani_stachki_v_raiuner_shte_budat/", "text": "Профсъюзи на кабинния персонал на самолетите на авиокомпания \"Райънер\" (Ryanair) трябва да обявят днес датите за координирани стачки в 4 държави. Конфликтът между ръководството и синдикатите ескалира и във вторник директно наетите пилоти в Ирландия обявиха протест на 12 юли. Към тях се присъединяват колегите им от Испания, Португалия, Белгия и Италия, като според Антонио Ескобар от испанския профсъюз SITCPLA италианците чакат властите да дадат съгласието си. И други държави може да се включат, допълва той, цитиран от \"Ройтерс\". Не е ясно дали това ще се случи около протеста на близо 120 от около 400 ирландски пилоти на компанията. За \"Райънер\" работят повече от 4 хиляди пилоти. Спорът в най-големия в Европа нискоразходен превозвач е за това, че за твърде малко неща са се подобрили в месеците след декември 2017 г., когато компанията за пръв път призна синдикатите като представители на свои служители. \"Райънер\" извърши миналата година полети до 37 държави с близо 130 милиона пътници, като успя да избегне стачки по Коледа с признаването на профсъюзите за пръв път в 32-годишната си история. Но ръководството още не може да постигне споразумение с част от тях. В сряда сдружените служители от няколко страни в Европа публикуваха списък с 34 искания, включително по-добро заплащане на болничните, трудови договори съгласно местното - а не ирландското - законодателство, както и \"достойни заплати\". В съставянето му участваха представители на 80% от 86-те бази на \"Райънер\", твърди Международната федерация на транспортните служители, която е организатор на събирането. На пресконференция служители се оплакаха, че са принуждавани лично да се явят в офиса, за да съобщят, че са болни. Карат ни писмено да изброяваме симптомите и трудно получаваме обезщетение за отсъствието по болест, защото има разминавания между националните и ирландското законодателство, разказаха още те. \"Ройтерс\" цитира група от кабинния персонал, разказваща, че техни колеги от няколко европейски страни са били принудени да пътуват до Ирландия, само за да си открият там банкова сметка, в която да им се превежда заплатата.", "date": "2018.07.05", "title": "Дати за координирани стачки в \"Райънер\" ще бъдат обявени днес"}
{"url": "https://www.dnevnik.bg/sport/2018/07/05/3230215_rusiia_pokaza_nai-dobroto_si_lice_s_raztursvashtoto/", "text": "Толкова бързах със събирането на багажа, че заедно с невежеството ми към Русия, почти послушах съвета на съпругата ми да си взема вълнена шапка за световното първенство по футбол, преди да тръгна от Венецуела. Слава богу, че не го направих заради по-високите летни температури до река Волга в сравнение с дома ми на Карибите. Това не беше единственото погрешно схващане, което аз - репортер на \"Ройтерс\", и ордите от фенове, които също никога не са били тук, имаха за нацията на домакините за студено време и студени хора. Освен нашата колективна радост, възпитание и малко повече от леко притеснение, тази Русия, която открихме, беше гостоприемна, организирана, модерна и готова да ни помогне. Назначението ми беше в Нижни Новгород - \"затворен град\" по време на съветската ера, за която бях чел предварително. Това ми напомни за сивите изображения на блокове и опашки за храна, които бяха основен акцент в английските медии по време на Студената война в детството ми. Каквото и да е било миналото, този град с 1.2 милиона жители, където се пресичат реките Волга и Ока, сега е приветлив и разтърсващ. От летището до стадиона, хотела и обществените площади, младите доброволци от местните езикови училища се стараеха да покажат английския си и ни попречиха да се запънем при изговарянето на фразите \"спасибо\" (благодаря) и \"здравствуйте\" (здравей). На прекрасния нов стадион в Нижни Новгород, чиито сини и бели нюанси символизират водата и вятъра, съоръженията бяха идеални за журналистите - високоскоростен интернет, просторни бюра с телевизор за повторения, прекрасен изглед към терена и специални автобуси, за да ни пробият път през тълпата. По улиците местните жители пееха, танцуваха и си правеха селфита с армии от фенове от Панама до Южна Корея. Често разговорите се провеждаха гладко чрез телефонни приложения за превод. Забравете всичко, което някога сте чели за Русия Когато Русия играеше в друг град, местните жители излизаха по улиците, скандираха и пълнеха фензоната със сцени на оживен патриотизъм. Това надмина всичко, на което съм бил свидетел на първенствата в Бразилия през 2014 г. и Южна Африка 2010. Дори страшните английски хулигани не излязоха на показ. Вместо това феновете на \"трите лъва\" развяваха знамената си и се забавляваха с руснаците по кафенета и булеварди, докато полицията обикаляше дискретно в страничните улички в очакване на проблемите, за които бяха обучени. \"Забравете за всичко, което някога сте чели или мислели за Русия. Това е абсолютно блестящо. Толкова е срамно, че много хора се отказаха да пътуват\", заяви 33-годишният английски фен Чарли Карлайн, отпивайки бира в слънчевата фензона до замъка \"Кремъл\" на върха на хълма над реките. Някои от неговите приятели, ветерани от предишни световни първенства, останаха вкъщи от страх да не се повторят руско-английските сблъсъци във Франция на европейското през 2016 г. или да има враждебност заради обтегнатите политически отношения между Лондон и Москва. Фотографката Луси Никълсън от Лос Анджелис, която е отразила седем олимпийски игри за \"Ройтерс\", но никога преди не е била на световно по футбол, беше развълнувана, че най-накрая ще види Лионел Меси и Кристиано Роналдо. \"Едно от най-удивителните неща на световното по футбол в сравнение с олимпийските игри е колко популярно е то сред мъжете. Мнозинството от фенове, медиите и очевидно играчите са мъже\", каза Никълсън. \"Като се има предвид това, беше изненадващо на колко малко грозни сцени станах свидетел. Срещнах съвсем обикновени руснаци, особено жените, които винаги бяха милостиви и топли. Това приветливо поведение може да бъде вдъхновено от гордостта за националното събитие или заради топлото време, но повече изглеждаше да е спонтанно и истинско.\" Най-чистият град, който някога съм виждал Най-голямото предизвикателство за Никълсън беше пътуването между няколко града - от Калининград на Балтийско море до Сочи на брега на Черно море. Тя взе 14 полета за 18 дни с компаниите Aeroflot и Siberia Airlines, като веднъж заспива от изтощение на стадиона преди мач. \"Беше интересно да посетя части от Русия, които рядко се виждат от туристите. Ограниченията върху масовите събирания бяха преустановени за световното, създавайки необичайна карнавална атмосфера\", каза Никълсън. Фотографът на \"Ройтерс\" в Австралия Дейвид Грей беше на четвърто поредно световно в Самара. \"Това световно първенство се различава от всички останали заради един съществен фактор - моите предубедени идеи за това, какво да очаквам\", заяви той, отразявайки мнението на повечето западни посетители от епохата на Студената война. \"Говоренето с руснаците по време на това събитие разшири разбирането ми за тяхната изключителна национална гордост. Гордост, която намирам за възхитителна. Това означава и най-чистите градски улици, които някога съм виждал\", разказва Грей, за когото звукът на машините, които мият улиците, е станал рутинен като този на автомобилите. Той също така беше впечатлен от стадиона в Самара, наподобяващ летяща чиния. \"Скандирането и пеенето отекваха красиво над кръглия покрив и както на всички световни първенства, кънтенето в ушите ви остава в продължение на седмици.\" Разбира се, че ще има отрезвяване с реалността след любовта с Русия. Тук все още има сняг през останалите сезони, липсата на забавления за феновете може да крият някой сериозни политически проблеми и критиците ще кажат, че президентът Владимир Путин е използвал турнира, за да изчисти имижда на страната в чужбина. Но за славното лято на 2018 г. Русия показа най-доброто си лице на световното по футбол. И светът й се усмихна обратно.", "date": "2018.07.05", "title": "Русия показа най-доброто си лице с разтърсващото световно по футбол"}
{"url": "https://www.dnevnik.bg/evropa/2018/07/05/3210924_kude_kakvo_kolko_-_naruchnik_za_avstriiskoto/", "text": "Сигурност и борба срещу нелегалната миграция, осигуряване на просперитет и конкурентоспособност чрез цифровизация, европейска перспектива за Западните Балкани. Това са трите приоритета на Австрия  като председател на Съвета на ЕС .  Мотото на австрийското председателство е  \"Европа, която защитава\" , а Виена гледа на себе си като на неутрален посредник. \"Предвид географското й разположение в сърцето на ЕС нейното задължение да бъде неутрална и в съответствие с традиционната й роля да бъде строител на мостове, Австрия ще положи усилия да допринесе за единството в ЕС по време на председателството на съвета\", се казва на сайта на австрийското председателство. Това на практика ще бъде последното пълно председателство преди европейските избори през май 2019 г., посочва EurActiv. Между 23 и 26 май гражданите в целия ЕС ще трябва да гласуват за нови членове на Европейския парламент, а след това ще бъде сменен и съставът на Европейската комисия. Предвид ограниченото време до тогава през следващата половин година в ЕС ще се засили вниманието към Брекзит и преговорите за многогодишната финансова рамка на ЕС след 2020 г. Австрия, освен това, се закани активно да работи за борбата нелегалната миграция, като целта, заяви канцлерът Себастиан Курц е \"вместо да спорим за разпределянето на бежанците, да се фокусираме върху защитата на външните граници\". Събития и бюджет От 1 юли до края на декември са предвидени 100 събития, 60 срещи на Съвета, 13 от които в Австрия, както и още няколко по-големи събития от работната програма. Предвиден е бюджет от 43 милиона евро. (Обявеният бюджет за българското председателство преди началото му бе около 150 млн. лева за три години. Повече за проведените срещи и събития от програмата на София можете да четете  тук ). Всичко ще започне на 6 юни в Брюксел, когато цялото австрийско правителство ще представи подробната си програма за председателството. На 20 септември ще има специална среща в Залцбург, посветена на сигурността. На 23 и 24 ноември е планирана конференция ЕС-Азия, а на 13 и 14 декември в Брюксел ще се състои Европейски съвет, който ще бъде последван от представяне на основите решение от последните шест месеца. Особено внимание ще се обърне на преговорите за Брекзит. Излизането на Великобритания от ЕС трябва да завърши на 29 март 2019 г., но преди това всички национални парламенти трябва да ратифицират окончателната сделка за \"развода\". Друга важна задача е свързана с преговорите за новата седемгодишна финансова рамка на ЕС. Не се очаква да има споразумение за нея през следващите шест месеца, но за това време трябва да се вземат някои предварителни решения. Виена освен това работи тясно с България, която бе председател на Съвета на ЕС през първата половина на годината, по темата за интеграцията на страните от Западните Балкани. (Повече за намеренията на Австрия четете  тук ). Най-големият австрийски конгресен център  Austria Center Vienna  ще е основното място за събитията от програмата на председателството. Той побира 20 хил. души и разполага с 24 конферентни зали за между 100 и 4320 участници, 180 стаи за срещи и 22 хил. квадратни метра изложбено пространство. Austria Center Vienna е разположен до Виенския международен център, наричан разговорно UNO City, в който е разположена по-голямата част от филиала на ООН във Виена. Това е третия център на ООН в света след централата в Ню Йорк и филиала в Женева. Това е единственият конгересен център в света, директно свързан със седалище на ООН. \"Зелено\" председателство Австрийското председателство обръща голямо внимание на устойчивото развитие и защитата на околната среда. На сайта му се отбелязва, че Austria Center Vienna предлага отлични условия за организиране на \"зелени\" събития, например LED осветление, 100% възобновяема енергия, разделно събиране на отпадъците, пестящи вода съоръжения, отлични транспортни връзки, станция за зареждане на електромобили, сертифицирана компания за кетъринг, която предлага сезонни, регионални и органични продукти. Австрийското председателство препоръчва на участниците в събитията да използват обществен транспорт или да ходят пеша, да се настаняват в хотел, който има сертификат за природосъобразност, да изхвърлят боклука си разделно, да използват дигитални устройства, вместо хартия. На  специално създаден портал  за неформалните събития могат да се намерят всички необходими на делегатите документи. Официалното видео на австрийското председателство можете да видите  тук .", "date": "2018.07.05", "title": "Къде, какво, колко - наръчник за австрийското европредседателство"}
{"url": "https://www.dnevnik.bg/sviat/2018/07/05/3186203_zashto_kitaiskite_investicii_razdeliat_evropa_grafiki/", "text": "Миналата година съмнения за злоупотреба с правилата на ЕС за обществени поръчки блокираха работата по унгарския участък от  най-амбициозния транспортен проект  на Китай в Европа - реконструкцията на 336-километрова жп линия от Белград до Будапеща. Проектът беше обявен, преди Будапеща да стане домакин на петата среща на Китай и страните от Централна и Източна Европа във формата \"16+1\" през ноември.  Тази година  срещата на 11 централно- и източноевропейски и 5 балкански държави с китайския премер  Ли Къцян  e в България. Диалогът Китай-ЦИЕ  притеснява Западна Европа  като възможност Китай да получи значително икономическо влияние в страните членки, присъединили се в последните 14 г. Брюксел се опасява и че Китай го \"заобикаля\" в името на двустранните си отношения със страни членки - твърдение, което Пекин  няколко пъти опита  да опровергае. Изчисления на агенция \"Блумбърг\"  наскоро посочиха , че за десетилетие Китай е купил или е инвестирал в активи на стойност около 318 млрд. долара (или около 275 млрд. евро) - с около 45% повече, отколкото активността в Съединените щати за същия период. (Стойността на общо 355 други сделки, свързани със сливания, инвестиции на китайски компании и други така и не е била обявявана.) Как реагира Европа Инвеститорите в Европа от Китай и Хонконг са над 670 за десет години, от които 100 имат държавна подкрепа или са инвестиционни фондове и са участвали в трансакции за общо 139.4 млрд. евро или около 63% от общата стойност на сделките, за които пише \"Блумбърг\". Част от останалите обаче също са свързани, макар и по-далечно, с китайската държава. За този период китайският бизнес е придобил близо 360 европейски компании. Особено безпокойство в Германия породи превръщането на китайския производител на автомобили Geely  в най-големия акционер в германската \"Даймлер\" , производител на \"Мерцедес\". Именно заради тези инвестиции лидерите на  Германия  и Франция, канцлерът Ангела Меркел и президентът Еманюел Макрон, настояват за обща стратегия и процес на наблюдение на китайските сделки в Европа. Някои от държавите, които ги подкрепят, са сред най-големите дестинации за китайски инвестиции. Равносметката не е в полза на Източна Европа В периода от 2008 г. насам 16 държави в Европа са сключили сделки с Китай на стойност над 1 млрд. евро и от тях само Унгария е от групата на \"16+1\" - Унгария, с 9 сделки за 1.548 млрд. евро. За сравнение компании в най-голямата икономика в групата, Полша, са сключили сделки за около 633.3 млн. евро. Български компании са подписали 7 сделки с китайски, на обща стойност 37.713 евро. Хърватия е единствената съизмерима държава от групата в Югоизточна Европа, с 63.29 млн. евро. Китайски компании в момента притежават редица инфраструктурни обекти или дялове от тях. В ръцете им са поне 4 летища, 6 пристанища, вятърни турбини в поне 9 държави и 13 професионални футболни отбора. Почти всички подобни обекти са Западна, Южна и Северна Европа, с няколко изключения като международното летище в Албания и пристанищен терминал в Констанца. За интересите на Китай в балканските държави извън ЕС  четете тук . Бъдещи интереси Освен това Китай проявява интерес и към изграждането  на ядрени реактори  в   и  ; към покупката на контейнерен терминал в   и изграждането на пристанище в  ; към придобиването на   производител на коли \"Шкода\"; към инвестиции във   Compagnie des Alpes, която управлява ски курорти в Европа, и в електроразпределителното дружество 50Hertz, което управлява част от мрежата в  . В сметката на \"Блумбърг\" не е включена и китайската компания, която  Хърватия избра през март  като строител на  хърватския мост над Адриатическо море .", "date": "2018.07.05", "title": "Защо китайските инвестиции разделят Европа (графики)"}
{"url": "https://www.dnevnik.bg/tehnologii/2018/07/05/3230254_v_opit_da_zashtiti_avtorskoto_pravo_brjuksel_riskuva/", "text": "Европарламентът ще гласува днес спорна директива за авторското право, която трябваше да защити създателите на съдържание, но рискува да доведе до тежка цензура в интернет. Основните теми за разногласие са членовете 11 и 13. Член 11 се отнася до закрилата на публикациите в пресата при използването им онлайн – той пренася в цифровата ера  авторските права  от старата директива 2001/29/ЕО и предвижда, че те се погасяват 20 години след първоначалното публикуване. Член 13 предвижда доставчиците на услуги, които съхраняват големи обеми произведения и други обекти, качени от техните ползватели, и осигуряват на публиката достъп до тях, да предприемат в сътрудничество с носителите на права мерки за гарантиране на защитата или за недопускането на нарушаването им в техните услуги. Според критиците на директивата чл. 11 ще изисква интернет търсачките да плащат на медиите за препратки към сайтовете им, а чл. 13 ще задължи социалните мрежи като \"Фейсбук\" и \"Ютюб\" да инсталират филтри, които да предотвратяват качването на защитени с  авторско право  материали. С членове 11 и 13 \"се създават предпоставки за злоупотреба с право и автоматизирана цензура в интернет пространството. С оглед медийната свобода у нас това не е нещо абстрактно, а тъжна действителност\", заяви евродепутатът  Светослав Малинов . Евродепутатът от Пиратската партия Юлия Реда предупреди, че под ударите на директивата могат да попаднат дори блогове и лични сайтове, цитиращи защитено съдържание, тъй като в предложенията на комисията липсват предвидени изключения за обема на цитата, за употребата му от частни лица или за използването с некомерсиална цел. Търсачките ще трябва да получат лицензи от всички журналистически сайтове, за да показват новините им, или просто да спрат. Какво казва Европейската комисия Комисията настоява, че не създава \"данък върху линковете\" и че правото на издателите, предвидено в чл. 11, им дава по-силна позиция при преговорите за употребата на съдържанието им онлайн. Но \"даването на такива права на издателите няма да промени това, което потребителите могат да правят в наши дни с техните публикации\". Тя сочи още, че карикатурите и пародиите са защитени в рамките на свободата на словото и че с този аргумент ще може да оспори се премахванетон съдържание пред платформата и да поиска то да бъде публикувано. \"Предложението ни не се цели в потребителите и възможностите им да качват съдържание; то е насочено към платформите, където потребители качват съдържание в голям мащаб и са сериозен източник на достъп до защитено от авторско право съдържание. Трябва да гарантираме, че хората, които създават съдържание и инвестират в него, имат думата по отношение на това кога и как то става достъпно през платформите и получават справедлив дял от финансовите печалби, получени от него\". Отпор Основателят на \"Уикипедия\" Джими Уейлс е един от най-яростните противници на директивата. От месеци във всяка страница на онлайн енциклопедията читателите виждат банер с информация за вота,  петиция  и начин, по който да се свържат с депутати и представители на своята държава. Вчера  тя изцяло блокира потребителите си  в няколко държави и предупреди, че \"ако директивата бъде одобрена, може да стане невъзможно потребител да сподели статия в социалните мрежи или да я намери в търсачки. Самата \"Уикипедия\" може да затвори\". От сдружение  \"Цифрова република\" посочиха , че макар регулацията да е насочена към гиганти и цели справедливо възнаграждение за автори и изпълнители, тя е формулирана твърде общо и би могла да засегне най-базови употреби на интернет. През октомври 56 международни организации, включително \"Хюман райтс уоч\" и фондацията Electronic Frontier, протестираха  с открито писмо  срещу планираните промени. Лобистката група \"Импала\", която представя независими музикални лейбъли и национални търговски асоциации заяви, че подобни предупреждения са дезинформация и сплашване. Процедурата Правната комисия на ЕП предложи поправки в проектотекста на Европейската комисия и ги одобри.  Ангел Джамбазки , който е член на правната комисия, е гласувал с \"въздържал се\" по отношение на нейната позиция. Предложените изменения трябваше да станат обект на преговори с Европейския съвет, но понеже достатъчен брой (поне 76) депутати подадоха официални възражения, сега становището на комисията ще се гласува на пленарно заседание на парламента. Ако то бъде одобрено, започват преговори между евродепутатите и Съвета; в противен случай съдържанието на директивата ще се обсъжда отново в парламента през септември. След като преговорите между евродепутатите и Съвета завършват удовлетворително и за двете страни, парламентът гласува приемането на новите закони.", "date": "2018.07.05", "title": "В опит да защити авторското право Брюксел рискува да цензурира интернет"}
{"url": "https://www.dnevnik.bg/sport/2018/07/05/3230345_ludogorec_i_slaviia_davat_nachalo_na_sezona_v/", "text": "След пауза от 47 дни българският футбол се завръща с мач за суперкупата, който ще даде и неофициалното начало на сезона. Седемкратният шампион \"Лудогорец\" и носителят на Купата на България \"Славия\" ще си оспорват трофея, като се изправят един срещу друг в Стара Загора. Срещата ще послужи на двата отбора и като последна проверка преди мачовете от европейските турнири през следващата седмица. На 10 юли  \"Лудогорец\" ще играе срещу \"Крусейдърс\"  в първия предварителен кръг на Шампионската лига, докато точно след седмица  \"Славия\" гостува на финландския \"Илвес\" (Тампере) . Въпреки че спечели седем пъти титлата на страната \"Лудогорец\" има само две суперкупи (2012 и 2014 г.) във витрината си. Три пъти отборът загуби срещата, която определя носителя на трофея, като през 2013 г. отстъпи на \"Берое\" с дузпи, две години по-късно беше победен с 1:0 от \"Черно море\", а през миналата година отново дузпи донесоха суперкупата на \"Ботев\". През 2016 г. мач за суперкупата нямаше. Суперкупата пък е единственият трофей, който \"Славия\" не е печелил. Причината е, че той беше въведен едва през 1989 г., когато се проведе веднъж, а през 2004 г. възстановен. За двубоя в Стара Загора \"Лудогорец\" няма проблеми с контузени играчи. Дотук шампионите привлякоха Димо Бакалов, Антон Недялков и Драгош Григоре. Новият мениджър Пауло Аутуори може да разчита на всички играчи. \"Славия\" пък ще бъде без две основни фигури Ивайло Димитров и Георги Йомов. Първият е водещият реализатор на отбора от миналия сезон, но още не е започнал подготовка. Йомов, който вкара решителната дузпа срещу \"Левски\" във финала за купата, също е с контузия. Двамата не попаднаха в групата на треньора Златомир Загорчич. \"При нас успехът идва, защото нямаме големи звезди. Имаме добър колектив с млади момчета. Напълно възможно е да се повтори историята от мача за купата – \"Левски\" беше абсолютен фаворит, но загуби. Според мен фаворизирането на отбори е много грешно и на световното първенство това се потвърждава\", каза капитанът на \"Славия\" Георги Петков. Двубоят между \"Лудогорец\" и \"Славия\" е днес от 20.30 ч. и ще бъде прдаван по \"Диема Спорт\" 2.", "date": "2018.07.05", "title": "\"Лудогорец\" и \"Славия\" дават начало на сезона в България с мач за суперкупата"}
{"url": "https://www.dnevnik.bg/analizi/2018/07/05/3219861_za_viziiata_na_ministura/", "text": "На 16 юни, на  първия форум на движение \"Реформи в културата\" в Пловдив , бяха отправени принципни критики към културните политики в България: освен изброяването на известните болни проблеми на всеки от културните сектори най-важната беше, че всъщност отсъства визия за развитие на българската култура. Министър Банов, който присъстваше заедно с целия си екип, не прие тези критики. \"Нямам самочувствие на човек, който няма визия\" – заяви той, изказване, което после беше мултиплицирано в медиите от PR отдела на министерството. Много е хубаво, че министърът има визия. Остава да ни каже каква е, защото забрави да направи това. Това, че щял да даде малко повече пари за библиотеки, за центъра за книгата, за центъра за съвременен танц и пърформанс, че няма да мести Червената къща също е хубаво. Само че е поредното действие \"на парче\", кърпещо нещата тук или там, не е визия. Визията е ценностна база и избор на стратегическа посока, в която ще се развива българската култура, тя е и основание за бъдещи културни политики, философия на управлението. От нея следват приоритети, а може да последва – А може би дори цялостна, системна реформа в законодателната база на културата. Бихме искали отново да поканим министъра да сподели своята визия. И за негово улеснение ще направим нещо като карта, т.е. ще опишем възможни избори, различни посоки и философии, на базата на които би могла да се развива българската културна политика. Не претендираме за систематичност, просто в популярен вид изброяваме най-известните от родни и световната практика модели. Да започнем обаче с псевдомоделите. Първият от тях, който е и най-близо до българската реалност, може да бъде озаглавен Тоест. това всъщност е отсъствие на културна политика, имитация. То не е нищо повече от обслужване по инерция на създалата се безрадостна ситуация в българските културни институти. Плащаме дължимите възнаграждения в самото министерство, и колкото има – в театри, опери, оркестри, библиотеки, читалища и пр. Плащаме им такива, каквито сме ги заварили, без реформи, без кой знае какви промени, макар понякога да пипаме тук и там, да правим малки ремонти, даваме, ако има пари, малки увеличения. Плащаме ги с бюджета, който са ни отпуснали за култура – под 0.5% от БВП (въпреки предизборните обещания на ГЕРБ за 1%). Плащаме ги също и според това коя художествена гилдия е по-креслива в момента – на нея й се дават малко повече. И парите свършват, а с тях и т.нар. културни политики. Цялата тази инерционна дейност всъщност обслужва една която навремето, добро или лошо, е била създадена въз основа на съвсем различни приоритети и според съвсем различни принципи от тези, формулирани в чл.2 от Закона за закрила и развитие на културата (ЗЗРК). Вторият вариант е разновидност на първия  Той е свързан не с директни плащания, а с т.нар. делегирани бюджети. Ситуацията е оставена абсолютно същата, нищо не е реформирано, тежкото наследство си е пак тук, само дето малкото пари се разпределят не ситуационно, а предварително, по неясни, но обявени за \"пазарни\" критерии. И културните институции получават по малко парче от малката баница, след което са оставени да се оправят сами на пазара на културни продукти, ако въобще има такъв – това е друга тема. Ако случайно някои от директорите има пазарен усет, той просто комерсиализира брутално дейността на поверения му културен институт, без да се интересува от културно качество и други критерии. Ако ли не... Да напомним: всеки истински модел на културна политика би трябвало да е свързан с визия за реформа и произтичащо от това ново, приоритетно разпределение (1. Вариант - на същия мизерен бюджет; 2 вариант – на нова бюджетна рамка и по-голямо финансиране на културата – но за последното трябва да се намерят аргументи, за да бъде убедено финансовото министерство). Тук няма да подсказваме нищо, нека министърът сам да ни каже какви реформи предвижда и какви ще бъдат приоритетите му. Следващият модел културна политика е допълнителен. Той не засяга \"вътрешната културна политика\", повече е насочен навън и може да бъде наречен \"и ний сме дали нещо на света\". В него, за разлика от първите инерционни възможности, има политическа воля – тя иска да изтъкне постиженията на българската култура, да ги направи видими по световни сцени, концертни зали и галерии. Това, разбира се, не е лошо. Когато има постижения, те трябва да бъдат изтъквани, когато има с какво да се гордеем, трябва да го показваме, от това би могъл да спечели и имиджът на България. Но не ви ли дразни нещо в изразите \"изтъквам се\", \"показвам се\"? Културното самохвалство не е културна дипломация, нито автоматично гарантира културна консумация на български културни продукти в чужбина. То не осигурява от само себе си вниманието на Европа и света към това, с което ни се иска да се похвалим: може да се случи така, че с разни недомислени грандомански инициативи \"пред света\" не постигаме абсолютно нищо, просто профукваме пари на данъкоплатците. Тук опасността културните политики да се сбъркат с елементарен PR и самореклама e на една ръка разстояние. Идеята за подновяване на функцията на българските културни институти в чужбина не е лоша, но изисква конкретност и отново идеи за политики - очакваме ги от министъра. И нека той помни, че принципът \"и ний сме дали нещо на света\" винаги трябва много внимателно да се балансира с принципа т.е. с осигуряване на достъп до качествени чужди културни продукти за българските граждани. Да напомняме ли очевидното - че светът е голям, а България – малка? Културата не работи по модела \"по света и у нас\", не може да бъде затворена в национално-клаустрофобични граници. Тя е обмен, общуване, общност, намеса, участие в културни трансфери, в световни и европейски културни процеси, проблеми и конфликти – а не просто \"себеизтъкване\", пък било то и гордо-патриотично. Осигурява ли българската политика участие в глобалните процеси и как гарантира, че българските постижения наистина (а не само пожелателно) присъстват в световната културна комуникация и упражняват реално влияние? Друг възможен модел разтоварва Министерството на културата и му дава чисто регулаторни функции. В него то вече не определя посоки и няма нужда от собствена визия, защото единствено създава условия други да правят това. Казано иначе – това е модел, който осигурява и гарантира демократични възможности на множеството културни субекти, които реално произвеждат култура. Тоест министерството създава примерно фондове със справедливи правила за всички и културни институти и организации могат да кандидатстват с проекти в тях. Така не един централизиран управленски орган, а самите организации в множество инициативи определят \"сумарно\" посоката, в която се развива българската култура. Този принцип звучи добре, демократично, но пред него има много проблеми – както практически, така и философски. Първият проблем е бюджетът на фондовете, или по-добре казано – на Фонда. Както е известно, националният фонд \"Култура\" е мизерен, не стига за нищо. Питаме министъра как ще се осигурят демократични и справедливи условия за всички? Как ще се преразпределят парите, ако отидат в този фонд от съвсем нов тип? Трябва ли той или не? А ако има - какви и кой и как би ги определил? Защото колкото и да е демократичен, този модел на управление оставя отворени въпроси, които роякът от отделни организации едва ли може да реши. Как ще се осигури възпроизводството на националния културен капитал, как ще се опази и реставрира културното наследство? Каква е политиката към българския език? Как ще се свържат политиките за култура с политиките за образование? Какво да правим с наличната мрежа от библиотеки и читалища? Какво ще правим с институтите в чужбина? Тези въпроси не могат да бъдат оставени на отделни културни оператори, те са държавни задачи и изискват стратегическо мислене и държавнически избори, свързани с традицията и дългосрочни културни процеси, със самата културна идентичност на българските граждани, с баланса между етнически, религиозни и малцинствени култури. Ако новият Фонд има приоритети - кои области на културата ще бъдат оставени на културните оператори, кои ще останат, управлявани от приоритетите на държавата? Да не забравяме, че настоящата практика вече е посочила съвсем друг болен, чисто практически проблем: в момента журитата за конкурси за проекти в стария \"Фонд с малко пари\" често са белязани от лобизъм и безогледен гилдиен егоизъм – всяка културна сфера тегли към себе си. Как, с какви правила може да бъде предотвратено това? Последният тип културна политика, който ще посочим като възможност, е наистина сложен. Той не мисли за културата като ограничен \"сектор\", в който има подсектори - кино, театри, опери, библиотеки и читалища, а я мисли като Това значи, че се опитва да проследи и управлява най-трудните баланси и диалектически взаимовръзки – между подкрепа на масови културни инициативи \"отдолу\" и елитна култура \"отгоре\", т.е., между \"висока\" култура и култура на всекидневния живот. Той търси децентрализация и демократично равноправие между различни етнически, религиозни и езикови култури, осигурява възможност за избор и изява, за достъп, който не нарушава авторските права, за творчески изяви на разнородни културни субекти. В последна сметка той не подкрепя \"на парче\", а търси косвени лостове за упражняване на системно управленско влияние върху културното равнище на нацията, т.е. върху очевидните и споделени ценности, върху културните навици, върху културните компетентности на българските граждани, върху \"сетивата\" и потребностите на културната консумация. С тях гражданите придават ценност не само на своето потребление, но и на своя живот. Това е точката, в която културата е жизнена среда и качество на живот. Затова за нея е нужна и грижа, подобна на екологичната - като към заобикаляща ни среда, която е в риск. От този тип културна политика следва и съвсем друг вид културна дипломация – но няма как да навлизаме в подробности. Ще спрем дотук, с горните схематични описания на избори, философии, политики и посоки за развитие на културата: ще отбележим само, че в рамките на тази карта от възможности могат да се правят избори, леви и десни, централизирани или по-малко централизирани. Без съмнение изброените принципи и философии могат също така да бъдат и комбинирани, балансирани, дори синтезирани – но това също трябва да се прави съзнателно, премислено, с избори, базирани на политически ценности, с определяне на дългосрочни приоритети, с изтъкване на социалната ценност на тези приоритети. А в процеса на правенето на тези избори те трябва да бъдат споделени и обсъдени с обществото. Ще се радваме, ако министър Банов ни обясни къде се намират той и неговият екип на предложената от нас карта: какви са техните избори. Ако пък картата нещо не му харесва (тя е условна така или иначе), да се чувства свободен да я зареже. Нека възприеме настоящото просто като покана и повод да сподели своята визия, философията си, приоритетите си. А не само да ни казва, че имал такива. Като се обръщаме към него с този въпрос, му обещаваме, че ние, т.е. движение \" Реформи в културата \", ще му отвърнем със същия жест – ще споделим нашата визия за развитието на българската култура в момента, в който я разработим докрай. Това ще стане вероятно в рамките на една година, след четирите критически форума, които планираме – след вече проведения в Пловдив, ще има наесен такъв и в София, а след това още два в областни града. На тях експертни екипи, творци, културни активисти и ангажирани граждани ще обсъдят заедно проблемите на културната политика, ще обобщят своите оценки и ще предложат идеи, приоритети и конкретни мерки за развитие. Ще информираме периодично българската публичност за този процес - с настоящото слагаме в \"Дневник\" началото на серия от публикации на движението по различни конкретни проблеми.", "date": "2018.07.05", "title": "За визията на министъра"}
{"url": "https://www.dnevnik.bg/bulgaria/2018/07/05/3230360_magistratite_sa_naput_da_poluchat_ednokratna/", "text": "Част от магистратите могат да получат еднократна възможност за по-ранно пенсиониране. Това се случи в хода на приемане на мащабните промени в Административнопроцесуалния кодекс (АПК) в правната комисия в парламента. Чрез преходните и заключителни му разпоредби беше изменен Кодексът за социално осигуряване и беше записано, че съдиите, прокурорите и следователите, които към 31 декември 2018 г. имат поне 35 години общ юридически стаж, от които поне две трети в съдебната система, могат да се пенсионират независимо на каква възраст са, информира  news.lex.bg . По Конституция магистратите се пенсионират на 65 години. Тези, които отговарят на условията за общ юридически стаж и такъв в системата, ще имат две години да упражнят своето ново право на ранно пенсиониране. Както съответно и на пълен размер на пенсията за осигурителен стаж и възраст, и на обезщетението от до 20 заплати за прослужени над 10 години в съдебната власт. Предложението за промяната в КСО е на депутата от ДПС Хамид Хамид и беше подкрепено от мнозинството в правната комисия. В мотивите за изменението Хамид обяснява, че в момента магистратите нямат право да се пенсионират, преди да навършат 65 години, а чл. 69 от КСО предвижда по-ниска възраст за придобиване на право на пенсия за осигурителен стаж и възраст. В момента жените се пенсионират на 61 години и два месеца (и 35 години и шест месеца осигурителен стаж), а мъжете на 64 години и един месец (и 38 години и шест месеца осигурителен стаж). Освен това Хамид дава серия от примери за представители на други професии, които имат право при определен стаж да се пенсионират преди навършването на възрастта по чл.69 от КСО. Такава привилегия имат държавни служители по законите за МВР, ДАНС, СРС, изпълнение на наказанията, пощенските услуги, за противодействие на корупцията и т.н. \"Ще подкрепя тази промяна. Не повече от 30 съдии отговарят на условията и надали повече от половината ще се възползват от тази възможност\", каза председателят на правната комисия Данаил Кирилов. И допълни: \"Защо след 23 години стаж в съдебната власт, ако смята, че е изморен, магистратът да няма възможност да се пенсионира. Няма смисъл да мъчим този свръхопитен професионалист. Това е и в полза на правосъдието.\" Промяната беше приета с 14 гласа \"за\", нито един \"против\" и шест \"въздържал се\". Междувременно правната комисия след около десет заседания прие на второ четене всички изменения в АПК. Последните два дни по-важните промени са отказът на комисията да изпрати данъчните дела за разглеждане пред всички административни съдилища в страната. Те останаха само в петте съдилища, които и сега ги разглеждат - София, Пловдив, Варна, Бургас и Велико Търново. Предложението беше на председателя на комисията Данаил Кирилов, но и той гласува против него, макар целта на измененията да е именно постигане на равномерна натовареност на административните съдилища. Защо Кирилов смени мнението си при гласуване четете  тук . Административният съд - София-област, пък получи дела срещу актове на държавни регулатори, след като депутатите не приеха и те да бъдат разпръснати из страната, а ги събраха в един съд. Става дума за дела срещу решения на Комисията за защита на конкуренцията, Комисията за финансов надзор и Комисията за регулиране на съобщенията, Съвета за електронни медии, както и при оспорването на конкурсите за нотариуси и частни съдебни изпълнители. Депутатите изрично запазиха подсъдността на делата на Комисията за енергийно и водно регулиране. Те, както и досега, ще се гледат на първа инстанция от Административния съд - София-град.", "date": "2018.07.05", "title": "Магистратите са напът да получат еднократна възможност за ранно пенсиониранe"}
{"url": "https://www.dnevnik.bg/sport/2018/07/05/3230349_cenata_na_ackiite_na_naiki_padna_sled_razdialata_s/", "text": "Новината за раздялата между  Роджър Федерер  и компанията за спортна екипировка \"Найки\" донесе много повече от изненада сред феновете и специалистите. След близо 20-годишно партньорство швейцарецът спря да носи екипите на американския концерн и  премина към Uniqlo , а това доведе до финансови загуби за \"Найки\". От понеделник, когато Федерер се появи с екип на японската компания, цената на акциите на \"Найки\" на Нюйоркската фондова борса паднаха с 2.88%. Преди началото на \"Уимбълдън\" една акция на компанията се продаваше за 80 долара, докато в момента е 76.28. Според експерти раздялата с Федерер ще има негативен ефект върху продажбите на \"Найки\". До момента американската компания имаше договори с първите двама тенисисти в световната ранглиста – Рафаел Надал и Федерер, но сега ще разчита само на испанеца. По последна информация Федерер е подписал 10-годишен договор с Uniqlo на обща стойност 300 милиона долара. Швейцарецът обаче може да се откаже във всеки един момент, без да плаща неустойки. В САЩ се спекулира, че той ще носи продуктите на японската компания поне до олимпийските игри в Токио през 2020 г. След началото на \"Уимбълдън\" Федерер говори и по темата за спортната си екипировка. В момента той не може да използва логото RF, което създаде с \"Найки\", защото то остава собственост на американската компания. \"До последно бях с техни екипи, защото ги уважавам и винаги сме имали добри отношения. В момента моите инициали са в тях, но вярвам, че съвсем скоро ще мога да ги ползвам. Вярвам, че от \"Найки\" ще проявят разбиране\", каза Федерер. Той продължава да играе с маратонки на \"Найки\" и уточни, че все още няма договор с компания, която да му доставя обувки.", "date": "2018.07.05", "title": "Цената на акциите на \"Найки\" падна след раздялата с Роджър Федерер"}
{"url": "https://www.dnevnik.bg/evropa/2018/07/05/3230363_ispanskata_policiia_zadurja_bulgarin_obvinen_v/", "text": "Полицията задържа 38-годишен мъж в Испания, който е заподозрян, че през май е удушил млада жена в Берлин. Това съобщи прокуратурата в германската столица, цитирана от ДПА. Мъжът, който е от България, бе арестуван вчера, явно на базата на доказателства от ДНК експертиза. Смята се, че е удушил 30-годишната Мелани Рехбергер, за да прикрие опит за изнасилване. Според репортаж, излъчен по германска телевизия, жертвата е излязла от дома си в Берлин следобед на 25 май, за да си почине от работа. Тя е била консултант в областта на социалните мрежи и е работила, включително от дома си. Отишла е да постои на слънце и да почете на усамотено място край влакови релси. Тялото й е намерено два дни по-късно. Следователите изразиха увереност, че са открили извършителя, който е пребивавал в Берлин, но не е имал там постоянно местожителство. /БТА", "date": "2018.07.05", "title": "Испанската полиция задържа мъж от България, обвинен в изнасилване и убийство в Берлин"}
{"url": "https://www.dnevnik.bg/evropa/2018/07/05/3230365_evroparlamentut_poiska_zabrana_na_ranni_i_nasilstveni/", "text": "Европейският парламент призова държавите членки и страните извън ЕС да забранят сключването на ранни и насилствени бракове в доклад, гласуван в сряда, предаде пресслужбата на институцията. Евродепутатите гласуваха за фиксирането на възрастта за брак на 18 години в целия ЕС. Те призоваха страните да въведат забрана за ранните и насилствените бракове в законодателствата си и да гарантират нейното спазване. Евродепутатите отново призоваха държавите членки да ратифицират Истанбулската конвенция. Те настояха ЕС в контекста на външната си политика и политика на сътрудничество за развитие да задължи всички партньори да забранят сключването на ранни и насилствени бракове и да приложат всички необходими мерки за гарантиране зачитането на забраната. Резолюцията призовава Европейската комисия да установи европейска система с база данни, която да включва информация за държави извън ЕС, да наблюдава насилствените бракове и да настоява за определянето на Европейска година за борба с детските, ранните и насилствените бракове.  Овластяване чрез образование Евродепутатите признават, че неравенството, липсата на уважение към жените и момичета и наследените културни и социални традиции, които поддържат дискриминацията срещу жените, са сред причините за ранните и насилствените бракове.  Резолюцията призовава ЕС да повиши осведомеността по проблема чрез насърчаване на диалога с ръководителите на общности, както и приемането на специални мерки за насърчаването на правата на жените и момичета, сред които са: ‒ достъпът до семейно планиране и всички универсални и публични сексуални и репродуктивни права (най-вече противозачатъчни средства); - подкрепата за движението SheDecides и международните фондове за сексуални и репродуктивни услуги, включително аборта, за да се противодейства на ефекта от Global Gag  Rule – спирането на финансите за организации, подкрепящи абортите, възобновени в САЩ през 2017 г.; - насърчаването на равните права за жените и момичета за достъп до безплатно, висококачествено основно и средно образование; - въвеждането на сексуално и репродуктивно образование в училищните програми; - осигуряването на семействата на момичета с финансови стимули или помощи за записването и завършването на училище; - гарантирането на пълен достъп до образование за деца с бежански статут, както и насърчаването на тяхната интеграция. Ранните и насилствените бракове са най-често срещани в уязвими държави като тези, засегнати от бедност, нестабилност и конфликти, тези със слаба система за образование или с традиции, които насърчават неравенство, се посочва в съобщението. В някои държави, включително и в България, бракът е разрешен за лица, навършили 16 години, с разрешение от районния съд. По молбата се изслушват и родителите или попечителят на нуждаещия се от разрешение.", "date": "2018.07.05", "title": "Европарламентът поиска забрана на ранни и насилствени бракове"}
{"url": "https://www.dnevnik.bg/bulgaria/2018/07/05/3230369_postroihme_vodoprovodi_i_kanali_s_duljinata_na/", "text": "Изграждането на водопроводи и канали е свързано с най-много инвестиции, а в последните години в София са били изградени 200 километра от тях, каза днес по Би Ти Ви кметът на града Йорданка Фандъкова в коментар за наводненията от миналия месец. Тя допълни, че това е дължината на автомагистрала \"Струма\", но тъй като инфраструктурата е под земята, хората не я забелязват. Кметът допълни, че тази година ще се изградят 50 километра водопроводи и канали. Фандъкова поясни, че  валежите на 18 юни , когато редица части на града се наводниха, са били много над нормата, докато при вчерашните, макар и обилни, проблеми не е имало. Кметът посочи, че в центъра канализацията е средно на 100 години, но при всеки основен ремонт на улица се подменя и подземната инфраструктура. Фандъкова подчерта, че се работи и върху превенцията, като се почистват шахти и оттоци. Кметът на София се обяви за забрана на изграждането на нови сгради в градовете със септични ями, каквито били много от вдигнатите в покрайнините на столицата. Засега булевард България остава със стар асфалт В отговор на въпроси от зрители Фандъкова обясни, че изграждането на новите линии на метрото върви по график, като първата отсечка, която е с дължина осем километра и ще има осем станции, ще бъде пусната в края на 2019 година. В началото на 2020 година подземната железница вече щяла да стига до кварталите \"Овча купел\" и \"Горна баня\". Кметът посочи, че при срок за пуск 20 юли разширението на бул. \"Тодор Каблешков\" от бул. \"Цар Борис III\" до ул. \"Генерал Александър Суворов\", ще бъде завършено по-рано. Пробивът към булевард \"Черни връх\" обаче се бави заради вървящи отчуждителни процедури. Йорданка Фандъкова посочи, че за момента бул. \"България\" няма да бъде преасфалтиран, защото затварянето му сега щяло да създаде огромни проблеми с трафика. Ремонтът на трамвайните линии, който върви в момента, пък трябвало да приключи до края на лятото. Попитана дали кръстовището на бул. \"България\" и \"Гешов\" ще стане на две нива, Фандъкова обяви: \"В дългосрочен план - да, но сега - не.\" Ремонтът на бул. \"Васил Левски\" върви по график, отчете кметът. До края на този месец трябва да се преасфалтира отсечката от кино \"Одеон\" до университета, а през август ще се работи от университета до паметника на Васил Левски. Започва работа по два големи паркинга Коментирайки проблема с паркирането в центъра, Йорданка Фандъкова посочи, че след сериозните инвестиции в буферни паркинги край метростанциите сега погледът се насочва към такива в широкия център. Още тази година би трябвало да започне завършването на вече започнатия до националния стадион, щяло да се работи и по един до Централна гара. \"В историческия център е невъзможно да се направи нещо, защото където и да копаем, излизат културно-исторически находки\", уточни кметът. На въпрос за каруците по улиците Фандъкова отговори, че е приключила работата на работната група, която трябва да предложи решения. \"За мен трябва да се забранят за територията на града. Има обаче различни гледни точки, предстоят дискусия и гласуване\", допълни тя. Аритметически погледнато, нямало липса на места в детските градини Аритметически погледнато, няма проблем с местата в ясли и детски гради за децата между 3 и 6 години, посочи кметът на София. Тя допълни, че в града върви мащабна програма за изграждане на нови детски заведения, като се завършвали 9 нови, а 23 били с осигурено финансиране и предстоящо изграждане.", "date": "2018.07.05", "title": "Построихме водопроводи и канали с дължината на магистрала \"Струма\", обяви кметът на София"}
{"url": "https://www.dnevnik.bg/photos/2018/07/05/3230361_fotogaleriia_cenniiat_opit_za_viktoriia_tomova_da/", "text": "В едва третия си мач в турнир от Големия шлем   и загуби достойно с 1:6, 4:6. Българската тенисистка беше притеснена в първия сет срещу бившата №1 в света, но след това оказа сериозен отпор.", "date": "2018.07.05", "title": "Фотогалерия: Ценният опит за Виктория Томова да играе срещу Серена Уилямс"}
{"url": "https://www.dnevnik.bg/evropa/2018/07/05/3230367_brjuksel_zamrazi_pomoshti_za_moldova_sled_sporovete/", "text": "Европейската комисия обяви вчера, че е замразила сто милиона евро помощи за Молдова на фона на скандала около кметските избори в столицата Кишинев, предаде \"Ройтерс\". ЕС и САЩ подкрепят прозападното молдовско правителство, но силно разкритикуваха съдебното решение от миналия месец за анулиране на резултатите  от изборите за кмет на Кишинев , спечелени от бившия прокурор Андрей Нъстасе, явен критик на лидера на управляващата партия. Съдебното решение провокира хиляди хора да излязат на протести по улиците и създаде атмосфера на нестабилност в една от най-бедните европейски държави. Авторитетът на прозападните политически сили бе увреден от корупционни скандали, поради което те загубиха властта в полза на проруската социалистическа партия на парламентарните избори през ноември. Върховният съд потвърди решението на по-долната инстанция от 19 юни, което отне победата на Андрей Нъстасе. Нъстасе заяви, че решението е било постановено по волята на лидера на Демократическата партия на Молдова, влиятелният бизнесмен Влад Плахотнюк, който отрича тези твърдения. Много молдовци смятат, че Плахотнюк разполага с прекалено голямо влияние върху правителството, полицията и медиите, въпреки че не заема никакви официални позиции в управлението. Европейската комисия отдели сумата от сто милиона евро помощи за Молдова през 2017-2018 година, но заяви, че Молдова не е изпълнила условията за уважаване на демократичните механизми и върховенството на закона, припомня \"Ройтерс\". По тази причина първият транш средства по програмата за финансова помощ е замразен, се посочва в изявление. Молдовското правителство очакваше ЕС да изплати средствата, след като подсигури миналата седмица 33.8 милиона долара помощ от Международния валутен фонд. Министър-председателят Павел Филип отрича да се е намесвал в работата на съда, а Влад Плахотнюк заяви, че би било \"опасно и нечестно\" правителството да се опитва да се противопостави на съдебното решение. В четвъртък Нъстасе ще представи случая си пред Европейския парламент. Той заяви също така, че през август ще има още улични протести, отбелязва \"Ройтерс\". /БТА", "date": "2018.07.05", "title": "Брюксел замрази помощи за Молдова след споровете около кметските избори в Кишинев"}
{"url": "https://www.dnevnik.bg/bulgaria/2018/07/05/3230371_bankomat_pred_supermarket_beshe_vzriven_v_ljulin/", "text": "Банкомат е бил взривен рано тази сутрин в столичния квартал \"Люлин\", съобщиха от МВР. Сигналът е бил подаден около 4 часа. Банкоматът се е намирал пред сграда на супермаркет. По първоначални данни извършителите са били двама и са се оттеглили с лек автомобил. В момента се извършва оглед на място, не е установена липса на касети с пари, има нанесени материални щети по търговския обект, обобщават от МВР. В началото на тази година имаше няколко подобни случая в София, като последният е от март.", "date": "2018.07.05", "title": "Банкомат пред супермаркет беше взривен в \"Люлин\""}
{"url": "https://www.dnevnik.bg/detski_dnevnik/zdrave/2018/07/05/3230374_nad_20_ot_kurlejite_v_stranata_sa_zarazeni_s_laimska/", "text": "В почти всички окръжни градове над 20% от кърлежите са заразени с лаймска болест. Причината са мишките, плъховете и донякъде бездомните кучета. Трябва да се избягват тревни площи, а при наличие на кърлеж е нужно да се следват препоръките на специалистите. Това коментира проф. Тодор Кантарджиев, директор на Националния център по заразни и паразитни болести, в ефира на БНТ. \"Пръскането срещу кърлежи е добра практика, но не трябва след това да е валяло, трябва да има поредица от сухи дни\", обясни той. Специалистът посъветва винаги да се прибиране от разходка да се прави оглед за кърлежи и акцентира, че ако той е стоял кратко време - до няколко часа, не може да предаде инфекция. Районните здравни инспекции са написали подробно на сайтовете си как да се реагира. Той обясни, че на здравното министерство е предоставена карта на България, на кърлежите, които миналата година са изследвали за лаймска болест. Проф. Кантарджиев коментира и темата с летните вируси и как да се предпазим от тях. Най-важната препоръка е тя да е добре термично обработена. \"Всяка животинска храна, стояла повече от четири часа на стайна температура, не в хладилник, е вече риск за здравето\", допълни здравният инспектор.", "date": "2018.07.05", "title": "Над 20% от кърлежите в страната са заразени с лаймска болест, съобщи проф. Кантарджиев"}
{"url": "https://www.dnevnik.bg/evropa/2018/07/05/3230372_glasuvane_po_internet_i_nov_prag_evroparlamentut/", "text": "Евродепутатите гласуваха за въвеждането на избирателен праг, който ще забрани на партиите, получили малък процент от гласовете, да имат свои представители в Европейския парламент - мярка, която вероятно ще влезе в сила през 2024 г., предаде ДПА. Европарламентът реши да подкрепи тази мярка, след като страните членки миналия месец се споразумяха за въвеждането на избирателен праг, водени от  нарастващи опасения , че евроскептични и популистки партии биха могли да постигнат огромен успех на европейските избори, отбелязва ДПА, цитирана от БТА. Депутатите приеха мярката, която беше част от пакет с реформи, с 397 гласа \"за\", 207 \"против\" и 62 въздържали се. Според споразумението всяка страна членка ще установи минимален праг, вариращ от 2 до 5 на сто от гласовете, които една партия трябва да спечели, за да влезе в Европарламента. Това ще важи само за избирателни райони с над 35 депутатски места, което засяга само Германия и Испания. Възможно е в бъдеще да бъдат обхванати и други страни. Следващите избори за евродепутати са  от 23 до 26 май догодина . Реформите обаче вероятно ще влязат в сила едва на изборите през 2024 г., защото според Съвета на Европа никакви изборни промени не бива да се въвеждат през 12-те месеца преди избори. Според \"Политико\" това е успех за Германия и Испания, които за разлика от повечето други държави членки нямат задължителни прагове за евроизборите. Берлин усилено лобираше за въвеждането им, въпреки че през 2014 г. германски съд постанови, че те са противоконституционни. Гласуване по интернет и наказания Друг елемент от новото законодателство е изискването държавите членки да въведат и приложат ефективни и разубеждаващи наказания, за да се избегне двойното гласуване (ако гражданин на ЕС гласува два пъти в повече от една страна), се посочва в съобщение на Европарламента. Страните освен това трябва да определят орган за контакт, който да отговаря за обмена на информация за европейци, които искат да гласуват или да бъдат кандидати в държава, на която не са граждани. Този обмен на данни трябва да започне най-малко шест седмици преди евроизборите. Държавите трябва да осигурят възможност за предварително електронно интернет гласуване или гласуване по пощата, защитавайки личните данни и тайната на вота. В съответствие с националните си закони държавите членки ще могат да позволят на гражданите си, които живеят в страна извън ЕС. Страните ще могат да показват имената и логата на европейските политически партии на националните бюлетини. Какво липсва Няколко мерки от списъка с по-амбициозни предложения обаче липсваха от споразумение, включително официално приемане на системата с  т.нар. водещ кандидат . Процедурата, която бе използвана за пръв път при избора на Жан-Клод Юнкер, на практика дава председателския пост в Еврокомисията на партията, спечелила най-много гласове в Европейския парламент. Липсват и  транснационалните листи . EUobserver отбелязва, че това е първото модернизиране на правилата за гласуване за евродепутати от 1976 г. Те трябва да бъдат одобрени от всички държави членки, за да влязат в сила.", "date": "2018.07.05", "title": "Гласуване по интернет и нов праг: Европарламентът променя правилата за избор на членове"}
{"url": "https://www.dnevnik.bg/ot_vas/novini_ot_vas/2018/07/05/3209512_vavel_krakov/", "text": "Вавел е хълм и архитектурен комплекс в Краков, Полша, на левия бряг на река Висла. Комплексът е изграждан в продължение на векове и е бил център на множество исторически събития.", "date": "2018.07.05", "title": "Вавел, Краков"}
{"url": "https://www.dnevnik.bg/sport/2018/07/05/3230347_kapitanut_na_meksiko_izravni_rekord_na_mateus_na/", "text": "Капитанът на Мексико Рафаел Маркес прекрати кариерата си в националния отбор след световното първенство в Русия. Опитният футболист записа участие на пето световно първенство, след като записа 83 минути в три от двубоите на \"ацтеките\". Маркес стана едва вторият футболист в историята, който играе на пет световни първенства. Той участва в Япония и Южна Корея 2002, Германия 2006, Южна Африка 2010, Бразилия 2014 и Русия 2018, като носеше капитанската лента на всеки от турнирите. Единственият, който беше правил това, беше Лотар Матеус, който с Германия също има пет участия (Испания 1982, Мексико 1986, Италия 1990, САЩ 1994 и Франция 1998). В историята на футбола други двама футболисти са пътували за пет световни първенства, но са записали минути само на четири – Джанлуиджи Буфон и Антонио Карбахал. \"Мисля, че е идеалното време да спра с националния отбор и да дам път на младите. Постигнах всичко, за което съм мечтал, и винаги съм носел фланелката с чест\", каза Маркес. Универсалният футболист дели трето място във вечната ранглиста по участия с екипа на Мексико. Маркес има 146 срещи, в които е вкарал 19 гола. Пред него са единствено Клаудио Суарес със 177 и Андрес Гуардадо (150), който продължава да играе.", "date": "2018.07.05", "title": "Капитанът на Мексико изравни рекорд на Матеус на световни първенства и се отказа от националния"}
{"url": "https://www.dnevnik.bg/bulgaria/2018/07/05/3230414_otpadna_predlojenieto_za_zabrana_na_alkohol_v_parkovete/", "text": "В София няма да се налагат глоби за употреба на алкохол на обществено място, но ще има санцкия за нарушаващите обществения ред. Това предвижда коригираният проект за  проект за Наредбата за обществения ред  на общината, който предстои да бъде внесен в общинския съвет. Документът стана известен при представянето си в края на миналата година, с това, че предвиждаше забрана за употреба на алкохол на публични места. Беше направено обществено обсъждане на документа през януари в общината бяха получени десетки предложения и критики от граждани. Така осем месеца по-късно и след дълги обсъждания между съветниците, новият вариант ще бъде внесен за обсъждане в комисиите през следващата седмица обясни пред \"Дневник\" общинският съветник Симеон Славчев, който е сред вносителите на документа. Сега спореният момент е променен, като в текста не се говори за алкохол, но е запазена идеята - да се налагат санкции при нарушаване на обществения ред. \"В този нормативен акт е по-коректно да бъдат оставени самите забрани и съответните наказания, а не да се акцентира дали наркотиците или алкохолът са причини за нарушаване на обществения ред\", коментира Иван Илиев, председател на комисията по обществен ред към Столичната община и съвносител на проекта. Друго предложение в наредбата е забрана на шумните увеселения между 22 и 8 сутринта, като само в този часови диапазон ще могат да се провеждат събития на обществените пространства. Изключение ще бъде новогодишният концерт в нощта между 31 декември и 1 януари, който ще може да продължава до полунощ. Строителството и ремонтите също ще могат да се правят в тези часове, включително през събота и неделя, но няма да се допускат между 14 и 16 часа. При нарушения гражданите ще могат да сигнализират на телефон 112, каквато е практиката и сега. Глобите ще бъдат между 100 и 1000 лева, в зависимост от това дали натушението е първо или поредно. В обхвата на забраната няма да попадат дейностите, на които възложител е Столичната община. Кметът на София ще може да забранява провеждането на събития в града, ако те застрашават здравето на гражданите или водят до провокации. Промянта е сериозна спрямо настоящия режим, който е само уведомителен и общината имаше задължение само да осигурява охраната за местата, където ще се проведе дадено събитие. Очаква се наредбата да бъд гласувана на последното заседание на общинския съвет преди лятната ваканция - 26 юли. Забраната за каруците се отлага При обсъждането на първоначалния вариант на наредбата в края на миналата година се появи и идеята за забрана на движението на каруците в София. За целта беше създадена и работна група, която вече е приключила работа, но предложението няма да може да бъде гласувано преди ваканцията на съветниците. Предвижда се забраната да важи за вътрешността на града заключена от околовръстното шосе. Тогава ще бъде възможно ползването на каруци в селата, каза съветникът Симеон Славчев, който е инициатор на забраната. При нарушение конете и каруците ще бъдат конфискувани, като животните ще бъдат откарвани в конната база в Железница, която от Министерството на вътрешните работи са предоставили на общината. Тя отговаря на всички изисквания, каза Славчев.", "date": "2018.07.05", "title": "Oтпадна предложението за забрана на консумация на алкохол в парковете в София"}
{"url": "https://www.dnevnik.bg/politika/2018/07/05/3230421_nikolai_kolev_bosiia_i_negovi_privurjenici_se_okovaha/", "text": "Николай Колев-Босия, който е в гладна стачка от 13 юни, и негови привърженици се оковаха пред парламента с верига около 8:30 и спряха за минути достъпа до парламента на депутатите. Около 9:15 полицията с използването на сила и клещи счупи металната верига и ги разбута, за да освободи подстъпа до парламента за коли. Преди да започне да гладува, Босия разпространи  декларация  срещу възстановяването на корупционната схема за продажба на шофьорски книжки от служителите на Изпълнителна агенция \"Автомобилна администрация\" към министерството на транспорта. Колев настоява и за незабавната оставка на транспортния министър Ивайло Московски и разпускане на настоящия парламент. Уволнени за корупция служители на администрацията по негов сигнал бяха повторно назначени, а усилията му да привлече вниманието на публичността се оказаха напразни. От години Босия се бори срещу престъпното получаване на шофьорски книжки. От парламента да разговаря с Босия излезе само независимият депутат Спас Панчев. \"Нека да излязат да се поинтересуват, да проявят някаква загриженост за тези, които са гласували. Искаме да спасим живота на Бачо Кольо, който гладува за кауза. Войната по пътищата е кауза на всички, тя не се спира с налагането на глоби на народа, който няма нищо, спира се с корумпирането отгоре, където се продават книжки. Тук сме и за каузата на майките на децата с увреждания. Ако не защитим човек в беда, значи вече не сме хора\", каза Венцислав Врагов, един от протестиращите.", "date": "2018.07.05", "title": "Николай Колев-Босия и негови привърженици се оковаха пред парламента"}
{"url": "https://www.dnevnik.bg/evropa/2018/07/05/3230423_es_ne_moje_da_ne_reshava_sam_za_migrantski_centrove_v/", "text": "Френският президент Еманюел Макрон заяви, че плановете на ЕС да създаде центрове за обработване на случаите на мигранти в Северна Африка няма да проработят, ако процесът не бъде воден от тези държави, предаде Би Би Си. По време на  посещение в Нигерия Макрон  заяви, че много африкански страни са обезпокоени, че такива центрове ще действат като притегателен фактор за мигранти. Нито една държава на континента не се е съгласила да приеме подобни центрове. На среща в края на миналата седмица  лидерите на ЕС се споразумяха  да проучат идеята. По думите на Макрон Европа ще продължи още десетилетия да се справя с въпроса за мигрантите от Африка заради, според него, фундаменталния проблем с непланирания ръст на населението на африканския континент. Той освен това изтъкна, че ЕС не може да взима решения вместо африканските държави и че идеята за подобни центрове може да се осъществи само ако африкански правителства решат да ги организират. Президентът посочи, че основният му приоритет е да откаже хората, предприемащи \"луди рискове\" и поставящи живота си в опасност в опит да стигнат до Европа.", "date": "2018.07.05", "title": "ЕС не може да решава сам за мигрантски центрове в Африка, предупреди Макрон"}
{"url": "https://www.dnevnik.bg/biznes/2018/07/05/3230427_lukoil_neftohim_za_poredna_godina_ostava_nai-goliamata/", "text": "Вече над десетилетие най-голямата компания в България е бургаската рафинерия \"Лукойл Нефтохим\" с приходи от почти 5.8 млрд. лв. за 2017 година. На второ за 2017 г. е \"Аурубис България\" с 5.5 млрд. лв. приходи, а третата позиция заема Националната електрическа компания с 3.1 млрд. лв. оборот за последните 12 месеца. Това показва традиционната класация на  \"Капитал\" .  Новото попълнение сред 10-те най-големи компании е русенският производител на биогориво \"Астра биоплант\", който заема мястото на отпадналата от топ 10 верига ОМВ. Любопитна подробност е, че всички десет компании на върха на класирането имат по над 1 млрд. лв. приходи за 2017 г. – нещо, което не се е случвало от 2008 г., отбелязва изданието. Данните от подреждането показват, че за последните 12 месеца общите продажби на най-големите 100 компании в страната са били 66 млрд. лв. За мащаб – това се равнява на над една пета от всички декларирани от бизнеса в страната обороти през 2017 г. В номинално изражение най-висок ръст на приходите си за 2017 г. отчитат представителите на металургията – средно с 43%. При тях обаче до голяма степен подобрението се дължи на увеличените цени на суровините на международните пазари. Подобна е и ситуацията в сектора на горивата, където оборотите нарастват средно с 18%, отново благодарение на ценови двигатели. Извън тях двата сектора, които бележат най-значителен реален растеж, са софтуерният и строителният – и в двата скокът на приходите е с почти по 20%.  Силна година отчитат и машиностроителните компании, където ръстът на приходите също се измерва в двуцифрени стойности – средно 12%.  Данните в \"Капитал 100\" са събрани от подадена от компаниите информация, от публични източници на информация, регулаторни органи, бази данни. Част от отчетите са от Търговския регистър. Финансовата информация за публичните дружества е от Българската фондова борса, Комисията за финансов надзор и други платформи за отчети. Класацията обхваща нефинансови дружества, регистрирани в България, и не включва банки, застрахователи, лизингови компании, инвестиционни посредници и дружества със специална инвестиционна цел (АДСИЦ). Не включва и учебни заведения и болници. Основен критерий в \"Капитал 100\" е общият размер на приходите за 2017 г.", "date": "2018.07.05", "title": "\"Лукойл Нефтохим\" за поредна година остава най-голямата компания в България"}
{"url": "https://www.dnevnik.bg/skorost/2018/07/05/3230439_novoto_pokolenie_na_legendata_honda_gold_uing_veche_e/", "text": "Новото поколение на легендарния мотоциклет \"Хонда Голд Уинг\" дебютира вчера в София. От 1975 година моделът е символ на удобство и стил, а новата генерация използва по-мощен двигател тип \"Боксер\". Мотоциклетът е олекотен с до 48 кг спрямо предишния модел, а водачът може да избира между четири режима на шофиране - tour, sport, econ, rain. При всеки от тях се променя сцеплението на задната гума, работата на амортисьорите и двойната комбинирана спирачна система и други. Освен с шестепенна механична трансмисия, \"Хонда Голд Уинг\" може да се екипира със новата автоматична скоростна кутия с двоен съединител и седем предавки. Сред новото оборудване за мотора са система за безключово запалване, круиз контрол, 7-инчов дисплей, възможност да свързване на смартфон с аудиосистемата, въздушна възглавница и други. Български дебют за нова серия ATV модели Дебют в България вчера направиха и ATV машините на \"Хонда\" от серията TRX. Този месец се навършват 20 години от началото на производството им в Южна Каролина и лансирането им у нас е своеобразно почитане на юбилея, обяви бранд мениджърът на мотоциклетите \"Хонда\" в \"Бултрако\" АД Лъчезар Буюклийски. Гамата TRX се предлага с двигатели от 250 до 680 куб. см, с автоматични и механични предавателни кутии, със задвижване 2х4 или 4х4.", "date": "2018.07.05", "title": "Новото поколение на легендата \"Хонда Голд Уинг\" вече е в България"}
{"url": "https://www.dnevnik.bg/sport/2018/07/05/3230441_bulgarskiiat_voleibolist_nikolai_nikolov_produljava/", "text": "Българският национал по волейбол  Николай Николов ще играе в шампиона на Португалия \"Спортинг\" (Лисабон) през новия сезон. \"Лъвовете\" представиха централния блокировач. Той се присъединява към опитния Тодор Алексиев, който подписа договора с отбора от Лисабон по-рано през лятото. Николов е на 31 години, а през последния сезон игра в руския \"Белогорие\" (Белгодор). През това лято не взе участие в  Лигата на нациите  с екипа на националния тим, защото лекуваше контузия в рамото. Лисабонските \"лъвове\" представиха 206-сантиметровия блокировач като \"сериозно оръжие, с което да преследват отново титлата на страната\". \"Спортинг\" е шесткратен шампион на Португалия, като има и три купи при мъжете. \"За мен това е отлична възможност да натрупам още опит в една друга лига. Никога не съм бил в Португалия и не знам почти нищо за волейбола тук, но съм много развълнуван\", каза Николов пред официалния сайт на \"Спортинг\". Той изрази задоволство, че ще играе заедно с добрия си приятел  Тодор Алексиев,  и добави, че това е изиграло роля за трансфера. В кариерата си Николов е играл за \"Лукойл Нефтохимик\", ЦСКА, италианския \"Вибо Валентия\", иранските тимове \"Матин варамин\", \"Шахрдари\", \"Пайкан\", както и руските \"Енисей\" и \"Белогорие\".", "date": "2018.07.05", "title": "Българският волейболист Николай Николов продължава кариерата си в \"Спортинг\" (Лисабон)"}
{"url": "https://www.dnevnik.bg/politika/2018/07/05/3230420_parlamentut_othvurli_iskaneto_na_bsp_za_otsraniavane/", "text": "Парламентът отхвърли искането на левицата за отстраняване на председателя на Комисията за енергийно и водно регулиране (КЕВР) Иван Иванов. За гласуваха 61 депутати от левицата, против бяха 125 народни представители, а трима се въздържаха. Миналата седмица депутатите от \"БСП за България\" внесоха  искане за отстраняването на Иванов от поста му с мотив , че не е изпълнил закона и не се е намесил в сделката за ЧЕЗ, каквато възможност му дава гласувана преди седмици поправка. Става въпрос за промените, които дадоха възможност на енергийния регулатор да се произнася по енергийни сделки след напрежението около продажбата на българските активи на ЧЕЗ на \"Инерком\". В БСП критикуват Иван Иванов и заради това, че не разглеждал внесените от левицата около 200 хил. подписа за разваляне на сделката. В дебата председателят на парламентарната група на \"Обединените патриоти\" Волен Сидеров призова за преизбиране на целия състав на енергийния регулатор, защото сегашните членове обслужвали интересите на монополите. Той обвини социалистите в непоследователност, тъй като преди години участвали в създаването на комисията и избора на състава й, в т.ч. и на Иванов за председател. Мнението на ГЕРБ е, че БСП се отива да окаже безпрецедентен политически натиск върху независимия енергиен регулатор. Според Драгомир Стойнев от БСП желанието на парламентарната му група било да се спазва законът и не ставало дума за натиск върху енергийния регулатор. Депутатът от ДПС Рамадан Аталай е на мнение, че законът е популистки и неработещ и няма как Иванов да се намеси в сделката. Според Делян Добрев от ГЕРБ трябва да се разработят критерии, по които енергийният регулатор да може да се намесва в такъв тип сделки. Той цитира още становища на работодатели, в които се казва, че под това ръководство комисията се е утвърдила като независим орган. Лидерът на БСП Корнелия Нинова пък обяви, че регулаторът е искал юридическа помощ от правителството, но тя не му е осигурена. Според нея никой не е искал да си свърши работата, защото кабинетът на Бойко Борисов защитавал сделката между ЧЕЗ и \"Инерком\". Социалистите отново поискаха държавата да купи активите на ЧЕЗ у нас.", "date": "2018.07.05", "title": "Парламентът отхвърли искането на БСП за отстраняване на шефа на енергийния регулатор"}
{"url": "https://www.dnevnik.bg/sport/2018/07/05/3230532_shveciia_moje_da_stane_svetoven_shampion_smiata_zlatan/", "text": "Златан Ибрахимович не е част от националния отбор на  Швеция , но не спира да подкрепя сънародниците си. Легендарният нападател се отказа от \"трите корони\" през 2016 г., след като вкара 62 гола в 116 мача. Той обяви, че може да се върне за световното в Русия, но селекционерът Яне Андерсон избра да не го взима. В събота Швеция ще играе с Англия в четвъртфиналите на турнира, а Ибрахимович вярва, че отборът има сили да стигне далеч. \"Нашият отбор е силен, много добре организиран и е трудно да му се вкара гол. Ако представянето дотук се повтори и срещу Англия, аз вярвам, че Швеция ще победи и ще продължи напред\", каза  Ибрахимович . При последните си две участия на във фазата на четвъртфиналите скандинавците продължават напред. На домашното първенство през 1958 г. Швеция дори играе финал, но губи от Бразилия, а през 1994 г. стана трети. \"Когато става въпрос за директни елиминации, не е важно само колко си добър, а и как се справяш с емоциите. Тук вече и напрежението играе роля и затова отборът, който е хладнокръвен и потисне своите емоции, ще има предимство\", добави Ибрахимович. \"Преди световното казах, че Швеция може да стане световен шампион, и продължавам да стоя зад думите си. Отборът победи Мексико с добра игра, справи се с Швейцария, който също е много силен тим, така че аз съм уверен.\" Ибрахимович обяви, че всички шведи се чувстват горди от представянето на отбора си на световното първенство. Въпреки славната си кариера нападателят игра само два пъти на световно първенство. През 2002 и 2006 г. Швеция отпадна в осминафиналите, а освен това Ибрахимович така и не успя да вкара на световно.", "date": "2018.07.05", "title": "Швеция може да стане световен шампион, смята Златан Ибрахимович"}
{"url": "https://www.dnevnik.bg/sviat/2018/07/05/3230542_sled_vtorite_postradali_kakvo_e_izvestno_za_novichok/", "text": "Двама британци са в  критично състояние , след като са били изложени на нервопараличното вещество от типа \"Новичок\", с което през март бяха отровени руския двоен агент  Сергей Скрипал  и дъщеря му Юлия. 44-годишна жена и 45-годишен мъж са в болница, след като са били открити в събота в Еймсбъри, близо до Солсбъри, където бяха нападнати семейство Скрипал. Агенция \"Ройтерс\" обобщава какво е известно за известно за \"Новичок\" досега: - Създаден в СССР през 70-те и 80-те години,  \"Новичок\"  всъщност е поредица силно токсични вещества, различаващи се леко от по-разпространените VX и зарин. - Смята се, че те са пет до десет пъти по-смъртоносни от тези две отрови, макар че засега не е известно да са употребявани. Не е известно и дали Москва е обявила пред  Организацията за забрана на химическите оръжия , че притежава такова вещество. - Според американския експерт Ейми Смитсън четвъртото поколение  \"Новичок\"  е направено от агрохимикали, за да може да бъде прикривано от легитимни индустрии. - Публикации за развойната дейност по \"Новичок\" през деветдесетте са разпалили подозрения у САЩ, че СССР има тайна оръжейна програма и не е разкрил целите си запази при присъединяването си към ОЗХО. - Някога Русия и САЩ имаха най-големите програми за  химически оръжия . Москва приключи с унищожаването на запасите си, обявени пред ОЗХО, миналата година. Вашингтон е във финалната фаза на унищожаването на своите. - Според доклад на Nuclear Threat Initiative от 2014 г., Русия е притежавала тонове разновидности на \"Новичок\". - Веществото забавя сърдечния ритъм и затруднява дишането, като така води до смърт от задушаване, обяснява фармацевтичният експерт проф. Гари Стивънс от Университета в Рединг. - Създаването на химически оръжия е забранено от Конвенцията за химическите оръжия от 1997 г., която Москва е подписала.", "date": "2018.07.05", "title": "След вторите пострадали: какво е известно за \"Новичок\" досега"}
{"url": "https://www.dnevnik.bg/na_put/2018/07/02/3209310_da_opoznaesh_london_v_kompaniiata_na_mistur_biin/", "text": "Да опознаеш Лондон заедно с мистър Бийн вече е възможно. Туристическият борд на британската столица предлага интерактивна игра, в която прочутият в цял свят герой на комика Роуън Аткинсън е главен герой. Безплатното приложение предлага различни \"мисии\" в един от най-посещаваните градове в света и докато туристът разглежда забележителностите, изкачва нива в играта, печели точки, които накрая може да обмени за ваучер за реални продукти и услуги в Лондон. От началото на годината досега играта  Play London with Mr Bean  е свалена над 600 хил. пъти. Играчите са празнували в Лондон заедно с виртуалния си герой Деня на влюбените, посрещали са китайската нова година, организирали са чаено парти, посетили са най-голямото изложение за цветята в Челси. Играта е била обновена с нови възможности покрай кралската сватба през май.", "date": "2018.07.05", "title": "Да опознаеш Лондон в компанията на мистър Бийн (видео)"}
{"url": "https://www.dnevnik.bg/photos/snimka_na_denia/2018/07/05/3230449_snimka_na_denia_protestut_na_nikolai_kolev-bosiia/", "text": "Николай Колев-Босия и негови поддръжници  . Босия от три седмици е обявил гладна стачка заради купуването на шофьорски книжки.", "date": "2018.07.05", "title": "Снимка на деня: Протестът на Николай Колев-Босия"}
{"url": "https://www.dnevnik.bg/bulgaria/2018/07/05/3230562_borisov_v_bosna_i_hercegovina_podredete_si/", "text": "Всеки да си подреди къщичката и Европа сама ще ви поиска, този съвет даде премиерът Бойко Борисов на председателстващия Съвета на министрите на Босна и Херцеговина Денис Звиздич при днешното си посещение в Сараево. Като успешни примери в посока членство в ЕС и НАТО Борисов даде двустранните договори между България и Гърция и България и Македония. \"Политическите елити трябва да си затворят конфликтите, за да си отворят пътя към Европа и НАТО\", каза още той. По време на разговора си със Звиздич българският премиер посочи, че страните от Западните Балкани трябва да продължат инвестициите в магистрали, жп линии и дигитална свързаност, които ще привлекат бизнеса. \"Като си вдигнете брутния вътрешен продукт, Европа сама ще ви пожелае\", обобщи Бойко Борисов. Денис Звиздич от своя страна обяви, че след изборите през октомври Босна и Херцеговина ще подаде кандидатура за членство в ЕС и очаква в следващите няколко месеца да бъде активирана и пътната карта за НАТО.", "date": "2018.07.05", "title": "Борисов в Босна и Херцеговина: Подредете си къщичката и Европа сама ще ви поиска"}
{"url": "https://www.dnevnik.bg/bulgaria/2018/07/05/3230564_policaite_si_vurshat_rabotata_shtom_gi_poruchvat/", "text": "Полицаите нас пазят, а тях ги \"поръчват\" - това означава, че си вършат работата и са притиснати в ъгъла. Това каза пред журналисти министърът на вътрешните работи Валентин Радев след честването на 139 години от създаването на МВР, цитиран от \"Фокус\". \"Не може държавни мъже, които служат на държавата в МВР, в отбраната и някаква друга институция, да са цел на престъпниците. Това ще го преследваме с всички сили и средства\", каза министърът. Попитан дали президентът трябва да свика КСНС на тема миграция, Радев посочи, че не може да говори от името на държавния глава. \"Той решава какви теми да повдига. Ако е решил, че това е важно - да. Аз мога да кажа числата. В момента в държавата ни има точно 700, плюс-минус, такива мигранти, които са минали и са в двата центъра на Държавната агенция за бежанците и в Дирекция \"Миграция\", добави той. Според него България днес е едно от най-сигурните места. \"Гражданите очакват от нас да опазим по най-добрия начин границите на държавата. Знам, че невинаги получавате благодарност, понякога сте обругавани. Понякога сме критикувани несправедливо\", обърна се министърът към служителите на МВР. Валентин Радев отбеляза, че не е имало нито един инцидент по време на българското председателство. \"28 000 полицаи пазеха нашите граждани. Никой не допусна инцидент\", заяви Радев. \"Обществото очаква от нас резултати. От правителството ще получите най-доброто, гражданите обаче очакват резултати. Поздравявам и синдикатите, те са тук, не е като миналата година да са от другата страна и да има протести. Благодаря и на правителството, и на парламента. Ще продължаваме да сме активни в законодателството\", каза още Валентин Радев. В ефира на БНР той добави, че не търси сигурност за поста си. Промените в Закона за МВР трябва да бъдат готови към края на годината и да бъдат внесени в парламента в началото на следващата сесия, каза още Радев. \"Промени вече се случват, но постепенно, и реформите ще бъдат еволюционни, а не революционни и ще има структурна реформа\", каза министърът..", "date": "2018.07.05", "title": "Полицаите си вършат работата, щом ги \"поръчват\", смята министър Радев"}
{"url": "https://www.dnevnik.bg/politika/2018/07/05/3230566_gerb_i_patriotite_se_razbraha_-_vdigat_akciza_na/", "text": "По-малко от ден след като премиерът Бойко Борисов разпореди  предложението за увеличаване на акциза на бездимните цигари  да бъде оттеглено от парламента, депутатите от коалиционните партньори ГЕРБ и \"Обедини патриоти\" се събраха и излязоха с общо решение. То гласи, че законопроектът ще бъде оттеглен, но следващата седмица ще бъде внесен нов, с който акцизът на новия тютюнев продукт ще бъде поетапно повишен - първоначално до 50% от този на стандартната кутия с цигари, а после до 70%. В момента той се облага със ставката за рязан тютюн, т.е. акцизната тежест е 26% от тази на класическите цигари. Проектозаконът за вдигане на акциза на бездимните тютюневи изделия , внесен от шефа на бюджетната парламентарна комисия Менда Стоянова и други депутати от ГЕРБ, доведе до  разногласия в управляващата коалиция , тъй като се оказа, че по-малкият коалиционен партньор в управлението - \"Обединените патриоти\", не са на единно мнение по идеята. НФСБ я подкрепи, \"Атака\" предпочете да запази мълчание, но ВМРО се обяви против, като депутати от партията дори заявиха, че промяната - от 1 октомври акцизът на бездимните тютюневи изделия да се изравни с тези на обикновените цигари, ще облагодетелства депутата от ДПС Делян Пеевски. Пеевски е свързан с бившия тютюнев гигант \"Булгартабак холдинг\", чиито основни марки цигари миналата година продаде на \"Бритиш америкън табако\". Според източник на \"Капитал\", близък до сделката тогава, при определени условия ((пазарен дял, запазване на акцизната политика и др.), продавачът може да получи още 20 млн. евро догодина. Днес лидерът на ГЕРБ в парламента Цветанов Цветанов, който беше натоварен от премиера да намери решение, каза, че до предложението за поетапно увеличение на акциза се е стигнало след разговори с Борисов и представители на коалиционните партньори. \"Отчитаме нарушената комуникация в коалицията\", каза Цветанов. Приходите щели да отиват за хората с увреждания \"Ще намалим печалбата на някои частни компании, но ще защитим обществения интерес, заяви шефът на парламентарната група на ГЕРБ. Той и лидерът на \"Атака\" Волен Сидеров подчертаха, че приходите ще отидат при нуждаещите се и посочиха като примери протестиращите от месеци хора с увреждания или жителите на Ямбол, които чакат нова болница. Цветанов добави, че подробности ще бъдат обсъдени на среща на коалицията във вторник и благодари на Волен Сидеров. \"Аз съм против да се увеличават цени на стоки, но тук става въпрос за пушене\", каза Сидеров. Според него 35-40 млн. лв. годишно щели да влязат в бюджета от повишаването на акциза. Сметките на Менда Стоянова сочеха приходи от 30 млн. лв. годишно при вдигане на акциза със 100%. \"За нас беше важно да сме сигурни, че потребителите няма да бъдат ощетени\", гласи днешната позиция на ВМРО, изразена от Искрен Веселинов. Този тип нагреваеми тютюневи продукти са не по-малко вредни, каза Борис Ячев (НФСБ). Цветанов обясни, че в момента цената на кутия стандартни цигари и на новия продукт е 5.5 лв. В момента акциза за тютюн за кутия от обикновените цигари е 3.5 лв., а за кутия от новите е 93 ст., каза Цветанов. Менда Стоянова (ГЕРБ) коментира, че всяко увеличение под 100% на акциза на бездимните цигари не би компенсирало загубите на бюджета от преминаването на пушачите към новия продукт. Може би сме полигон за експерименти Стоянова повтори тезата, че няма друга държава в Западна Европа с толкова нисък акциз на бездимните тютюневи изделия и посочи, че в Евросъюза този косвен данък е най-висок във Франция – 70%, а в България е 26%. \"Неслучайно експанзията на тези нови изделия започва от Източна Европа - може би ние сме един полигон за експерименти как тези цигари действат на пушачите. Ще се види във времето какви ще са въздействията\", каза Менда Стоянова. Тя допълни, че на Световната здравна организация са й нужни години изследвания и наблюдения, за да се произнесе дали един продукт е безвреден, по-малко вреден или еднакво вреден на друг, и неслучайно е отказала да признае бездимните цигари като по-малко вредни за здравето. \"За мен е странно, че в медиите точно лекари твърдят, че те са безредни или по-малко вредни. Всички можем да попитаме себе си защо и да си дадем отговор\", коментира Стоянова.", "date": "2018.07.05", "title": "ГЕРБ и \"патриотите\" се разбраха да вдигат поетапно акциза на бездимните цигари (допълнена)"}
{"url": "https://www.dnevnik.bg/evropa/2018/07/05/3230588_germanskite_policeiski_sindikati_sa_nedovolni_ot_plana/", "text": "Германските полицейски синдикати днес разкритикуваха плана, договорен между канцлера Ангела Меркел и нейния твърдолинеен вътрешен министър за създаване на мигрантски центрове от затворен тип на границата на Германия с Австрия, твърдейки, че мигрантите ще започнат да влизат от други държави, предаде ДПА. \"Представеният план е направен на парче, защото не включва другите германски граници\", каза Йорг Радек, заместник-ръководител на синдиката Германската полицейска федерация (GdP). \"Вероятните последици ще бъдат, че след два или три месеца транзитните центрове в Бавария ще бъдат празни, а ще има увеличение другаде\", добави той. Хорст Зеехофер, който е вътрешен министър и ръководител на сестринската партия на христяндемократите на Меркел - баварския ХСС, обвърза оставането си в правителството с план за затягане контрола на границата, въпреки че бежанският поток намаля значително след пика от лятото на 2015 г. Когато правителството й беше заплашено от разпадане, Меркел отстъпи на натиска и даде съгласието си  мигрантите да бъдат задържани на границата , докато се определи техният статут. Бавария има дълга южна граница с Австрия, но Германия също граничи с Полша и Чехия на изток, Белгия, Франция и Холандия на запад и с Швейцария на югозапад. Полицейската федерация отхвърли също съдържащата се в плана \"презумпция за невлизане\", което означава, че центровете от затворен тип няма да се смятат за германска територия. Синдикатът посочи едно съдебно решение от 2015 г., постановяващо, че физическото прекрачване на германската граница означава влизане на нейна територия. Радек каза, че планът може да не е законосъобразен заради закон, който постановява, че хора могат да бъдат задържани само за срок от 24 часа, освен ако няма доказателства, че са извършили престъпление. Ернст Г. Валтер, ръководител на другия Германски полицейски синдикат (DPolG), каза пред в. \"Ханделсблат\", че съществуващите центрове за настаняване, като този на летището в Мюнхен, могат да се използват за определяне на статута на търсещите убежище. \"Тези институции могат веднага да започнат да решават въпросите за допускане или недопускане с надлежното усърдие и бързина\", каза Валтер. /БТА", "date": "2018.07.05", "title": "Германските полицейски синдикати са недоволни от плана на Меркел за мигрантски центрове"}
{"url": "https://www.dnevnik.bg/biznes/2018/07/05/3230603_karanikolov_nad_100_mln_evro_sa_dogovoreni_s_kitaiski/", "text": "Кредитни споразумения за над 100 млн. евро са договорени от Българската банка за развитие (ББР) с китайски финансови институции за развитие за българския бизнес през 2017 г. Това заяви министърът на икономиката Емил Караниколов на първата среща на между банковата асоциация на Китай и страните от Централна и Източна Европа във формата 16+1, организирана от ББР в София, съобщиха от министерството на икономиката. На форума участват председателят на управителния съвет на Китайската банка за развитие Хуайбан Ху и представители на 14-те банки за развитие и търговски банки, членуващи в асоциацията, която беше създадена миналата година в Будапеща. Караниколов посочи, че през 2017 г. ББР е сключила с Китайската банка за развитие кредитно споразумение за подкрепа на съвместни инвестиционни проекти на стойност 80 млн. евро, като така са развити важни за икономиката на България проекти в транспорта, възобновяемите източници, строителство, промишленост, земеделие и други сектори. \"През 2017 г. с ББР бе сключено и Споразумение за финансово сътрудничество за кредитна линия за 50 млн. евро от \"Ексим\" - банката на Китай за финансиране на българския бизнес\", допълни икономическият министър. По думите му в процес на преговори е осигуряване на още едно кредитно споразумение с Индустриалната и търговска банка на Китай - за втори път след това, което бе сключено през 2016 г.", "date": "2018.07.05", "title": "Караниколов: Над 100 млн. евро са договорени с китайски финансови институции през 2017 г."}
{"url": "https://www.dnevnik.bg/politika/2018/07/05/3230597_bsp_zapodozria_che_koncesiiata_na_letishte_sofiia_e/", "text": "След няколко искания за спиране на концесията на летище София днес БСП обяви, че има информация, че тя е нагласена и се готви спечелването й от съседна на България държава. Информацията бе изнесена от говорителя на парламентарната група на социалистите Елена Йончева.  В отговор на въпрос на журналисти Йончева обяви, че става дума за южна държава. След това припомни, че  Турция се готви да открие най-голямото летище в света  и няма да иска конкуренция. Накрая каза, че летище София може да бъде превърнато в помощно. На въпрос на \"Дневник\" дали казва, че концесията на летище София е подготвена така, че да бъде спечелена от Турция, Йончева обяви: \"Имаме информация от експерти, че това може да се случи.\" Според нея става въпрос за разпродажба на обекти от националната сигурност, което е национално предателство. Още повече че летището било печелившо. БСП предлага обекти от национална сигурност да не бъдат отдавани на концесия, а конкретната процедура да бъде спряна.", "date": "2018.07.05", "title": "БСП заподозря, че концесията на летище София е \"нагласена\" за Турция"}
{"url": "https://www.dnevnik.bg/sport/2018/07/05/3230600_kubrat_pulev_supernicite_mi_ne_idvat_v_sofiia_zashtoto/", "text": "Съперниците на Кубрат Пулев се отказват от мачове срещу него, защото ще загубят. Това обяви българският боксьор, след като  насроченият за 1 септември двубой с Джарел Милър е пред провал . Елиминационният мач за определяне на официален претендент на Международната боксова федерация (IBF) трябва да се състои в София, но Милър няма желание да идва в България. \"На моите съперници не им отърва, защото знаят, че тук шансът да загубят е много, много голям. Изобщо не им е голям шансът и затова се отказват. Всичко е въпрос на договорки, на интереси. Когато става въпрос за много пари, когато става въпрос за различни интереси, е нормално да лавират и да гледат да избягат от такъв мач\", обясни Пулев пред Би Ти Ви. Според българския боксьор, ако срещата не се състои на 1 септември, ще се премине към вариант за бой в средата на октомври, евентуално срещу Хюи Фюри. \"Обявявам го тук пред вас, че следващият ми мач ще бъде в средата на октомври в \"Арена Армеец\" в София\", каза още Пулев. По-рано това лято от мач срещу Пулев в България се отказа и британецът Дилиън Уайт. Това предизвика  гневна реакция от страна на Пулев .", "date": "2018.07.05", "title": "Кубрат Пулев: Съперниците ми не идват в София, защото знаят, че ще загубят"}
{"url": "https://www.dnevnik.bg/evropa/2018/07/05/3230607_evrodeputatite_othvurliha_spornata_direktiva_za/", "text": "С 318 гласа \"против\" и 278 \"за\" евродепутатите отхвърлиха спорната директива за авторското право, чиито противници твърдят, че рискува да наложи безпрецедентна цензура в интернет. Сега текстовете, които притесниха активистите за свободата на мрежата, ще бъдат разгледани на пленарно заседание на европарламента през есента. С леки изменения в предложения от Европейската комисия текст директивата бе одобрена от правната комисия на европарламента през юни. Това трябваше да даде началото на преговори между ЕП и Съвета на ЕС, които да завършат с гласуване на пленарно заседание и влизане в сила на новите правила. Но след като достатъчен брой депутати възразиха официално срещу решението на правната комисия, въпросът бе гласуван на пленарното заседание в Страсбург днес. Основните теми за разногласие са членовете 11 и 13. Член 11 се отнася до закрилата на публикациите в пресата при използването им онлайн – той пренася в цифровата ера  авторските права  от старата директива 2001/29/ЕО и предвижда, че те се погасяват 20 години след първоначалното публикуване. Член 13 предвижда доставчиците на услуги, които съхраняват големи обеми произведения и други обекти, качени от техните ползватели, и осигуряват на публиката достъп до тях, да предприемат в сътрудничество с носителите на права мерки за гарантиране на защитата или за недопускането на нарушаването им в техните услуги. Според критиците на директивата чл. 11 ще изисква интернет търсачките да плащат на медиите за препратки към сайтовете им, а чл. 13 ще задължи социалните мрежи като \"Фейсбук\" и \"Ютюб\" да инсталират филтри, които да предотвратяват качването на защитени с  авторско право  материали. Защитниците ѝ обаче твърдят, че тя е начинът да се защитят творците и носителите на права и притесненията за цензура са необосновани.", "date": "2018.07.05", "title": "Евродепутатите отхвърлиха спорната директива за авторското право"}
{"url": "https://www.dnevnik.bg/evropa/2018/07/05/3230631_avstriia_predlaga_evropeiski_granichari_da_mogat_da/", "text": "Австрийският канцлер Себастиан Курц заяви днес, че  като председател на Съвета на ЕС  неговата страна подкрепя възможността европейски граничари да могат да действат извън общността, предаде БТА. Започна процес на преосмисляне на досегашната политика по миграцията, взетите наскоро решения трябва да бъдат приложени, добави той на пресконференция. Курц отбеляза, че в зависимост от предприетите  от Германия мерки  по австрийската граница  Виена ще трябва да отвърне . По-късно днес е насрочена среща между австрийския канцлер и германския министър на вътрешните работи Хорст Зеехофер по този въпрос. \"Слушаме разговори за миграцията от години. Трябва ни обща цел. Досега спорехме за разселване, а сега за първи път се обединихме около въпроса за защитата на външните граници и това е положително развитие. Европейските граничари трябва да получат правомощия да действат извън ЕС. Подкрепяме създаването на пътища за законна имиграция в ЕС\", каза Курц. \"Винаги сме били скептични за квотното разселване на мигранти. Трябва да продължим да работим по промяната правилата от Дъблин. Бях много критикуван, когато преди две години предлагах миграционни центрове извън ЕС\", коментира канцлерът.", "date": "2018.07.05", "title": "Австрия предлага европейски граничари да могат да действат извън ЕС"}
{"url": "https://www.dnevnik.bg/bulgaria/2018/07/05/3230700_kratki_novini_biser_petkov_e_noviia_predsedatel_na/", "text": "Премиерът на Китай пристигна в България  Ли Къцян, който ще остане в София в продължение на 4 дни, бе посрещнат от домакина си българския министър- председател Бойко Борисов. Тази вечер на работна вечеря двамата ще обсъдят възможностите за допълнително активизиране на търговско-икономическото сътрудничество. Гостът е в София за участие в Седмата среща Китай - Централна и Източна Европа.  Размерът на помощта ще бъде гласуван на следващото заседание на Държавен фонд \"Земеделие\", съобщава аграрното министерство. От съобщението се разбира, че обезщетени ще бъдат собствениците на животни, които са били умъртвени. За овцевъдите конкретно се предвижда да получат обвързана подкрепа по директните плащания за 2018 г. в условията на форсмажорни обстоятелства. Препоръчва се в 10-километровата наблюдавана зона около огнищата, животните да бъдат държани в оборите. Критичният момент е през следващите две седмици, и ако няма нови случаи проблемът може да бъде решен. Министърът на труда и социалната политика Бисер Петков е новият председател на надзорния съвет на Националния осигурителен институт (НОИ). Той е бил избран днес на заседание на съвета. Като представител на национално представените синдикални организации президентът на КТ \"Подкрепа\" Димитър Манолов става заместник-председател на съвета, а заместник-председател от квотата на работодателите ще бъде избран на следващото заседание на надзора. Съгласно разпоредбите на Кодекса за социално осигуряване председателството на надзорния съвет на НОИ е с мандат една година и се предава на ротационен принцип между трите страни, участващи в него – изпълнителната власт, работодателите и синдикатите.", "date": "2018.07.05", "title": "Кратки новини: Премиерът на Китай пристигна в България"}
{"url": "https://www.dnevnik.bg/sviat/2018/07/05/3230673_ruski_vuzdushni_udari_pomagat_na_asad_da_si_vurne/", "text": "Руски самолети отново са се включили в офанзивата срещу град Дераа и околностите му в Югозападна Сирия в район, в който Москва и Вашингтон се бяха договорили за овладяване на насилието, а Съединените щати и съюзниците им не се намесват въпреки продължаващите атаки. Това съобщават \"Ройтерс\" и Сирийският център за наблюдение на човешките права, а сирийската държавна телевизия показва кадри с местата на бомбардировките, над които се издига пушек. Руската подкрепа по въздух започна преди няколко дни, но бе спряна по време на преговорите между бунтовниците и руската армия, в които посредничеше Йордания. Дераа е един от  последните райони  (без Идлиб и Северна Сирия), които не са под контрола на сирийския режим. Данните на Сирийския център за наблюдение на човешките права сочат, че близо 600 въздушни удара са били нанесени за 15 часа от вчера до четвъртък сутринта. Убитите за последните седмици пък са поне 150 души според организацията. Данните на центъра не могат да получат независимо потвърждение, но той е един от малкото източници на информация за конфликта, чиито данни за инциденти впоследствие се оказват точни. Тази част на Сирия на теория беше \"зона за деескалация\", чиито гаранти от миналото лято са Русия, САЩ и Йордания. Това бе една от договореностите  на срещата на президентите  Доналд Тръмп и Владимир Путин в Хамбург. От седмици там тече офанзива на сирийския режим и дори сега (след присъединяването на руската авиация) Вашингтон не е дал знак, че е готов да се намеси, ако споразумението бъде нарушено. САЩ казаха преди седмици, че  ще отговорят на всяко нарушение . Бунтовниците обаче ги обвиняват, че са се съгласили да си \"затварят очите\" и това решение е координирано с Русия. Според въоръжената опозиция Вашингтон също така е казал на бунтовниците да не очакват подкрепа от американската армия по време на тези сражения. Като в Източна Гута Според кореспондент на сирийската държавна телевизия, докато на прицел на днешните бомбардировки е била южната част на град Дераа - град, за който се сражават бунтовниците и армията - и няколко съседни града, армията се опитва да раздели територията на офанзивата на две части, като напредва югоизточно от Дераа. Тактиката с вклиняване в бунтовническия район бе използвана  и при отвоюването на анклава Източна Гута  край Дамаск, владян от противници на президента Башар ал Асад в продължение на няколко години. Въоръжените сили на Дамаск се опитват да върнат контрола и на граничен пункт с Йордания и така да възстановят търговията в тази част на югозападната граница. Опитите на армията да стигне до границата с Йордания и на запад от Дераа от последните дни засега са неуспешни. Хуманитарната ситуация Според ООН над 320 хил. души са напуснали домовете си, като много от тях са се насочили към границите с Израел и Йордания.  Само преди 10 дни  броят им беше около 100 хил. И двете страни обаче (в Йордания вече има 650 хил. бежанци) настояват, че няма да отворят границите си и единствено ще изпратят помощи за засегнатите. По данни на Върховния комисариат на ООН за бежанците близо 60 хил. души са в лагери по границата с Йордания.", "date": "2018.07.05", "title": "Руски въздушни удари отново помагат на Асад да си върне Югозападна Сирия"}
{"url": "https://www.dnevnik.bg/sviat/2018/07/05/3230264_noviiat_incident_s_novichok_izglejda_e_posledica_ot/", "text": "Отравянето в събота на двама британски граждани с бойно отровно вещество от групата \"Новичок\", изглежда, е последица от нападението на 4 март срещу Сергей и Юлия Скрипал в Солзбъри, заяви британският министър на здравеопазването Джеръми Хънт. Това прилича на много злощастен и, надявам се, без трагични последици вторичен ефект от предишния инцидент. В момента не спекулираме с версията за опит за умишлено убийство, но трябва да не изключваме никакви версии предвид това, което ни казва полицията\", цитира думите му \"Ройтерс\". Вътрешният министър Савид Джавид заяви в следобедните часове, че използваното вещество е от същия тип като това от нападението през март, но все още не може да се обяви, че е от същата партида. Според него разпадането на отровата може да отнеме месеци. Изглежда, двамата поразени са влезли в контакт с веществото на място, различно от известните покрай инцидента със Скрипал, но и ако се установи, че и този път е замесена Русия, ще предприемем още действия, добави той. След като късно в сряда антитерористичните власти потвърдиха, че става дума за отравяне с нервнопаралитично вещество, днес Великобритания е уведомила Организацията за забрана на химическите оръжия. \"Информирахме ги за последните обстоятелства\", съобщи говорител на премиера Тереза Мей. Лондон призова Русия да предостави подробности за \"Новичок\", включително за да се помогне на пострадалите - 44-годишната Доун Стърджис и 45-годишният Чарли Раули от град Еймсбъри, на 11 км от Солзбъри. Москва отрича дори да е разработвано подобно оръжие в бившия СССР и настоява, че са пълна измислица обвиненията на Великобритания и партньорите ѝ в НАТО и ЕС, че най-вероятно Москва стои зад първата употреба на такова бойно отровно вещество на европейска територия от края на Втората световна война насам. Сега британците поддържат като водеща версията за случаен контакт на отровените с останки от използваното през пролетта вещество. Бен Уолъс, министър по въпросите на сигурността, заяви, че \"руснаците могат да поправят тази \"грешка\". Могат да кажат какво се е случило, какво са сторили и да запълнят някои значителни празнини. Очаквам телефонно позвъняване от руската държава\". Дмитрий Песков, говорител на Кремъл, каза, че не знае кой е Бен Уолъс, но добави, че Русия е предложила помощта си на Великобритания в разследването на нападението срещу Скрипал и тя е била отхвърлена. Това развитие на отношенията изглежда логично, тъй като най-вероятно ключова част от информацията, на базата на която спецслужбите са направили изводите си за връзката между атентата и Русия, идва от разузнавателни източници и Лондон не би искал руснаците да имат достъп до нея. Екип на спешна помощ е бил извикан в събота в къща в Еймсбъри, след като жената е припаднала. Няколко часа по-късно линейката се е върнала и защото мъжът се е почувствал зле. Двамата са в критично състояние в същата болница, в която бяха лекувани Скрипал.", "date": "2018.07.05", "title": "Новият инцидент с \"Новичок\", изглежда, е последица от първия, заяви британски министър"}
{"url": "https://www.dnevnik.bg/sport/2018/07/05/3230719_uefa_razreshi_dopulnitelna_smiata_pri_produljeniia_v/", "text": "В случай на продължения в мачовете от евротурнирите отборите ще могат да правят допълнителна четвърта смяна, реши УЕФА. Промяната влиза в сила от идния сезон, като ще важи за Шампионската лига и Лига Европа. ФИФА вече одобри същото правило по-рано през годината. То се прилага по време на световното първенство в Русия. Уточнението е, че ако в редовното време даден отбор е направил по-малко от позволените три смени, то в продълженията също ще може да стигне до общия брой от четири промени. От УЕФА допълниха, че в евротурнирите отборите могат да записват до седем резервни футболисти. Единствено за финалите в двата турнира е позволено броят им да е 12. Разгледан е и въпросът за употребата на технологии за общуване между официалните лица в отбора. Комуникацията е позволена, ако е пряко свързана със здравето на играча, с въпроси по сигурността или с тактически/треньорски решения. Допуска се обаче общуването да става единствено чрез малки ръчни мобилни устройства.", "date": "2018.07.05", "title": "УЕФА разреши допълнителна смяна при продължения в мачовете от евротурнирите"}
{"url": "https://www.dnevnik.bg/sport/2018/07/05/3230571_fotogaleriia_da_poletish_kum_dulbokoto_ot_27_metra/", "text": "При спиращи дъха изпълнения се проведе вторият кръг от сезона на Red Bull Cliff Diving (скокове от скала във вода). Най-добрите състезатели премериха сили в Билбао в близост до известния музей \"Гугенхайм\".", "date": "2018.07.05", "title": "Фотогалерия: Да полетиш към дълбокото от 27 метра височина"}
{"url": "https://www.dnevnik.bg/sport/2018/07/05/3230753_preminavaneto_na_ronaldo_v_juventus_veche_e_sigurno/", "text": "Кристиано  Роналдо със сигурност напуска \"Реал\" (Мадрид) , твърди \"Марка\". Според информацията на водещия испански спортен всекидневник решението е взето на среща в сряда вечерта. На нея са присъствали мениджърът на футболиста Жорже Мендеш и Хосе Анхел Санчес, който е дясната ръка на президента на \"Реал\" Флорентино Перес. В разговора били поставени основите за раздялата на нападателя с клуба, но се очаква да има още срещи. Изискването на европейския клубен шампион е да получи 100 млн. евро за носителя на \"Златната топка\". Мендеш уверил, че ще изпълни желанието на клуба, като офертата ще дойде от \"Ювентус\", посочва изданието. Очаква се Роналдо да премине при \"бианконерите\" с договор за четири сезона. Според твърденията заплатата му ще е около 30 млн. евро годишно. \"Спорт медиасет\" посочва, че италианският шампион иска да представи Роналдо още на 7 юли. Желанието на португалеца и на \"Реал\" било раздялата помежду им да е по приятелски. Роналдо игра на \"Сантяго Бернабеу\" девет години, като влезе в историята с 451 гола.", "date": "2018.07.05", "title": "Раздялата на Роналдо с \"Реал\" (Мадрид) вече е сигурна, твърди \"Марка\""}
{"url": "https://www.dnevnik.bg/bulgaria/2018/07/05/3230793_prezidentut_prizova_nikolai_kolev_da_prekrati_gladnata/", "text": "С отворено писмо президентът Румен Радев призова Николай Колев-Босия да прекрати гладната си стачка, а институциите да се заемат с проверка на твърденията му за корупция в Изпълнителна агенция \"Автомобилна администрация\". Държавният глава посочва, че на 12 юни е получил писмо от Николай Колев-Босия за намерението му да протестира срещу схемата за продажба на шофьорски книжки и корупционни схеми в агенцията, като то е било препратено до прокуратурата. \"Приветствам всяко гражданско действие в борбата с този порок. Призовавам българските институции да не подминават нито един сигнал, в частност подадения от Вас и Вашите съмишленици\", казва Радев. Той призовава Босия да прекрати гладния си протест, тъй като вече е привлякъл достатъчно внимание върху проблема. Транспортният министър Ивайло Московски също е призовал гладуващия да спре протеста си под тази форма. Пред журналисти той каза, че се е срещал с Босия и го е уверил, че ако има сигнали за манипулиране на шофьорски изпити, те ще бъдат разследвани, съобщи БТА. Николай Колев-Босия е в гладна стачка от 23 дни, като искането му е министърът на транспорта да подаде оставка. Днес той  заедно със свои поддръжници беше пред парламента .", "date": "2018.07.05", "title": "Президентът призова Николай Колев - Босия да прекрати гладната си стачка"}
{"url": "https://www.dnevnik.bg/bulgaria/2018/07/05/3230750_suvetut_za_nedvijimi_kulturni_cennosti_ne_razreshi/", "text": "Експертният съвет за опазване на недвижимите културни ценности към Министерството на културата не е дал разрешение за премахването на паважа и за асфалтиране на бул. \"Пенчо Славейков\",  който предстои да бъде ремонтиран скоро . Това научи \"Дневник\" от участници в заседанието, което не е публично и за него няма обявление или съобщение. По неофициална информация от участници против премахването на паветата от булеварда са били 7 души, а шестима са подкрепили искането. В подкрепа на намерението да се сложи асфалт при ремонта са се обявили представители на ръководството на Столичната община. Тъй като паважите са културна ценност, те не могат да бъдат пипани или премахвани без санкция от експертния съвет. Общината и изпълнителят на ремонта са длъжни да се съобразят с днешното решение и да запазят паветата. В началото на годината Столичната община пусна поръчка за няколко ремонта, сред които и този на бул. \"Пенчо Славейков\". Стойността на ремонта ще е 2.8 млн. лева. Дейностите ще се изпълняват от сдружението \"Щрабаг ИКП\", в което влизат фирмите \"Щрабаг\" и \"Инжоконсултпроект\", се вижда от протоколите за обществената поръчка, в която е имало още 5 участника. Досега от общината не коментираха еднозначно ще бъдат ли запазени паветата, а зам.-кметът на  София по транспорта Евгени Крусев каза преди време пред \"Дневник\" , че бъдещата настилка по булеварда ще зависи от проекта за ремонт. Всъщност бъдещата настилка не следва да зависи от проекта за ремонт, а проектът трябва да зависи и настилката да е съобразена с мнението на експертния съвет. И при предишни ремонти, свързани с паважите, от съвета изразиха раздразнение, че се внасят за одобрение проекти постфактум, след като вече са разработени. А санкциониращият орган, от който трябва да зависят бъдещият проект и настилка - експертният съвет, не бива питан предварително.", "date": "2018.07.05", "title": "Съветът за недвижими културни ценности не разреши премахването на паветата от бул. \"Пенчо Славейков\""}
{"url": "https://www.dnevnik.bg/sviat/2018/07/05/3230796_stachka_v_raiuner_shte_ima_na_25-26_juli/", "text": "Стюарди и стюардеси на \"Райънер\" - най-голямата нискотарифна авиокомпания в Европа, ще стачкуват на 25 и 26 юли в четири държави. Според профсъюзите, които предупредиха, че може да има и последващи подобни протести, на 25-26 юли ще стачкуват членовете им в Португалия, Белгия и Испания - третият по големина пазар на превозвача. Само на 25 юли няма да работят членовете им в Италия, която е вторият по големина пазар за \"Райънер\". Стачкуващите профсъюзи не обединяват всички стюарди и стюардеси на компанията. Във вторник близо 130 ирландски пилоти на авиокомпанията обявиха стачка на 12 юли. Това е сравнително малка част от тези служители - в Ирландия са регистрирани около 400 от близо 4000 пилоти на \"Райънер\". Профсъюзите искат по-добри условия за труд, независимо дали са директно наети или чрез посредник. В специално изявление те призовават да се намесят и Европейската комисия и правителствата на всяка страна от ЕС, в която оперира \"Райънер\", за да се прилагат европейското и националните законодателства.", "date": "2018.07.05", "title": "Стачка в \"Райънер\" ще има на 25-26 юли"}
{"url": "https://www.dnevnik.bg/sviat/2018/07/05/3230799_bezraboticata_v_sauditska_arabiia_dostigna_rekord/", "text": "Безработицата в Саудитска Арабия е нараснала до рекордните 12.9 процента през първото тримесечие на годината спрямо 12.8 процента през предходното тримесечие. Това сочат данните, публикувани от Държавната статистическа агенция, цитирани от \"Ройтерс\" и БТА. Правителството полага усилия да развие сектори извън петролната промишленост чрез икономически реформи и да създаде работни места. Част от това усилие са и опитите да се засили  ролята на жените на трудовия пазар . Увеличението на данъците и другите мерки за строги икономии, които целят да намалят големия бюджетен дефицит, засягат много от работещите в частния сектор.", "date": "2018.07.05", "title": "Безработицата в Саудитска Арабия достигна рекорд"}
{"url": "https://www.dnevnik.bg/bulgaria/2018/07/05/3230712_mobilen_operator_e_globen_za_diskriminaciia_na_hora_s/", "text": "Мобилен оператор е отказал да сключи договор с упълномощен представител на лице с увреждания и Комисията за защита от дискриминация /КЗД/ е преценила отказа като дискриминационен. Решението на КЗД е потвърдено от две съдебни инстанции и е влязло в сила, съобщава сайтът  news.lex.bg . Жалбоподателката е жена, която е претърпяла инсулт и операция на става, но изискването на мобилния оператор \"Теленор\" е било сключването на договора да става лично, което е попречило на жената да ползва услугата, тъй като не е могла да отиде до офиса. Нотариус я уверил, че няма да има проблем друго лице да я представлява с нотариално завереното пълномощно. В жалбата си жената посочва, че въведеното изискване за лично сключване на договор поставя в неблагоприятно положение лица с увреждане и противоречи на законодателството. От мобилния оператор \"Теленор\" изпратили становище, че имат право да изберат при какви условия да встъпват в договорни отношения и политиката им не била насочена към хората с увреждания, а жената е трябвало да обясни за деликатното си положение. Комисията е наложила глоба 2500 лв. на \"Теленор\" и е предписала да преустанови практиката си да изисква лично сключване на договори с физически лица и е препоръчала да промени общите си условия.", "date": "2018.07.05", "title": "Мобилен оператор е глобен за дискриминация на хора с увреждания"}
{"url": "https://www.dnevnik.bg/biznes/2018/07/05/3230628_oshte_edna_marka_navliza_v_segmenta_na_bezalkoholnite/", "text": "Сегментът на безалкохолната бира в България отбелязва сериозен годишен ръст от началото на годината. За първите шест месеца той е 38%, сочат данни на \"Нилсен\", цитирани от представители на \"Карлсберг България\". Те отбелязват и че въпреки това тези напитки в България са под 1% в обем от общата консумация на бира. Компанията обаче смята, че тъкмо неразвития пазар в този сегмент дава възможност за големи ръстове в близкото бъдеще. Теодор Несторов, директор \"Маркетинг\" в компанията, отбеляза, че движеща сила на продажбите на здравословни продукти са така наречените милениъли - родените през последните две десетилетия на XX в. Причината за това е, че в глобален мащаб те се стремят към това да водят здравословен живот, който изключва консумацията на големи количества захар и алкохол. Вероятно тъкмо това поколение стои в основата на бума на безалкохолната бира в глобален мащаб. Тя се появява на пазара преди около 10 години и увеличението на продажбите за този период е 90%. Но все пак трябва да се отчете, че се тръгва от ниска база. По данни на агенция \"Нилсен\", цитирани от компанията, в България през първите пет месеца пазарът на безалкохолна бира расте с 38% за година в обем. За сравнение, глобално за първото тримесечие ръстът при тези бири е средно 20%, като има страни в Европа, където делът на този сегмент не е така пренебрежим както в България. За първото тримесечие \"Карлсберг груп\" отчита 23% ръст на годишна база. Заради потенциала на този пазар и в България компанията пусна на пазара произведена във френския завод \"Бирел\" (Birell) бира в два варианта - светла и \"белгийска\", като втората е тип мътна бира. Предлагат се засега в кенове по 500 мл при препоръчителна цена от 1.29 лв. Компанията е избрала България и Полша за първите страни, в които да пусне напитките в региона. Засега не се предвижда да се произвеждат в България, но не е изключено на следващ етап и подобен ход. Представители на компанията обясниха, че разчитат бирата без алкохол да служи за разхлаждане през целия ден без опасения, че човек, ако я пие на обяд, няма да е работоспособен или пък няма да може да шофира после.", "date": "2018.07.05", "title": "Още една марка навлиза в сегмента на безалкохолните бири в България"}
{"url": "https://www.dnevnik.bg/photos/2018/07/05/3230714_fotogaleriia_art_akvarium_v_tokio/", "text": "\"Арт аквариум\" се провежда на различни места в Япония от 2011 г.", "date": "2018.07.05", "title": "Фотогалерия: Арт Аквариум в Токио"}
{"url": "https://www.dnevnik.bg/zelen/2018/07/05/3230808_razhodka_iz_vitosha_-_skoro_i_s_elektricheski/", "text": "Предложение за въвеждане на услуга за отдаване на електрически велосипеди в София се обсъжда в общинския съвет по предложение на програма \"Зелена София\". Целта е общината да си партнира с частни организации за създаването на система за споделено използване, като първият пункт ще бъде пред Националния исторически музей, откъдето да се прави връзка с природния парк \"Витоша\". Инициативата е съвместна между \"Зелена София\" и \"Клийнтех България\" – официален партньор на Climate-KIC в България. Засега партньорски организации са компанията за отдаване на електрически автомобили под наем \"Елдрайв\", стартиращата компания на \"Клийнтех България\", \"Ел джой байкс\" и дирекция \"Природен парк Витоша\" и НИМ Резервацията на електрическите велосипеди ще става през мобилно приложение. Засега не се съобщава дали ще има такса и каква ще бъде тя и с колко велосипеда ще стартира услугата. Предстои предложението да бъде разгледано от комисиите към общинския съвет, който да го гласува на заседанието си на 12 юли.", "date": "2018.07.05", "title": "Разходка из Витоша - скоро и с електрически велосипед под наем"}
{"url": "https://www.dnevnik.bg/sport/2018/07/05/3230826_neimar_e_prekaral_14_minuti_v_lejane_dotuk_na/", "text": "Близо четвърт час. Толкова е прекарал Неймар в лежане на терена по време на световното първенство в Русия, показва изчисление на RTS. Звездата на бразилския национален отбор е бил на тревата в продължение на 13:50 минути в четирите мача дотук. При общо 23 нарушения срещу него означава, че той прекарва средно по около 30 секунди на земята. Неймар привлече вниманието към себе си по време на  осминафинала с Мексико . Нападателят вкара гол и подаде за втория, но понесе и серия критики заради честото падане на терена. Във фокуса попадна ситуация от средата на второто полувреме, когато извън тъчлинията той беше настъпен от Мигел Лаюн. \"Просто усетих болка. Това е нещо, което не мога да контролирам. Бях настъпен неспортсменски извън играта. Не мисля, че това трябва да се прави\",  каза Неймар .", "date": "2018.07.05", "title": "Неймар е прекарал 14 минути в лежане дотук на световното"}
{"url": "https://www.dnevnik.bg/bulgaria/2018/07/05/3230817_bivsh_sudiia_e_obvinena_za_prane_na_nad_14_mln_evro/", "text": "Бившият съдия от Софийския градски съд (СГС) Мария Иванова е арестувана и обвинена в пране на над 1.4 млн. евро, съобщи  news.lex.bg.  Тя е задържана в понеделник заедно с израелския гражданин Владимир Б. Прокуратурата съобщи за ареста същия ден, но само с името и първите букви на фамилиите на двамата. Според съобщението между март 2017 и юни 2018 г. те са извършвали финансови операции с пари, придобити чрез измама в Белгия и Франция. Регистрирали множество фирми в София и по техни сметки постъпвали пари от чужбина, без да има реални търговски сделки. Според прокуратурата двамата знаели, че парите, които пристигат, са придобити чрез измами. Съдийски състав с председател съдия Стефан Милев обаче остави без уважение искането на прокуратурата да задържи за постоянно в ареста на двамата обвиняеми. Иванова е с мярка \"подписка\", а задържаният заедно с нея мъж е без никаква мярка. Според съда обоснованото предположение за извършване на престъплението следва да почива на доказателства, трябва да е за конкретни факти, а не с принципни твърдения. В свидетелските показания няма данни свързани с обвинението. Съдът не установи и опасност двамата да се укрият или да извършат друго престъпление. Иванова не е съдия от тази пролет. За нейни нарушения като магистрат е известно още от 2011 г., когато инспекторатът на ВСС предлага тя да бъде уволнена. Това обаче влиза в сила едва през март тази година заради продължаващи съдебни дела. Изданието припомня, че Иванова е съдията, наложил запори и възбрани на \"Медийна група България – холдинг\" ООД   и освен това даде възможност на австрийското дружество \"БГ Приватинвест\" да назначи особен представител в издателската фирма, с което се намеси в управлението ѝ. По-късно апелативният съд отмени това нейно решение.", "date": "2018.07.05", "title": "Съдът пусна от ареста бивш съдия, обвинена за пране на над 1.4 млн. евро (допълнена)"}
{"url": "https://www.dnevnik.bg/bulgaria/2018/07/05/3230814_visshiiat_sudeben_suvet_vdigna_naemite_za/", "text": "Срокът за ползване на ведомствени апартаменти от магистрати не може да надвишава 5 години, а наемите се увеличават. Магистратите и съдебните служители, които ползват такива жилища над 10 години, ще имат една година срок да ги освободят, но това не се отнася за случаите, в които има подписани договори за 10 години. Увеличават се и наемите. Това са част от основните промени в Правилата за отдаване под наем на ведомствени жилища на магистрати и служители, приети от Пленума на Висшия съдебен съвет, информира сайтът news.lex.bg. Председателят на Комисията за управление на собствеността Евгени Диков се обяви против определения максимален срок на ползване, като се подкрепи със статистиката. Ведомствените жилища са 74, от тях в София са 61. Свободните са 21. Ако се приеме срокът от 5 години, тогава само в столицата ще трябва да се освободят 53 апартамента. В момента има 41 одобрени кандидати за ведомствени жилища, които ще може да бъдат настанени, но останалите свободни апартаменти ВСС ще трябва да върне на областния управител, каза Диков. Освен това, обясни Диков, ако се въведе този срок, двама заместник-главни прокурори ще трябва да напуснат ведомствените жилища. А техният мандат следва този на главния прокурор. Мнозинството обаче не прие аргументите на Евгени Диков. Въведени са две допълнителни основания за прекратяване на договора за наем, извън изтичането на петгодишния срок. Едното е, че ако в срока на договора някой от членовете на семейството на магистрата и служителя придобие имот в страната или в чужбина, тогава наемателят ще трябва да напусне ведомственото жилище. Второто - ако по време на договора магистратът или членове на семейството му придобият в продължение на една година движими вещи на стойност над 10 000 лева, както и ако сключат договори за лизинг или изплащане с месечна вноска над 850 лева, също трябва да напусне ведомственото жилище. Промени има и в определянето на наема. Това ще става на база правилника за Закона за държавната собственост. От там нататък ще има увеличение с 20 на сто за ниво съдебна администрация, включително администрацията към ВСС и служителите в НИП. За действащи магистрати, членове на ВСС и на Инспектората, както и на комисиите за атестиране и конкурсите, увеличението ще е с 40 на сто. Не се предвижда увеличение за хора с увреждания и с трайно намалена трудоспособност .", "date": "2018.07.05", "title": "Висшият съдебен съвет вдигна наемите на ведомствените жилища и намали срока за пребиваване"}
{"url": "https://www.dnevnik.bg/sport/2018/07/05/3230896_kavani_dade_nadejdi_na_urugvai_che_shte_bude_gotov_za/", "text": "Националният отбор на Уругвай получи добри новини 24 часа преди четвъртфиналния сблъсък с Франция, след като  Единсон Кавани  се включи в последната тренировка. Нападателят на урусите получи контузия срещу Португалия, но вече тренира с топка. Кавани се готви от основната група на уругвайците, но според медиите, които следят отбора отблизо, има шансове да играе в двубоя. Той е бил във фитнеса преди заниманието, а след това е бил пестен максимално. Часове преди срещата в петък отново ще има фитнес тест, като лекарите на Уругвай ще преценят може ли да играе и колко минути евентуално. Ръководителят на лекарския щаб на Уругвай доктор Пан засега остава умерен оптимист. Кавани се контузи при  победата с 2:1 над Португалия , когато отбеляза и двете попадения за своя отбор. Два дни по-късно бяха направени и изследвания, които показаха, че нападателят няма разкъсани мускулни влакна, но изпитва сериозна болка. Треньорът на Уругвай Оскар Табарес все още не разкрива с какъв състав ще играе срещу Франция. Очаква се, ако Кавани не играе, на терена да се появи още един полузащитник, който да насити средната линия. Срещата между Уругвай и Франция е в петък от 17 ч.", "date": "2018.07.05", "title": "Кавани даде надежди на Уругвай, че ще бъде готов за мача с Франция"}
{"url": "https://www.dnevnik.bg/politika/2018/07/05/3230907_armiiata_si_ostavi_opciia_da_kupi_patrulni_korabi/", "text": "В пренаписания проект за купуване на два кораба за Военноморските сили (ВМС) е оставена опция за купуване на кораби втора употреба, се разбра на представянето на проекта в ресорната парламентарна комисия. Тя одобри проекта и предстои той да бъде гласуван в пленарната зала. \"Предпочитанието е към новите кораби. Това е само една опция, ако се появи възможност\", коментира министърът на отбраната Красимир Каракачанов. Такава възможност в момента нямало. Командирът на ВМС контраадмирал Митко Петев добави, че опцията присъства в проекта заради изискванията в методиката за изготвяне на проекти за инвестиционен разход. Проектната цена за придобиване на два кораба е близо 1 млрд. лв. Едната разлика от предишния проект, който се провали през декември, е, че в него е включен и ДДС. Предишната процедура се провали, след като единствената фирма подала в него документи - българската частна корабостроителница \"Делфин\",  се отказа  заради ниска цена. Години преди обявяването на конкурса премиерът Бойко Борисов обяви, че новите кораби ще бъдат построени от българска фирма. Другите две причини за провала на предишната процедура са, че документацията е била на български език и е изисквала високо ниво до достъп на информация, които са премахнати в новия проект според заместник-министър Анатоли Величков. Той обясни, че участници са отпаднали, защото са имали кораби, по-къси със сантиметри от исканите 90 м. Това изискване, както и точният брой на екипа на корабите и конкретните искания за дължина на автономно плаване ще останат в условията, но като варианти, носещи повече точки. Петев каза, че с новите кораби българските ВМС ще постигнат 7 от 10 изисквани от НАТО способности. Те трябва да могат да водят бой с подводни, водни и въздушни цели и да са оборудвани с модерни прибори за електронна война. С предимство ще са предложения за извършване на голяма част от строителството на корабите в България. Закупуването на лиценз от българско корабостроител щяло да даде възможност за продажба на патрулни многофункционални кораби на трети страни, тъй като в момента имало голямо търсене. На 8 юни парламентът одобри два проекта за 3.26 млрд. лв. за модернизация на армията. Общо 1.46 млрд. лв. се предвижда да струват 150 бойни машини за пехотата. Те трябва да бъдат изплащани до 2029 г., а първите машини да пристигнат още през 2019 г. За \"поне 8\" многоцелеви изтребителя са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. Очакванията са и двата договора  да бъдат подписани до края на годината . Така общата сума на трите проекта за модернизация на армията е 4.24 млрд. лв., които трябва да бъдат разплатени до 2029 г.", "date": "2018.07.05", "title": "Армията си остави опция да купи патрулни кораби втора употреба"}
{"url": "https://www.dnevnik.bg/video/2018/07/05/3230768_video_himnite_na_mondial_koito_ostanaha_hitove/", "text": "Запомнихте ли новия химн на световното първенство по футбол в Русия? Отговорът най-вероятно е \"Не\" и това говори за популярността на песента и шансовете ѝ да остане в историята. (Със сигурност не помните и химна от 1994 - годината на най-успешното представяне на България на Мондиал, който сме включили тук). Химн или официална песен са мелодии, официално одобрени от ФИФА като емблема на финалната фаза на шампионата. Те се използват и за \"подгряване\" на феновете преди и по време на мачове. Но има песни, които остават като големи хитове години и десетилетия по-късно. \"Дневник\" припомня няколко от запомнящите се химни на Мондиал от 1990, 1998, 2010 и 2014 г.", "date": "2018.07.05", "title": "Видео: Химните на световните по футбол, които останаха хитове"}
{"url": "https://www.dnevnik.bg/evropa/2018/07/05/3230510_liliana_pavlova_sled_evropredsedatelstvoto_bulgariia/", "text": "Сега ще имаме повече самочувствие, знаейки как се движи административната машина, за да можем да защитим националната си позиция. Това заяви министърът за българското председателство Лиляна Павлова при представяне на резултатите на българското европредседателство и приоритетите на Австрия. Тя посочи като теми, по които България ще трябва да защити интересите си, многогодишната финансова рамка за повече средства за България, двойния стандарт за храните да няма разделение на Запад и Изток,  българските превозвачи  и много други теми през следващите месеци. Сега знаем по-добре как да защитим българския интерес, посочи Павлова. \"Това, което направи председателството, е да сплоти администрацията и институциите. Това допринесе администрацията да се опознае и сплоти, защото често има конкуренция между нея\", подчерта още министърът. Тя допълни, че \"безспорно се гордеем с вдигната летва на Стефка Костадинова, но председателството го възприехме не като индивидуална игра\". Павлова изрази увереност, че българското председателство ще се запомни \"с това, че бяхме екипни и вложихме усилия да запазим единството във всеки момент\". \"Имаше моменти, в които взимането на решение изглеждаше почти невъзможно, но не позволихме да надделеят страстите и емоциите. В името на единството преглътнахме и тежка хапка за преглъщане и на това се дължи успехът. Днес можем с гордост да кажем, че успяхме, защото бяхме единни, екипни, прагматични и резултатно ориентирани да постигнем това, за което сме призовани, да приемем такова законодателство, да вземем решения, с които Европа да бъде по-добра\", допълни Павлова. По думите й мотото на българското европредседателство \"Съединението прави силата\" е било не просто мото, което да звучи красиво, а е било приложено на практика. \"Намираме се в ситуация, в която геополитически нещата изглеждат много различни и много динамични\", каза Павлова. Като предизвикателства тя изброи миграционния натиск, новия курс на САЩ, дебата за климатичните промени, ситуацията със сигурността, отношенията с държави като Турция, Русия, вътрешнополитическата ситуация, Брекзит. Тя обясни, че от тук до октомври Австрия трябва да довърши нелеките преговори за Брекзит и по този въпрос е много важно да се запази единството на 27-те. \"Само ако сме единни, ще можем да отстоим правата и интересите на европейските граждани\", отбеляза министърът. По думите й както приоритетите на председателството трио (Естония, България, Австрия), така и тези на българското председателство са били идентифицирани, напипвайки пулса, за да са достатъчно гъвкави, пулса на проблемите. \"Оценката ще я дадат и получихме висока оценка от партньорите ни. Имаме висока оценка и от българските граждани\", изтъкна министърът, като припомни, че последното социологическо проучване показва над 80% подкрепа за работата на България като председател на Съвета на ЕС, а под 1% е негативното отношение, което по думите й означава, \"че сме успели да бъдем в достатъчна степен достъпни\". Постиженията Павлова изтъкна, че обикновено председателствата не организират повече от 100 събития. България е планирала не повече от 200, а  е завършила с 284, повечето в София . Това е довело до увеличен брой делегати, при очаквани 20 хил. България е била посетена от 36 хил. Това има индиректна полза България да бъде по-добре опозната, защото осъзнахме, че не ни разпознават достатъчно добре, не ни познават като история, професионална експертиза, традиции и качества, които благодарение на председателството успяхме да покажем и отстоим, каза Павлова, допълвайки, че \"трябва да имаме самочувствие, но не самочувствие без покритие\". \"Много от тези делегати ще се върнат като туристи, а, надяваме се, и като инвеститори, защото оцениха България като държава с потенциал за инвестиции\", каза още тя. Павлова обясни, че голям обем от експертната работа е била свършена от екипа в постоянното представителство на България в Брюксел, където е имало над 1500 заседания на всички спомагателни органи на съвета, работни групи, формални и неформални заседания. \"Можем да си представим при 180 дни председателство 1500 срещи какъв интензитет на работа е това. Имаме 1500 експерти, армия от експерти, добре обучени, нашият ангажимент и отговорност е да запазим капацитета им\", допълни министърът. Общо 2000 души са отговаряли за логистиката и сигурността, а 150 доброволци са помагали безвъзмездно. По  всички 105 наследени досиета  е работено и е постигнат напредък, а по 78 от тях са били постигнати споразумения в Съвета или с Европарламента. Като най-важни постижения Павлова изброи силно начало на дебата за многогодишната финансова рамка след 2020 г., приета европейска рамка за чиракуване, Европейски корпус за солидарност, европейска програма и стратегия за развитие с подкрепата на 50 хил. млади хора. Работихме младите хора да имат по-добра перспектива за работа, завършихме и приехме новото изборно право и правилата за финансиране на европейските партии и датата на европейските избори през май 2019 г. Имаме постигнато съгласие и напредък по капиталовите пазари, борбата с измамите и други, изброи още министърът. С какво ще се запомни председателството \"Най-важният акцент, който поставихме като български принос в европейския дневен ред, е темата за европейската интеграция на Западните Балкани. С това ще бъде запомнено българското председателство\", каза тя. По думите й, ако искаме да говорим за борба с организираната престъпност, сигурност и стабилност, това минава през интеграцията за Западните Балкани. Софийският дневен ред, който беше приет през май, включва проекти, които касаят България, транспортната свързаност има полза за България, защото благодарение на утвърдените 11 стратегически проекта и съпътстващите ги бенефициенти ще бъдат българският бизнес и българските граждани, това бяло петно е много важно да бъде интегрирано в нашето европейско семейство, заяви Павлова. Тя отбеляза, че това е и един от ключовите приоритети за австрийското председателство и за България това е изключително важно, защото тази приемственост ще даде възможност усилията и работата да продължат. \"Успяхме да приемем - и много се гордеем с това, европейска усъвършенствана шенгенска информационна система, оперативна съвместимост на системите и система за оторизиране (или отказване) на визи за граждани на трети страни\", каза министърът. В рамките на председателството е била приета и първата промишлена програма за военни способности. Българското председателство е приключило преговорите по всички досиета за енергийна ефективност, възобновяеми източници и управление на енергийния съюз. За дигиталната свързаност са били приети 13 досиета, по които е имало много разногласия, и девет са били затворени или е бил постигнат общ подход в Съвета, например пакета за киберсигурността, свободното движение на данни и други. Единственият \"горещ картоф\" Павлова обясни, че е било постигнато съгласие за авторското право, но има още много преговори по темата и тя  остава за австрийското председателство  да бъде довършена. \"Единственият горещ картоф, който оставяме, по другите успяхме да постигнем съгласие\", изтъкна министърът \"Голяма гордост и нещо, за което получихме сериозна подкрепа, е социалният стълб. За пръв път Съветът по социални въпроси постигна съгласие по три от темите – директивата за командированите работници за еднакво заплащане за еднакъв труд, координацията на системите за социална сигурност, баланса между професионалния и личния живот и прозрачните условия на труд\", каза още тя. По думите й България е доказала, че е доверен и надежден партньор, на който може да се разчита във всеки момент. Тя говори и за културната програма по време на председателството, с която \"дадохме всичко от себе си да покажем каква е нашата култура и какви са нашите традиции\".", "date": "2018.07.05", "title": "Лиляна Павлова: След европредседателството България знае по-добре как да защити интереса си"}
{"url": "https://www.dnevnik.bg/evropa/2018/07/05/3230923_avstriiskoto_predsedatelstvo_iska_es_da_raboti_za/", "text": "Работата на австрийското председателство на Съвета на ЕС сега е да продължи успехите на България и да затвърди оставеното наследство. \"Ще продължим да градим върху постигнатото от България. Ние стъпваме на  постигнатото от България \", заяви посланикът на Австрия в страната Н.Пр. Роланд Хаузер. По думите му целта на Виена е да увеличи субсидиарността, да създаде ЕС, който се фокусира върху големите въпроси и прави стъпка назад, когато трябва да се решават малки въпроси. За Австрия това е трето председателство, но за пръв път след Лисабонския договор. По думите на посланика това, на което трябва да се обърне внимание, е ролята на председателството да не бъде преувеличена и България не е злоупотребила да изпълни своите национали интереси, защото целта е да се постига консенсус, а не да се удовлетвори националният интерес. Според него по въпросите за многогодишната финансова рамка Австрия няма да успее да стигне до приключването й, но важното е да бъдат завършени позициите. \"Брекзит трябва да настъпи през март догодина и споразумението трябва да се вземе тази есен и да се ратифицира от парламентите. Това е позитивната страна и се надявам, че това ще се реализира\", каза още посланикът. Девизът на австрийското председателство е \"Европа, която защитава\" и тази защита означава да се осигури конкурентоспособност, просперитет и много други неща, каза още той. Консенсус за миграцията Постигнатият на  Европейския съвет в края на миналата седмица  компромис за миграцията по думите му е много крехък и следващите страни председатели ще могат да приложат някои от тези мерки, независимо колко сложно се окаже това прилагане. Контролирани центрове в ЕС, извън ЕС, все пак трябва да си признаем, че дебатът все още не е приключил, ние не знаем още какъв ще е резултатът, но през цялата дискусия по миграцията нашият подход е, че ще опитаме да се фокусираме върху консенсус, това е по-добре, отколкото да се боричкаме, допълни посланикът. Като  приоритети на австрийското председателство  той посочи обща позиция, подобряване на охраната на външните граници, укрепване на \"Фронтекс\", сътрудничество между органите за сигурност на държавите членки. Други приоритети са постигането на конкурентоспособност чрез дигитализация, защото БВП на глава от населението на ЕС спада и е много е важно да направим нещо за повишаване на конкурентоспособността, за по-голямата цифровизация на икономиката, допълни Хаузер. Той изтъкна като тема, по която ще работи Австрия, и стабилност спрямо съседите на Изток, Източното партньорство. По думите му сътрудничеството с Русия е изключително важно: \"Ние смятаме, че стабилността и мирът могат да се постигнат само с Русия, а не против Русия.\" Виена ще опита да подобри и партньорството с Африка. Посланикът изрази благодарност за включването на темата за европейската интеграция на Западните Балкани в програмата на българското европредседателство. \"За ЕС е важно какво става и се радваме, че се постигна това заключение да се заговори вече за покана за Македония и Албания. Ще работим тази европейска перспектива да стане още по-реалистична.\" Субсидиарност Един от подходите на Австрия ще е да даде повече възможност за принципа на субсидиарност. \"Смятаме, че за ЕС би било по-добре да прави по-малко, но по-ефективно... Смятаме, че ЕС трябва да бъде по-близо до гражданите и това, което може да се направи на европейско ниво, са миграцията, климатът, сигурността, тези въпроси трябва да се разглеждат на европейско ниво, а това, което може да се реши на национално ниво, да се решава там. Такъв е нашият подход... Не ни трябва прекалено силен, а по-добър ЕС, по-малко, но по един ефективен начин.\" За Бронзовата къща По думите на посланика  Бронзовата къща  е много добър пример за предаване на председателството. Той обясни, че реализирането на проекта е било малко забавено по различни причини и той е доста противоречив, защото много хора са били против и много за. Това е съвременно изкуство на чувствително историческо място в София, това е първата съвременна културна структура, която се появява на видимо място след промените, и е символ на предаването на председателството, ние се гордеем с него. Наш партньор беше Софийска община, авторът е българин, но дълги години живее в Австрия, финансира се от австрийската страна, от спонсори, за България не струва нищо, каза още посланикът, като обясни, че Бронзовата къща още не е официално открита, но скоро това ще се случи и ще има и културни събития.", "date": "2018.07.05", "title": "Австрийското председателство иска ЕС да работи за големите въпроси, а малките да остави на държавите"}
{"url": "https://www.dnevnik.bg/sport/2018/07/05/3230927_nadal_i_djokovich_produljiha_na_skorost_chilich_se/", "text": "Водачът в световната ранглиста по тенис Рафаел Надал и трикратният шампион Новак Джокович се класираха за третия кръг на \"Уимбълдън\". Испанецът спечели с 6:4, 6:3, 6:4 срещу Михаил Кукушкин, а сърбинът стигна до 6:1, 6:2, 6:3 срещу Орасио Себайос. Денят предложи и две изненади, свързани с отпадането на Марин Чилич и Стан Вавринка. Хърватинът, който миналата година игра финал, допусна обрат от два сета преднина за 6:3, 6:1, 4:6, 6:7 (3), 5:7 срещу Гуидо Пея. Вавринка, който  в първия кръг победи Григор Димитров , падна с 6:7 (7), 3:6, 6:7 (6) от 134-ия в света Томас Фабиано. \"Разбира се, хубаво е да печелиш в последователни сетове, за да пестиш сили. Понякога нещата се получават, друг път се налага да играеш пет сета. Хубавото е, че сега спечелих бързо и не останах дълго на корта\", каза Надал пред \"Евроспорт\". Испанецът допусна близо двойно по-малко грешки - 18 срещу 34, но Кукушкин имаше повече печеливши удари (28 срещу 19). Мачът започна с продължителен гейм, в който Надал спаси три възможности за пробив. След това той натрупа преднина за 3:0, но тенисистът от Казахстан изравни. С късен пробив двукратният шампион измъкна успеха в сета. Във втория Надал имаше превъзходство и уверено стигна до 6:3. Кукушкин проби в началото на третия сет и поведе с 3:1, но водачът в световната ранглиста отговори бързо и направи обрат, за да спечели с 6:4. Джокович беше още по-убедителен. Притесненията за него дойдоха към края на мача, когато получи медицинска помощ заради проблем с левия крак.  Голямата изненада беше поднесена от Пея, който направи обрат срещу Чилич. Хърватинът имаше убедителна преднина при прекъсването на мача в сряда вечерта. При доиграването обаче аржентинецът промени хода на двубоя. Третият сет беше изпълнен с бързи сервис-геймове. Единственото изключение беше седмият гейм, в който Пея проби и това го отведе към успеха. С пробив в началото на четвъртия сет Чилич поведе с 3:1. Съперникът му отвърна бързо и с два пробива поведе с 4:3. Хърватинът изравни и се стигна до тайбрек, в който след шест поредни точки Пея изравни резултата в мача. Решителният сет вървеше оспорвано, като Чилич беше поставен до стената при свой сервис и изоставане с 4:5, 15:40. Миналогодишният финалист се вдигна и спаси два мачбола. Пея обаче направи необходимото при следващия си опит и с ключов пробив завърши големия си обрат.", "date": "2018.07.05", "title": "Надал и Джокович продължиха на скорост, Чилич се срина след преднина от два сета"}
{"url": "https://www.dnevnik.bg/biznes/2018/07/05/3230839_obedinenie_na_hranitelnite_proizvoditeli_v_bulgariia/", "text": "Необходимостта от саморегулация сред представителите на хранителната индустрия, подобряване на диалога с институциите и растящите изисквания на потребителите са причината 11 от най-големите компании от сектора в България да се обединят в сдружението \"Храни и напитки България\". В организацията участват \"Данон Сердика\", \"Девин\", \"Интерснак България\", \"Кока-Кола България\", \"Кока-Кола Хеленик ботълинг къмпани България\", \"Куадрант бевъриджис\", \"Марс инкорпорейтед България\", \"Монделийз България\", \"Нестле България\", \"Престиж-96'\", \"Якобс Дау Егбертс\". Според изпълнителният директор на дружеството Яна Иванова в България има много обединения на компании от хранително-вкусовата промишленост, но те са \"секторни\", а \"Храни и напитки България\" ще е първата, която ще се грижи за интересите на целия бранш. Иванова каза и че разлика в качеството на храните няма, а само разлика в рецептите. Производителите на стоки постъпват по този начин заради различните вкусове на потребителите на различните пазари. \"Това обаче не означава, че стоките, които са за нашия и чуждия пазар, са с различно качество, защото би струвало твърде скъпо на един производител да прави храни с различни качества\", каза още Иванова. Преди дни сдружението бе прието и най-голямата в Европа организация, обединяваща производителите от хранителната промишленост - FoodDrinkEuropе, като генералният директор на организацията госпожа Мела Фреуен присъства на представянето на \"Храни и напитки България\" днес. Фреуен каза, че предстои да се търсят решения за употребата на пластмаси, като това става все по-важна тема както за потребителите, така и за производителите.", "date": "2018.07.05", "title": "Обединение на хранителните производители в България ще търси решения за проблемите в сектора"}
{"url": "https://www.dnevnik.bg/citat_na_deniia/2018/07/05/3230938_citat_na_denia_propastta_borisov-cvetanov_veche_e_vidna/", "text": "С тези думи лидерът на БСП Корнелия Нинова коментира във фейсбук действията на управляващите по отношение на акциза на бездимните цигари. В сряда премиерът Бойко Борисов разпореди  предложението за увеличаване на акциза на бездимните цигари  да бъде оттеглено от парламента, днес Цветан Цветанов и Волен Сидеров се разбраха да има  поетапно увеличение на акциза .", "date": "2018.07.05", "title": "Цитат на деня: Пропастта Борисов - Цветанов вече е видна"}
{"url": "https://www.dnevnik.bg/sviat/2018/07/05/3230595_balkanite_moje_da_sa_vajni_v_geoikonomicheskata_igra/", "text": "Китай започна геоикономическа игра и Балканите, макар да не са решаващ фактор в Европа, може да са важни в нея. Това каза специалистът по Китай от Европейския съвет за външна политика Франсоа Годмон във видеоконференция пред журналисти. Годмон, автор на  публикуван през декември доклад  за отношенията между ЕС и Пекин, разговаря с медиите преди срещата на Китай и  страните от Централна и Източна Европа  във формата \"16+1\" в София. Според него, докато някои страни в Източна Европа са разочаровани от практическите резултати от срещите (провеждащи се от 2012 г. насам), успехът на китайска компания, придобила контрола над пристанището в Пирея, кара Пекин \"да търси достъп до европейския пазар през Средиземноморието и този маршрут да се конкурира с Ротердам например\". Фактът, че голяма част от страните на Балканите не са в ЕС и не са подвластни на правилата му за обществени поръчки и използване на публични средства, прави играта по-лесна за китайците, смята още Годмон. Това е и причината по-голямата част от средствата в инвестиционния фонд от няколко милиарда долара за ЦИЕ  да отидат при балкански страни извън ЕС . \"Според мен Китай не мисли, че Западните Балкани са решаващи за позициите на Европа. Но те могат да са точка на достъп за правене на бизнес, включително в нововъзникващите пазари и новите членки.\" Промяна в курса Скептичното отношение на някои страни - членки на ЕС, от групата \"16+1\" може да се обясни както с въпроси за действителните възможности за инвестиции от Китай, така и с липсата на интерес от китайски компании и бремето на заемите от китайски банки. Освен това \"няколко от тези държави осъзнаха, че Китай заобикаля самия ЕС, като разглежда въпроси, които всъщност се отнасят до решения на общността - решения, които може да се вземат само колективно, на ниво 28\", каза Годмон. Същевременно някои от най-яростните доскоро защитници на отношенията с Китай в ЕС са станали по-отстъпчиви, смята Годмон. \"Но те може би се опитват да изтъргуват тази позиция. Полското правителство например, което в началото имаше много голям интерес от процеса \"16+1\", изглежда, сега много силно критикува негови аспекти. Това може би е свързано с другите проблеми, които има с ЕС. Що се отнася до Унгария, г-н Виктор Орбан сега е в кампания сред консервативните европейски политици и може би е \"по-европейски\", отколкото беше преди 6 месеца.\" По-малко очаквания за \"16+1\" Китай, много по-уязвим заради търговската офанзива на Тръмп, промени тона към Европа, смята Годмон. Пример е посещението на зам.-председателя на Еврокомисията Юрки Катайнен в Китай, по време на което постигна съгласие  с премиера Ли Къцян  за работата по модернизация на Световната търговска организация (СТО). \"Поне на ниво разговори, на ниво заявяване на намерения, Китай промени тактиката си в последните два месеца... Той не бе готов на това преди. СТО въплъщава всичко, от което Китай има нужда в момента - защо да усилва капацитета на СТО да прилага решения, които в много случаи са против страната? Защото сега се налага.\" Новото, по-ласкаво говорене е свързано и с гнева на някои европейски политици, че форумът \"16+1\", смятан от противниците в Европа за инструмент за война на Китай, се провежда тъкмо преди срещата на върха с ЕС. Затова и премиерът Ли вероятно ще е сдържан по въпроси, които може да са от компетенцията на европейски институции. А в замяна \"ще иска от ЕС да е  възможно най-твърд срещу политиката  на едностранни действия (в търговията), разбирайте Доналд Тръмп\", обясни Годмон. Сдържаната реакция Това е поврат от миналата година, когато искащата общи действия страна беше ЕС и търсеше Китай като съюзник за Парижкото споразумение. Сега ролите се обръщат, но Евросъюзът вероятно може да предложи резултат само на думи, тъй като е \"изключително чувствителен към разминаването между изявления и факти от страна на Китай\", все още има много спорни въпроси с Китай и всъщност споделя много от притесненията на Тръмп, макар да не одобрява методите му. \"Дали ще оспорва действията на САЩ в СТО? Да. Дали ЕС ще сътрудничи директно с Китай? Не. ЕС вече оспорва митата и аргумента за националната сигурност за митата и стоманата в СТО, сигурно ще го направи и с автомобилите (ако митата бъдат въведени)\", каза Годмон след въпрос на \"Дневник\" дали е възможно ЕС все пак да действа заедно с Китай срещу политиките на САЩ, ако президентът Тръмп не се откаже от сегашните си търговски практики. Според него Брюксел вероятно \"ще се придържа към правния процес и изискванията на СТО. Затова и отговорът му, практическият отговор в смисъла на санкции срещу САЩ е много внимателен - единствено в рамките на позволеното от СТО в търговски спор\". Ако обаче китайски стоки загубят много от достъпа си до САЩ, те почти неизбежно ще трябва да се насочат към другия огромен пазар - единния европейски пазар, каза още Годмон.", "date": "2018.07.05", "title": "Балканите може да са важни в геоикономическата игра на Китай в Европа"}
{"url": "https://www.dnevnik.bg/biznes/companii/2018/07/05/3230942_otvoreni_sa_ofertite_na_kandidatite_da_stroiat/", "text": "Отворени са ценовите оферти за проектиране и строителство на тунел \"Железница\" на автомагистрала \"Струма\", съобщи агенция \"Пътна инфраструктура\".  Тунел \"Железница\" ще е с дължина около 2 км и ще е най-дългият досега изграждан в България. Прогнозната стойност на поръчката е 250 млн. лв. без ДДС, а парите идват от оперативната програма  \"Транспорт и транспортна инфраструктура\" 2014-2020 г. и от националния бюджет. Поръчка е разделена на три обособени позиции - за тунела и за пътя преди и след него. Идеята е да може да се работи едновременно и времето за изпълнение да се скъси, така че да се вмести в сроковете на оперативната програма.  Ценовите оферти за обособена  : Подучастък №1 от км 366+000 до км 366+720, включително обслужващ тунелен път при северния портал на тунел \"Железница\", са на: Обединение \"Пътстрой-92 - МОСТРЕМОНТ\", в което участват: \"Пътстрой-92\" АД и \"МОСТРЕМОНТ 97\" ООД –   без ДДС; ДЗЗД \"Железница - Север\", в което са: \"ГБС Инфраструктурно строителство\" АД, \"Главболгарстрой\" АД и \"Главболгарстрой Интернешънъл\" ЕАД –  лв. без ДДС; \"Калистратов Груп\" ООД -   лв. без ДДС; \"ХИДРОСТРОЙ\" АД –   лв. без ДДС; ДЗЗД \"ОРС - М\", в което са: \"МОСТКОНСУЛТ\" ООД, \"ОРС ИНФРАСТРУКТУРА\" ООД – лв. без ДДС;  Срокът за изпълнение на проектирането и строително-монтажните работи е 600 календарни дни. Ценови предложения за : Подучастък №2 от км 366+720 до км 369+000, включително обслужващ тунелен път при южния портал на тунел \"Железница\" и площадка за хеликоптери, са на: ДЗЗД \"АМ \"Струма\"-ОП2: Тунел Железница\", участници: \"ГЛАВБОЛГАРСТРОЙ\" АД, \"ГБС-Инфраструктурно строителство\" АД – лв. без ДДС; ОБЕДИНЕНИЕ \"ТУНЕЛ ЖЕЛЕЗНИЦА\", с участници: \"ЕВРО АЛИАНС ТУНЕЛИ\" АД, \"ИСА-2000\" ЕООД, \"ПЪТПРОЕКТ\" ЕООД –   лв. без ДДС;  ОБЕДИНЕНИЕ \"АМ СТРУМА - ТУНЕЛ ЖЕЛЕЗНИЦА\", с участници \"СТАНИЛОВ\" ЕООД, \"ИНЖСТРОЙИНЖЕНЕРИНГ\" ЕООД, \"ЛОГИСТИКА 21\" ЕООД –  без ДДС; ДЗЗД \"АМ СТРУМА ТУНЕЛ 2018\", с участници: \"ДЖИ ПИ ГРУП\" АД, \"ГЛОБАЛ КЪНСТРЪКШЪН\" ООД и \"ВИА ПЛАН\" ЕООД –  лв. без ДДС. Срокът за изпълнение на проектирането и строително-монтажните работи е 1060 календарни дни. Отворените ценови оферти за   Подучастък №3 от км 369+000 до км 370+400, са на: \"ГБС Инфраструктурно строителство\" АД –   без ДДС; ОБЕДИНЕНИЕ \"ДЗЗД Стримон\" с участници: \"Автомагистрали-Черно море\" АД и \"ИЙ КЕЙ ДЖЕЙ БЪЛГАРИЯ КЪНСЪЛТИНГ ЕНДЖИНИЪРС\" ЕООД -   лв. без ДДС; ОБЕДИНЕНИЕ \"ИНТЕРВИАНОВА\" ДЗЗД с участници: \"БГНОВА\" АД, \"ИНТЕРПРОМ\" ЕООД, \"ИНЖЕНЕРИНГ ГРУП-04\" ЕООД, \"ХИДРО КОНСУЛТ ИНЖЕНЕРИНГ\" ЕООД –  лв. без ДДС; \"ПСТ Груп\" ЕАД – лв. без ДДС.  Срокът за изпълнение на проектирането и строително-монтажните работи е 660 календарни дни.", "date": "2018.07.05", "title": "Отворени са офертите на кандидатите да строят най-дългия тунел в България"}
{"url": "https://www.dnevnik.bg/sviat/2018/07/05/3230943_makedonskiiat_parlament_otnovo_ratificira_dogovora_s/", "text": "Депутатите в Македония  повторно одобриха  ратификацията на договора, подписан с Гърция като решение на спора за името, предаде агенция МИА. Вотът се наложи заради  отказа на президента Георге Иванов да подпише  документа. С ветото си той върна проектозакона за ратификация на договора в парламента и обяви, че що смята за унизителен и капитулация пред гръцките интереси. Документът  предвижда Македония да добави \"Северна\" пред името си  - както за международна, така и за вътрешнополитическа употреба. В определен контекст може да използва и думите \"македонец\" и \"македонски\". Част от опозицията в Гърция отхвърля тези предложения. Днешното гласуване с просто мнозинство (\"за\" документа бяха 69 депутати, над 61 необходими за целта) преодолява ветото на Иванов и той е длъжен да подпише текста. Конституцията обаче не уточнява какво ще се случи, ако той откаже да го направи. Премиерът Зоран Заев вече е допускал, че управляващите  може да търсят мнозинство в парламента , за да задействат процедура за отстраняването му. Опозиционната ВМРО-ДПМНЕ, която е твърдо против договора, подаде в прокуратурата сигнали срещу Заев, външния министър Никола Димитров, председателя на парламента Талат Джафери и всички гласували \"за\", тъй като с действията си нарушават Наказателния кодекс, като застрашават независимостта на Македония.", "date": "2018.07.05", "title": "Македонският парламент отново ратифицира договора с Гърция"}
{"url": "https://www.dnevnik.bg/sviat/2018/07/05/3230280_rekordna_jega_izmuchva_severnoto_polukulbo/", "text": "Вълната от летни горещини, преминаваща през централните и източните части на Канада, уби 12 души само в Торонто, където в сряда температурата достигна 34 градуса по Целзий. В Южен Квебек жегата наближи 40 градуса и като се добави ефектът от влажността, усещането е за 43 градуса. Това е само един от примерите за рекордно високите температури, отчетени на много места по планетата през юни и началото на юли. В места като Ирландия, Шотландия и Канада, където по това време времето обикновено не е екстремно, температурите достигнаха абсолютни стойности, откакто се води статистика. Същото стана и в Близкия изток, където не би трябвало изключително топлото време да е изненада. Много топло бе и по стадионите на световното първенство в Русия. \n     Първото обяснение за случващото се в Северното полукълбо са обширни зони с високо атмосферно налягане и т.нар. горещи куполи в хемисферата. Прибързано е да се твърди, че някое от тези явления е предизвикано от промяна в климата, но съвкупно те изглежда потвърждават прогнозите за зачестяващи прояви на екстремно време. Ето няколко примера от последните седмици: покри две трети от източната част на САЩ и Югоизточна Канада, а комбинацията с висока влажност доведе до рекорди.  по Целзий на 28 юни, рекорд за всички времена на отчитане.  по Целзий, изравнен рекорд на на най-високия връх (1878 м) в Североизточните САЩ.  по Целзий на 2 юли, рекорд за всички времена; в полунощ е отчетена и най-екстремната комбинация между жега и влажност; на 1 юли и   отчете най-екстремната подобна комбинация.   ; градът се намира на 20-ина километра от Глазгоу, където на 28 юни отчетоха 31.9 градуса, а в социалните мрежи се появиха снимки на покрива на научен център в града, където част от уплътнението започна да се топи и стича по плоскостите  на 28 юни.  на 28 юни.  на 4 юли.  на 2 юли.  на 28 юни,   в света, регистрирана някога. Всичко това са рекордни стойности, отчетени по света през последната по-малко от година и половина. През април в Пакистан регистрираха абсолютен рекорд за този месец от годината където и да е по света - 50.2 градуса. Нетърпимата жега продължи и през май - в западния град Турбат бяха отчетени 53.5 градуса. Термометрите в Далас в щата Тексас никога не са се качвали над 32 градуса през ноември, но през миналата година това се случи 4 пъти. В над 42 градуса по Целзий се топеше Южна Калифорния през октомври 2017 г. - абсолютен рекорд за толкова отдалечен от най-горещите дни период от годината. На 1 септември в Сан Франциско бе 41 градуса на сянка (абсолютен температурен рекорд за деня). Миналият юли влезе в историята с недостигнати досега стойности в испанската Кордоба (46.9) и иранският Ахваз (53.7).", "date": "2018.07.05", "title": "Рекордна жега измъчва Северното полукълбо"}
{"url": "https://www.dnevnik.bg/sviat/2018/07/05/3230697_sreshtata_na_trump_i_kralica_elizabet_shte_bude/", "text": "Когато следващата седмица Доналд Тръмп се срещне с кралица Елизабет Втора, той ще стане 12-ият президент на САЩ, с когото британският монарх се е срещала през 66-годишното си управление. Като се изключи Линдън Джонсън, Елизабет Втора е приемала всеки американски лидер от Хари Труман досега, но нито една президентска среща не е предизвиквала такова равнище на съпротива и спорове във Великобритания както пристигането на Тръмп. Премиерът  Тереза Мей покани Тръмп  на държавно посещение (помпозно събитие, което обикновено включва преминаване с открита каляска през центъра на Лондон и банкет в Бъкингамския дворец), когато - първа от всички чуждестранни лидери - го посети след встъпването му в длъжност през януари 2017 г. Само двама президенти на САЩ - Барак Обама и Джордж У. Буш - са били канени досега на държавно посещение. Тръмп ще получи по-малко почести, отколкото първоначално бяха предвидени, но той все пак ще се срещне с кралицата, а мнозина британски законодатели възразиха срещу неговата визита изобщо. Наложената от Тръмп забрана за граждани на  няколко мюсюлмански страни да влизат в САЩ,  както и препратеният от него \"туит\" на заместник-председателката на крайнодясната партия \"Великобритания на първо място\" (която след това бе вкарана в затвора за религиозен тормоз) предизвикаха масови критики в страната. Съвсем наскоро отделянето на децата на мигранти от родителите им по границата на САЩ с Мексико наново разпалиха призивите към Мей да отмени посещението на Тръмп. \"Президентът Тръмп заключи  2000 малки деца в клетки  и отказва да ги освободи, ако не му бъде позволено да издигне стена\", каза миналия месец в парламента на Мей депутатът от опозиционната Лейбъристка партия Гавин Шукър. \"Той напусна  Съвета по правата  на човека към ООН; той похвали  Ким Чен-ун  за отношението му към собствения му народ; и той върна обратно мюсюлмани. Какво още трябва да направи този човек, че премиерът да отмени отправената покана\", каза Шукър. След като Тръмп бе поканен през миналата година, над 1.86 милиона души се подписаха под петиция, в която се казва, че на него не трябва да бъде оказвано посрещане като за държавно посещение, защото това би злепоставило кралицата. Кметът на Лондон Садик Хан, мюсюлманин, който бе разменял с Тръмп словесни изстрели в социални медии, казва, че Тръмп не е добре дошъл в британската столица заради управленската си програма, предизвикваща разделение, и че ще се сблъска с масови мирни протести. И наистина за следващата седмица са планирани демонстрации. В качеството си на неполитически държавен глава  Елизабет Втора  има влияние, но не дотолкова, че да казва на правителството кого да кани и с кого тя да се среща в кралските си резиденции. Други депутати и коментатори, които казват, че посещението трябва да се състои, настояват, че \"специалните отношения\" на Великобритания със Съединените щати стоят отвъд всякакви личности и че на президента трябва да бъде оказано уважение. \"Нейно величество се е срещала [. . .] с някои \"противни персонажи\". Фактически тя се е срещала с персонажи, които всъщност са вдигали оръжие срещу Короната, но тя е надмогнала това, защото е било в името на висшите интереси на нашата страна\", каза през февруари пред парламента Мартин Викърс, член на Консервативната партия на Мей. \"Г-н Тръмп е казал някои необичайни и нередни неща и някои неща, с които аз със сигурност не бих се съгласил, но той не е нарушавал човешки права за разлика от много световни лидери, с които Нейно величество и правителството са се срещали през годините\", каза Викърс и добави: \"Няма никакво съмнение по моя преценка, че ние трябва да разпънем килима за президента. Ние не разстиламе килима за г-н Тръмп; ние разстиламе червения килим за нашия най-ценен съюзник.\" Съпартиецът му депутат Едуард Лий казва, че посещенията, които може да се били спорни, са били осъществявани, защото се е сметнало, че са в интерес на Великобритания. \"Когато ние канехме не един, а двама президенти на Китай, ние бяхме готови да пренебрегнем факта, че Китай е в действителност полицейска държава\", твърди той. Лий отбелязва, че Робърт Мугабе е бил канен на чай при кралицата. Наричайки бившия президент на Зимбабве расист хомофоб, той каза: \"Ние бяхме готови да пренебрегнем неговите прегрешения.\"/ БТА", "date": "2018.07.05", "title": "Срещата на Тръмп и кралица Елизабет се очаква с небивало недоволство"}
{"url": "https://www.dnevnik.bg/bulgaria/2018/07/05/3230748_digitalna_platforma_shte_dava_sertifikati_za_umeniia/", "text": "Днес беше представена новата дигитална платформа за млади доброволци  ValidVol  по време на конференция на тема \"Възможности и предизвикателства пред валидирането на уменията, натрупани чрез доброволчество\". Целта й е да издава сертификати на младежи за техните умения (например \"Работа в екип\"), които да бъдат потвърдени от техните надзорници от съответната неправителствена организация, за която са доброволствали. Платформата е разработена от български и европейски организации. На дискусията беше предложено ValidVol да се свърже с LinkedIn, за да се увеличи доверието от страна на работодателите. Причината \"Национален алианс за работа с доброволци\" (НАРД) и други неправителствени организации да разработят платформата е, че макар и чрез доброволчеството младежите да разширяват светогледа си и да работят върху качества, ценени в професионален план, все още няма обективен начин за доказване на придобитите умения пред бъдещи работодатели. Според Ираван Хира - генерален директор на HP Bulgaria, динамиката на XXI век изисква хората да излизат от рамките - умение, което социалната ангажираност и доброволчеството развиват, а не формалното образование. По тази причина служителите в компанията са окуражавани да доброволстват в и извън компанията, което според генералния директор променя работната обстановка и подобрява продуктивността. Стефания Дунчева, директор \"Човешки ресурси\" на TELUS International Europe, разказа, че самата тя високо цени доброволчеството при наемане на нови служители, тъй като неправителствените организации следват новите европейски тенденции и са по-напредничави.", "date": "2018.07.05", "title": "Дигитална платформа ще дава сертификати за умения, придобити чрез доброволчество"}
{"url": "https://www.dnevnik.bg/biznes/2018/07/05/3230962_komisiiata_za_konkurenciiata_razreshi_na_investbank_da/", "text": "Комисията за защита на конкуренцията (КЗК) разреши на \"Инвестбанк\" да купи банка \"Виктория\", се вижда от сайта на институцията. \"Виктория\" е дъщерна банка на междувременно фалиралата Корпоративна търговска банка (КТБ). Тя беше поставена под специален надзор едновременно с банката - майка и от лятото на 2014 г. практически е без дейност, а впоследствие и кредитите й бяха продадени. След няколко процедури за продажба синдиците на КТБ в крайна сметка се спряха на офертата на \"Инвестбанк\" в конкуренцията на БАКБ. Сделката получи одобрение и от БНБ, и от Фонда за гарантиране на влоговете. Обект на сделката е продажбата на 122 090 621 броя акции, като всяка от тях е с номинал 1 лев. КЗК е установила, че след сделката групата ще управлява 2.41% от депозитите на домакинствата, 0.75% от ипотечните кредити и 1 на сто от потребителските.  След осъществяване на сделката \"Инвестбанк\" АД ще има възможност самостоятелно да определя търговската политика и поведението на ТБ \"Виктория\" ЕАД като упражнява едноличен контрол, се казва в решението. Новият собственик трябва се е задължил да възстанови депозит от около 85 млн. лв., който КТБ е държала във \"Виктория\", а също и да плати цена за капитала на ТБ \"Виктория\", който е 31.6 млн. лв. ", "date": "2018.07.05", "title": "Комисията за конкуренцията разреши на \"Инвестбанк\" да купи банка \"Виктория\""}
{"url": "https://www.dnevnik.bg/razvlechenie/2018/07/05/3230957_sasha_baron_koen_namekva_za_nov_komichen_proekt/", "text": "Видеоклип, публикуван в профила в \"Туитър\" на Саша Барон Коен, загатва, че следващият му филм може да е посветен на американския президент Доналд Тръмп и неговия университет, пише \"Гардиън\".  В сряда - навръх националния празник на страната - известният комик публикува в профила си в \"Туитър\" видеоклип, придружен от надпис: \"Съобщение от вашия президент по повод на Деня на независимостта.\" Видеото съдържа архивни кадри с Тръмп, който нарича комика \"третостепенен персонаж\" и казва: \"Просто исках да ме беше ударил в лицето толкова много пъти, сега щеше да е в болницата.\" В края на клипа Тръмп съветва Коен: \"Отиди на училище, научи се да бъдеш забавен\", след което се появяват надпис \"Саша скоро завършва\" и логото на университета на Тръмп.  Саша Барон Коен и преди се е сблъсквал с Доналд Тръмп, когато през 2003 го интервюира в предаването си \"Али Джи шоу\". През 2012 Тръмп заяви, че той е бил \"единственият човек, който незабавно си е излязъл от интервюто с Али Джи\". Пред медиите комикът отвърна с думите: \"Всъщност той беше там за цели седем минути - доста дълго (за интервю на Али Джи).\"  Вече неработещият университет на Тръмп беше открит през 2005 и предлагаше курсове по управление на недвижимо имущество и как да се забогатее. Програмите съществуваха до 2010 и станаха обект на разследване на щата Ню Йорк по подозрение за нелегални бизнес практики. Към Тръмп бяха заведени два съдебни процеса във връзка с програмата на учебното заведение, което така и не беше лицензирано като университет. Тръмп постигна извънсъдебно уреждане на спора и плати милиони долари, за да не се стига до съдебна зала. Все още не е ясно какво може да значи посланието на американския комик от 4 юли, тъй като за момента не са известни никакви други подробности относно евентуалния проект. Но нищо чудно Саша Барон Коен да създаде поредния скандал.", "date": "2018.07.05", "title": "Саша Барон Коен намеква за нов комичен проект, свързан с Тръмп"}
{"url": "https://www.dnevnik.bg/politika/2018/07/05/3230973_lustraciia_na_dve_skorosti_obsujda_demokratichna/", "text": "Въвеждане на лустрация на две скорости- недопускане на лица с минало в БКП и репресивните служби и на такива, които не могат да преминат проверки за лоялност и интегритет, да заемат публични длъжности. Около тази идея се обединиха участници в кръгла маса: \"Лустрация. Декомунизация. Памет. Незавършената реформа\" организирана от \"Демократична България\". \"През годините се направи опит вината на комунистическата номенклатура да се прехвърли само върху репресивният и режим. Тези, които са взимали решенията, през цялото време останаха невинни\", каза лидерът на ДБС Атанас Атанасов. Владислав Панев, лидер на \"Зелените\" каза, че всичките мръсни сделки със зависимости на ченгета във властта стават на тъмно\". Според него има скрита власт, която е узурпирала цели сектори на икономиката и не позволява развитието на предприемачи. \"Лустрацията е закъснял процес, но той трябва да се случи\", каза Панев. Лидерът на \"Да, България\" Христо Иванов разказа, че днес е гостувал на Николай Колев- Босия, който е  във гладна стачка от 13 юни . \"Опитах се да го убедя, че има друго начини да се постигне, това, което иска\" каза Иванов. Той си дал сметка, че е невъзможно това да стане с легитимни инструменти, тъй като страната е докарана до морален банкрут, а \"всички инструменти на демократично легитимиране са запушени, затворени, задушени\". Любомир Авджийски цитира Резолюция 1096 от 1996 г. на Съвета на Европа \"за мерките за разрушаване наследството на бившите комунистически тоталитарни системи\" и направи извода, че за разлика от останалите източноевропейски страни в България се е случила подмяна, защото в документа всички страни от Съвета на Европа приемат, че лустрацията трябва да бъде извършена. Според преподавателят по право д-р Атанас Славов първата мярка, която трябва да се вземе е да се промени Конституцията, защото всички опити за въвеждане на форми на лустрация в различни закони падат в Конституционния съд, като падането на давността на престъпленията на комунизма. Славов даде пример, че в Румъния в момента има процеси срещу надзиратели от времето на комунистическия режим, а в самата Германия реалните разследвания срещу престъпленията на нацизма са започнали през 60-те години. Методий Андреев добави, че в същата резолюция е записано, че един от рисковете от неизвършването на лустрацията е да дойде олигархията, което вече се е случило.", "date": "2018.07.05", "title": "Лустрация на две скорости обсъжда \"Демократична България\""}
{"url": "https://www.dnevnik.bg/bulgaria/2018/07/05/3230971_valeri_simeonov_se_pohvali_che_razvalil_shumen_kupon/", "text": "Вицепремиерът Валери Симеонов, който периодически организира проверки за шум в заведенията на черноморските плажове, съобщи в профила си във \"Фейсбук\", че снощи е инспектирал барове, кафенета и механи в София и установил, че \"въвеждането на ред по Закона за шума в столицата е детска игра спрямо войната с мутрите в Слънчев бряг. Никакви проблеми – никъде\". Най-силно напрежението между проверяващи и веселящи се ескалирало в механа в Студентски град. \"Най-арогантно нарушаваше нощната тишина Механа \"Роден край\", раздрусана от мощни чалга ритми. С влизането си спряхме музиката и силно възпалихме мъжката аудитория на претъпканото заведение. При съставянето на констативния протокол, страстите се разгорещиха, но, слава Богу, всичко мина без физически посегателства – оказа се, че голяма група полицаи празнуват професионалния си празник\", пише вицепремиерът и допълва: \"Съжалявам, няма как – законът е за всички\". Нощната обиколка на Симеонов го срещнала и с фолк певицата Кали. \"Милата, обеща да мине на акапелно изпълнение тип пиано бар, но това не спести протокола и административната санкция спрямо заведението\", пише Симеонов. Като цяло проверката минала спокойно, управителите и персоналът навсякъде оказвали съдействие и веднага спирали шумната музика, а посетителите проявявали желание да се снимат с вицепремиера, по думите му.  В проверката са участвали зам.-министърът на здравеопазването Светлана Йорданова, членове на политическия кабинет на вицепремиера и служители в районната здравна инспекция.", "date": "2018.07.05", "title": "Валери Симеонов се похвали, че развалил шумен купон на празнуващи полицаи"}
