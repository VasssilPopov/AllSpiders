{"url": "https://www.dnevnik.bg/sviat/2018/03/21/3150608_sarkozi_e_obvinen_v_korupciia_i_nezakonno_predizborno/", "text": "На бившия френски държавен глава Никола Саркози бяха повдигнати обвинения в разследването по подозрения за финансиране на предизборната му кампания за президент през 2007 г. от режима на тогавашния либийски лидер Муамар Кадафи, съобщава БТА. Саркози отрече обвиненията. Срещу него е започнато разследване за пасивна корупция, което представлява вземане на подкупи, незаконно финансиране на предизборна кампания и незаконно получаване и притежание на либийски държавни средства. 63-годишният френски политик бе освободен след два дни разпити и поставен под съдебен контрол. Саркози бе президент на Франция от 2007 до 2012 г. В първата година от мандата си той посрещна Кадафи в Париж на държавно посещение. През 2011 г. обаче Саркози подкрепи въздушните удари на НАТО в помощ на бунтовници, които свалиха от власт и убиха Кадафи", "date": "2018.03.21", "title": "Саркози е обвинен в корупция и незаконно предизборно финансиране"}
{"url": "https://www.dnevnik.bg/sport/2018/03/21/3150531_cska_i_levski_shte_igraiat_v_tri_poredni_sedmici_prez/", "text": "Спортно-техническата комисия към Българския футболен съюз (БФС) прие програмата на Първа лига от 27-ия до 33-ия кръг и полуфиналите в турнира за Купата на България. Няколко дни след края на редовния сезон беше обявено в кои дни ще се изправят отборите в началото на плейофната фаза. Най-чаканите мачове, тези между  ЦСКА и \"Левски\" , ще се играят в сряда в три поредни седмици през април. Започва се на 11 април с първия полуфинален сблъсък между двата тима, на 18 април отборите играят за първенство, а на 25-и е реваншът за купата. Първият мач е от 19 часа, този за първенството ще е от 20.00 ч., а последният от 18.30 ч. Всички срещу между ЦСКА и \"Левски\" ще се играят на Националния стадион \"Васил Левски\". След последния мач между двата тима, който се изигра на 18 март, се появи голямо напрежение между двата клуба. Сините поискаха наказание на голмайстора на червените Фернандо Каранга, след което последва и размяна на декларации от  \"Българска армия\"  и  \"Герена\" . В челната шестица плейофните мачове започват на 31 март, когато \"Лудогорец\" приема \"Верея\", а  ЦСКА  е домакин на \"Ботев\", ден по-късно \"Левски\" посреща \"Берое\". Мачове на Великден няма да има, като срещите ще бъдат разпръснати на 5, 6 и 9 април. На 6 април, Разпети петък, ще бъде сблъсъкът между първите два отбора в класирането \"Лудогорец\" и ЦСКА. Той е от 17.00 ч. в Разград. Вторият мач между двата отбора е насрочен за 5 май. От СТК обявиха, че тази среща ще се играе на Националния стадион \"Васил Левски\". Пълната програма на Първа лига от 27-и до 33-и кръг можете да откриете  тук .", "date": "2018.03.21", "title": "ЦСКА и \"Левски\" ще играят един срещу друг в три поредни седмици през април"}
{"url": "https://www.dnevnik.bg/bulgaria/2018/03/21/3150483_poveche_ot_65_mln_lv_e_spechelila_bulgariia_ot_loven/", "text": "През 2017 г. приходите от ловен туризъм са повече от 6.5 млн. лв., което е с над 1.5 млн. повече от предходната година. Ловували са близо 5500 ловци, от които около 1500 са чужденци с интерес към трофейния отстрел, който предлага България. Това обяви зам.-министърът на земеделието, храните и горите Атанас Добрев при откриването на 24-ото издание на международната изложба \"Природа, лов, риболов\" в Пловдив, съобщиха от пресцентъра на ведомството. \"Грижите за дивеча, полагани от държавните предприятия и техните ловни стопанства, спомагат България да възвърне авторитета си на предпочитана ловна дестинация в Европа и света\", посочи той. При отстрела на трофеен благороден елен за 2017 година са спечелени 53 златни медали при 36 през 2016. 56 са медалите при отстрела на елен лопатар, от които 19 – златни. Ловът на дива свиня остава най-предпочитан и от чуждестранните, и от българските ловци, като по линия на организирания ловен туризъм през миналата година при този вид има общо завоювани 267 медала, от които 88 – златни. При перспективния вече лов на муфлон са отстреляни 17 с медали, информира Добрев.", "date": "2018.03.21", "title": "Повече от 6.5 млн. лв. е спечелила България от ловен туризъм миналата година"}
{"url": "https://www.dnevnik.bg/zdrave/2018/03/21/3150538_nacionalniiat_centur_po_narkomanii_tursi_nova_sgrada/", "text": "Националният център по наркомании и административната сграда на Метадоновата програма към Държавната психиатрична болница, които сега се помещават на ул. \"Пиротска\" 117, ще трябва да се преместят до септември 2018 г., тъй като е изтекъл договорът им със Столичната община и той няма да бъде подновен, съобщи пресцентърът на Министерството на здравеопазването в отговор на журналистическо запитване от сайта \"Нюз.бг\". На 1 февруари общината е информирала Министерството на здравеопазването за изтичащия договор и срокът, до който сградата на \"Пиротска\" трябва да бъде освободена - 25 септември. Общинската сграда е била отдадена на 20 декември 2011 г. за безвъзмездно ползване. Сега здравното ведомство провежда срещи със Столичната община, \"за да се намери вариант\" къде да бъдат преместени институциите, работещи с наркозависими, но не посочва причината, поради която те не могат да останат на досегашното си място. \"Министерството на здравеопазването разглежда всички възможни варианти на сгради, на чиято територия да бъде извършено преместването. През следващите месеци ще се търси подходящото място, което по никакъв начин да не притеснява жителите на столицата\", коментират оттам и изрично уточняват, че за момента \"всички твърдения за избор на едно или друго място не отговарят на истината\", тъй като в медиите се посочват различни възможни места за релокация. Според \"Нюз.бг\", които разпространиха новината по-рано днес, такова потенциално място, което се обсъжда, е един от филиалите на Националния център по заразни и паразитни болести в кв. \"Банишора\" в близост до Централния затвор. По входове на жилищните блокове в квартала в последните седмици се разпространяват бележки, че Министерството на здравеопазването се налага да премести Центъра по наркомании заради протестите на настоящите му съседи между \"Пиротска\" и \"Одрин\". Бележките призовават хората от \"Банишора\" да се възпротивят, за да не се пренесе при тях Центърът по наркомании и да \"привлече наркомани, които денонощно ще присъстват в квартала ни\". \"Правили сме допитване към кметове на райони, но навсякъде срещаме доста сериозен отпор от страна на гражданите предвид спецификата и дейността на центъра. Отново ще направим опит да потърсим терен\", коментира пред новинарския сайт Милка Христова, заместник-председател на Столичния общински съвет и заместник-председател на постоянната комисия по здравеопазване в СОС, която потвърждава за решението за местене на центъра. По думите й в общинската здравна комисия не е обсъждан вариантът да се използва сградата в \"Банишора\".", "date": "2018.03.21", "title": "Националният център по наркомании търси нова сграда след изтекъл договор със Столичната община"}
{"url": "https://www.dnevnik.bg/evropa/novini_ot_es/2018/03/21/3150535_pravilata_na_es_za_gazoprovodi_kum_i_ot_treti_durjavi/", "text": "Комисията по енергетика на Европейския парламент реши, че правилата на ЕС за пазара на газ трябва да се прилагат за всички газопроводи, влизащи във или напускащи ЕС, а изключенията от това правило да са строго ограничени изключения, съобщи пресслужбата на Европарламента. Всички газопроводи от трети държави в ЕС трябва да отговарят напълно на правилата на ЕС за пазара на газ на територията на ЕС, гласят изменения към Директивата на ЕС за пазара на газ, одобрени от комисията по промишленост и енергетика днес с 41 гласа \"за\", 13 \"против\" и 9 \"въздържал се\". Всички изключения трябва да бъдат строго ограничени във времето, а Европейската комисия и засегнатите държави членки трябва да бъдат включени във вземането на решенията, които се отнасят за тях, настояват евродепутатите, участвали в заседанието. Тези правила на ЕС за \"третия енергиен пакет\" уреждат, наред с другото, достъпа на трети страни, изискванията за прозрачност, справедливите тарифи и правилното отделяне на производителите от дистрибуторите във веригата за доставки на газ. По-специално, газопроводите, например от Русия (включително \"Северен поток 2\"), Норвегия, Алжир, Либия, Тунис и Мароко, трябва да спазват основните разпоредби за  създаването на вътрешен пазар на газ , като например отделянето на операторите на преносни системи (ОПС), надзора от страна на независими регулаторни органи и достъпа на трети страни до инфраструктурата, заявяват членове на ресорната комисия в Европарламента. По-строги правила за изключенията Евродепутатите от комисията също така затегнаха условията, при които са възможни изключения от правилата на пазара на газ, като например дерогации (за съществуващи газопроводи) или освобождавания (за газопроводи, чието изграждане предстои). Тези условия налагат 5-годишен максимален фиксиран срок за освобождаванията , засилват участието на Европейската комисия във вземането на решения за изключенията, включват държавите членки, чиито пазари биха могли да бъдат засегнати от инфраструктурата на газопроводите, както и органите на съответната трета държава във вземането на решенията. Санкциите срещу трети държави ще се вземат предвид Комисията по промишленост и енергетика измени предложението с цел да се посочи, че при вземането на решение за освобождавания за нови тръбопроводи, влизащи в ЕС, Европейската комисия следва да вземе предвид всякакви ограничителни мерки на ЕС, като например икономически санкции, наложени на тази трета държава. Докладчикът  Йежи Бузек (ЕНП, Полша)  заяви: \"Днес ние гарантираме, че нашият пазар на газ ще се основава на пълна правна яснота и съгласуваност на действащото законодателство, което представлява важна стъпка към завършването на нашия енергиен съюз. Спазването на законодателството е предварително условие за нашата енергийна сигурност и независимост – още по-важно е, че зависимостта на ЕС от вноса на газ непрекъснато расте. Очаквам с интерес започването и, да се надяваме, приключването на междуинституционалните преговори по време на Българското председателство на Съвета на ЕС, което има шанса да остави трайна следа в областта на енергетиката.\" Следващи стъпки Евродепутатите могат да започнат преговорите с министрите на ЕС след като парламентът одобри мандат за тях по време на пленарната сесия на 16 – 19 април в Страсбург и след като Съветът постигне съгласие за своя подход по досието. Защо са нужни промените ЕС е силно зависим от вноса на газ от трети държави (те представляват 69.3% от общото потребление на газ в ЕС през 2015 г.). През 2016 г. Русия е осигурила 42% от вноса на газ в ЕС, следвана от Норвегия (34%) и Алжир (10%). През 2016 г. Европейският парламент гласува  резолюция , в която изразява своята загриженост във връзка с предложеното удвояване на капацитета на газопровода \"Северен поток\".", "date": "2018.03.21", "title": "Правилата на ЕС за газопроводи към и от трети държави ще станат по-строги"}
{"url": "https://www.dnevnik.bg/sport/2018/03/21/3150452_italianski_vestnik_nastoia_barselona_da_namali_cenite/", "text": "Покажете ни още веднъж, че сте повече от клуб.\" С тази игра на думи с мотото на \"Барселона\" (Mes que un club - \"Повече от клуб\") италианският вестник Il Romanista призова каталунците да намалят цените на билетите за гости за  четвъртфинала в Шампионската лига  срещу \"Рома\". Първият двубой между двата отбора ще се изиграе на 4 април на \"Камп ноу\". Цените за привържениците на италианския отбор се очаква да надхвърлят 90 евро. \"Ако продължите по този начин, подкрепата към отбора ще се превърне в ненужен лукс за голяма част от привържениците. Вашият клуб винаги е бил уникален заради показаната класа на терена и извън него. Вярваме и се надяваме, че ще обмислите тази петиция. Това би било най-добрата ви \"игра\", пише още в писмото до \"Барселона\". Високата цена на билетите беше водеща тема и преди сблъсъка между  \"Манчестър юнайтед\" и \"Севиля\"  от осминафиналите. В първия мач в Испания феновете на англичаните трябваше да платят между 89 и 133 паунда, за да гледат своите любимци. \"Червените\" дяволи решиха да компенсират с 35 паунда всички запалянковци, които са пътували до Андалусия. От своя страна \"Юнайтед\" сложи същата цена на билетите за привържениците на \"Севиля\" в реванша.", "date": "2018.03.21", "title": "Италиански вестник настоя \"Барселона\" да намали цените на билетите"}
{"url": "https://www.dnevnik.bg/sviat/2018/03/21/3150544_izrael_potvurdi_che_e_unishtojil_siriiski_iadren/", "text": "Израел за пръв път потвърди, че преди 10 години е бомбардирал ядрен реактор в Сирия, за който твърди, че е резултат от сътрудничество със Северна Корея и е предстояло да бъде включен след няколко месеца. Това е и предупреждение към Иран и други врагове на Израел, че няма да им бъде позволено да разработят ядрени оръжия, заяви Израел Кац, министърът, отговарящ за разузнаването. Военните разсекретиха видеозапис, снимки и документи от разузнаването за въздушния удар от 6 септември 2007 г. срещу обекта \"Ал Кубар\" край Деир аз Зор в Източна Сирия. По това време началникът на военното разузнаване Амос Ядлин каза, че дори с функциониращ реактор за производство на плутоний на Башар ал Асад ще са му нужни години, за да изработи ядрено оръжие. \"Ройтерс\" коментира, че в Тел Авив вероятно са решили сега да пуснат записите и документите, за да съвпадне това с натиска да бъде направена по-строга сделката за иранската ядрена програма от 2015 г. Техеран винаги е настоявал, че никога не се е стремил да си направи атомна бомба, макар че би могъл, ако поиска. В нощта на 5 срещу 6 септември 2007 г. от две бази са излетели 8 самолета F-16 и F-15 и са хвърлили 18 тона бомби над обекта, разположен на 450 км югозападно от Дамаск. Всичко е приключило за 4 часа. Ядлин казва, че решението да се премълчи тогава било, за да не се дава основание на Асад да опита да отвърне на операцията с военна сила. Сирия, която е страна по Договора за неразпространение на ядрено оръжие от 1970 г., винаги е отричала на това място да има реактор или пък Дамаск да си сътрудничи с Пхенян в ядрената област. През 2008 г. САЩ разпространиха данни за \"тайни дейности в ядрената област\", в които Северна Корея помага на Сирия.", "date": "2018.03.21", "title": "Израел потвърди, че е унищожил сирийски ядрен реактор, и предупреди Иран"}
{"url": "https://www.dnevnik.bg/bulgaria/2018/03/21/3150425_imeto_na_inerkom_izpluva_v_dogovor_za_naem_na_sgradata/", "text": "Софийската митрополия е сключила през 2016 г. предварителен договор да отдаде под наем част от сградата си на площад \"Св. Неделя\" в центъра на столицата на дружеството \"Инерком ЕООД\". Това потвърди пред \"Дневник\" говорителят на Българската православна църква (БПЦ) Пламен Георгиев. Фирмата е собственост на Гинка Върбакова, която чрез \"Инерком България ЕАД \"  беше избрана за купувач на \"ЧЕЗ България\" Безплатният вестник \"19 минути\", а след него и сайтът \"Епицентър\" публикуваха днес факсимиле от предварителния договор, чиято достоверност до момента не е потвърдена. Не е известно и дали е последвало подписване на договор за наем, след като \"Инерком\" внесе депозит от 150 хил. лв. без ДДС, както предвижда предварителното споразумение. До момента официална реакция от БПЦ няма. Говорителят на църквата Пламен Георгиев препрати всички въпроси към Софийската митрополия, \"която е отделно юридическо лице, което може да се разпорежда с имотите си\". Архимандрит Василий, който е протосингел на Софийската епархия, не отговаря на мобилния си телефон. \"Дневник\" изпрати въпроси и на \"Инерком\", но засега от дружеството също не са отговорили. По информация на \"19 минути\" и \"Епицентър\" на 22 декември 2016 г. епископ Григорий, викарий на Софийския митрополит, е сключил предварителен договор с \"Инерком\" ЕООД за наем на два части от ъгловата сграда на ул. \"Съборна\" и площад \"Св. Неделя\". В 7-етажната сграда в самия център на столицата \"Инерком\" е трябвало да получи помещения с обща разгъната площ 2744 кв.м срещу наем от 16.80 лв. с ДДС на кв.м. Дружеството обаче се задължава да плаща доста по-малко - общо 15 хил. лв. месечно. Причината - компанията се е ангажирала да намери фирма, която да направи обследване на сградата, разходът за което заедно с някои ремонтни работи ще се приспада от месечния наем. Цялостният ремонт - ВиК и електроинсталация, реставрация на фасадата, покрив, подмяна на асансьори и цялостното й \"привеждане\" за жилищно и офисно ползване, е за сметка на наемодателя. Документът предвижда, че ако двете страни подпишат окончателен договор за наем, той би бил за срок от 10 години с възможност да бъде \"автоматично продължен още четири пъти по толкова\". Ако след това \"Инерком\" продължи да ползва имота, без Софийската митрополия да се противопостави, договорът се удължава за неопределено време. Знаел ли е патриархът В публикувания предварителен договор като страна е вписан патриарх Неофит, който е и Софийски митрополит. Като негов пълномощник е посочен викарият му - Браницкият митрополит Григорий, който е подписал договора. Вторият подпис е на съпруга на Гинка Върбакова - Славчо Въбраков, като неин пълномощник. От БПЦ до момента няма коментар нито за договора, нито за отношението на патриарха към него. Пред \"Дневник\" ръководителят на дирекцията по вероизповеданията към Министерския съвет Емил Велинов каза, че едва днес е разбрал за споразумението, като по думите му то е \"предварителен договор, който може да се развали по всяко време\". Пред \"Епицентър\" Велинов изразява мнение, че \"договорът е сключен зад гърба на патриарх Неофит и е злоупотребено с неговото име, тъй като всякакви бизнес контакти с фирмата \"Инерком\" биха се отразили негативно на неговия имидж\".", "date": "2018.03.21", "title": "Името на \"Инерком\" изплува в договор за наем на сградата на Софийската митрополия"}
{"url": "https://www.dnevnik.bg/biznes/2018/03/21/3150545_danuchnite_se_zahvashtat_s_digitalnata_ikonomika/", "text": "Все по-нарастващото използване на информационните и комуникационни технологии, мобилните комуникации и информацията като ресурс за иновации от домакинствата и бизнеса и все по-широкото им разпространение във всички обществени сфери поражда необходимостта от адаптиране на данъчното облагане към предизвикателствата на дигиталната икономика и предприемане на мерки за справяне с тях. Това се казва в доклада за изпълнените мерки и дейности през 2017 г. при прилагането на Единната национална стратегия за повишаване на събираемостта на приходите, справяне със сенчестата икономика и намаляване на разходите за спазване на законодателството 2015-2017 г., изготвен от Министерството на финансите (МФ) и одобрен от правителството днес. Дигиталната икономика е трансформиращ процес, който прониква във всички икономически сектори и не може да се отдели от тях, но е възможно идентифицирането на новите бизнес модели, породени от нея, се посочва в доклада, който оценява сектора като непредсказуем. През 2017 г. фокусът на държавата е бил съсредоточен върху онлайн магазините. Възложени са 220 ревизионни производства и 1828 проверки на електронни търговци. В резултат на приключилите през годината 123 ревизии са установени допълнително данъчни и осигурителни задължения в размер над 13 млн. лв. Парите в брой се вадят от касите Националната агенция за приходите през 2017 г. е проверила 540 дружества, обявили  големи суми в брой в касите  си, при което задължените лица са били принудени да декларират 200 млн. лв. като скрито разпределение на печалба, а над 130 млн. лв. са внесени в бюджета като данък дивидент. Анализирани са 34 риска за данъчни измами През 2017 г. са приключени анализите по 34 конкретни риска, свързани с данъчни измами. Сред тях в доклада се посочва практиката за неправомерно ползване на данъчен кредит чрез многократно включване на едни и същи документи в дневниците за покупки на задължени лица, регистрирани по ЗДДС Два риска са свързани с укриване на част от приходите от продажби на твърди, течни и газообразни горива от търговците на едро на този вид стока, както и с укриване на печалби в сферата на търговията с хляб и тестени изделия. В доклада си Министерството на финансите отчита тенденция за ежегодно намаляване на непогасените нововъзникнали задължения за данъци и осигуровки като общият им размер към края на 2017 г. е със 776.6 млн. лв. или 29.2 % по-малък в сравнение с отчетеното към края на 2014 година. През 2017 г. след образуване на изпълнително дело са събрани суми за данъчни и осигурителни задължения в размер на 1.2 млрд. лв., в т.ч. 678.6 млн. лв. за нововъзникнали и 541.2 млн. лв. за стари просрочени задължения. Недекларираният труд е близо 18% Едновременно с това се изнасят данни, според които недекларирания труд в България се оценява на 17.8%, което е петото най-високо ниво сред новите страни членки на ЕС. Сред секторите, в които явлението е най-разпространено, са изброени строителството, туризма и селското стопанство. Чужденци се наемат да \"стажуват\" или \"в командировка\" Запазва се тенденцията на увеличаване на работещите без издадено разрешение за работа чужденци, както и работата на студенти, за които работодателите не са декларирали заетостта в бюро по труда. Голям е и броят на случаите, при които се ползва трудът на чужденци от трети страни, замаскиран като стаж. Нова тенденция има и при командироването на чужденци, най-често от Турция, които полагат труд в България без да са регистрирали командировъчното си. Докладът от над 120 страници отчита постоянно подобряване на събираемостта на данъците и осигуровките през последните три години. Това става ден след като  гражданското сдружение \"Боец\"  показа справка на НАП с многомилионни пропуснати приходи от ДДС назад в годините заради прехвърляне на фирми на безимотни лица и сезира прокуратурата за бездействието на държавата. Приходите от ДДС формират най-голяма част от данъчните постъпления по централния бюджет – 45.9% за 2017 г. и възлизат на 9.3 млрд. лв., или 106.1 % от годишния разчет, се посочва в доклада на министерството.", "date": "2018.03.21", "title": "Данъчните се захващат с дигиталната икономика"}
{"url": "https://www.dnevnik.bg/sviat/2018/03/21/3150550_putin_shte_izpolzva_mondial_kakto_hitler_-_olimpiadata/", "text": "Руският президент Владимир Путин ще се опита да подобри образа на страната си чрез домакинството на Световното първенство по футбол това лято, както постъпи Адолф Хитлер с летните олимпийски игри през 1936 г. за излъскване имиджа на нацистка Германия. Това заяви британският външен министър в парламента в Лондон, съгласявайки се с тази теза, изложена във въпрос на опозиционния депутат Иън Остин. \"Смятам, че определено е вярно сравнението с 1936 г. в описанието ви какво ще се случи в Москва по всички обекти от финалите за Световната купа по футбол\", каза Джонсън. Мария Захарова, говорителката на руското външно министерство, отвърна на страницата си във \"Фейсбук\", че Джонсън е отровен с омраза и гняв, това е плашещо за представител на ядрена сила, а \"подобни паралели са неприемливи и под нивото на ръководител на дипломацията на европейска държава\". Не искаме нова студена война, но Владимир Путин се опитва да създава проблеми по всякакъв начин, добави Джонсън пред депутатите. \"Основната му аудитория не сме ние, а вътрешната публика, която иска след всичките тези - според тях - унижения, Русия отново да е силна.\" Той бе извикан да във връзка с покушението срещу Борис Скрипал и темата за Мондиал 2018 г. неизбежно се появи. Външният министър припомни, че правителството е решило да не изпраща министри, както и че няма да има представители на кралското семейство при откриването на финалите на шампионата в Москва. Но Джонсън каза, че би било несправедливо да бъдат оттегляни играчите от националния отбор на Англия. В отговорите си той обясни, че засега Лондон се въздържа от препоръка към британските фенове да не пътуват до Русия, но изрази загриженост за безопасността им и способността на британското посолство и консулските служби да ги защитят в случай на инциденти. На европейското по футбол във Франция през 2016 г. имаше сблъсъци между британски и руски запалянковци и преди време британската полиция казваше, че вярва, че руските им колеги ще се справят с всякакви проблеми. Сега Джонсън казва, че на този етап заявките за пътуване за мачовете в Русия са една четвърт от това, което е било за световното в Бразилия преди четири години. \"Изчакваме да чуем от руснаците какви мерки предприемат за защита на нашите фенове\", добави той.", "date": "2018.03.21", "title": "Путин ще използва Мондиала, както Хитлер - олимпиадата от 1936 г., заяви Борис Джонсън"}
{"url": "https://www.dnevnik.bg/bulgaria/2018/03/21/3150554_ministerstvo_na_otbranata_reshi_starite_iztrebiteli/", "text": "Ремонтът на старите изтребители МиГ ще бъде извършен от Руската самолетостроителна корпорация (РСК) \"МиГ\". Това обяви министерството на отбраната. Преди седмица агенция  \"Ройтерс\" публикува тази информация,  която обаче така и не беше потвърдена тогава от представители на министерството. Днес е било подписано рамковото споразумение за логистичната поддръжка на самолетите. До него се стигна, след като изтекоха всички процедурни срокове за обжалване на обществената поръчка, подчертават от Министерството на отбраната. Споразумението на стойност 81 млн. лева и предвижда доставка на резервни части и услуги. В него е предвидена още подмяната на резервните части да се извършва от български инженери в авиобазата в Граф Игнатиево. \"РСК МиГ\", която произвежда изтребителите, притежава лицензите за ремонта им. Според поръчката предстои да бъдат ремонтирани 15 изтребителя, 12 от които - едноместни бойни, а 3 – учебно-бойни. Така за следващите 4 години се гарантира тяхната експлоатация, включително и изпълнението на задачите по охрана на въздушното пространство. \"Това споразумение не води до отмяна или забавяне на процедурата за  придобиване на нов тип многоцелеви боен самолет,  подготовката на която е в напреднала фаза и се очаква до края на април да бъде внесена в Народното събрание\", уточняват от Министерството на отбраната.", "date": "2018.03.21", "title": "Министерството на отбраната реши изтребителите МиГ да се ремонтират в Русия"}
{"url": "https://www.dnevnik.bg/sviat/2018/03/21/3150553_polsha_i_brjuksel_otnovo_razmeniha_ostri_repliki/", "text": "Конфликтът между Полша и Европейския съюз по повод върховенството на закона навлиза в нова фаза – Варшава обвини Брюксел, че прилага двойни стандарти към страните-членки, след като аргументите ѝ в полза на  реформата на съдебната система  бяха отхвърлени. Въпросните  реформи , проведени от консервативната управляваща партия  \"Право и справедливост\" , поставят под въпрос независимостта на Конституционния съд и предизвикаха европейските институции да започнат процедура, която може да отнеме правото на глас на Полша в Европейския съвет. \"Нищо не вреди повече на идеята за европейска интеграция, отколкото действителното неравенство на държавите-членки пред закона, употребата на двойни стандарти и отстъплението на Европейската комисия от ролята ѝ на обективен пазач на договорите към превръщането в инструмент в ръцете на някои държави\", заяви външният министър Яцек Чапутович пред парламента. \"Дефицитът на демокрацията в ЕС не е фигура на речта, а реалност с дълбоки политически последствия\", каза още той. \"Надигащата се вълна от опозиция срещу интеграцията на европейския континент не е причина за демократичните слабости на Съюза, а резултат от тях\". Изказванията на Чапутович дойдоха след като вицепредседателят на ЕК Франс Тимерманс отхвърли последния опит на Полша да защити  предприетите реформи . \"Ако идеята, че правото да реформираш съдебната система, е същото като правото да ѝ наложиш политически контрол, значи имаме проблем\", каза той. Това развитие вероятно ще сложи край на затоплянието на отношенията между  Брюксел и Варшава , започнало по инициатива на новия премиер Матеуш Моравиецки. Най-тежката възможна санкция, която ЕК може да предприеме, е да отнеме на страната правото на глас в Европейския съвет – но процедурата за това е дълга, сложна, изисква сериозна мнозинство сред страните-членки, а унгарският премиер Виктор Орбан вече се закани да я блокира.", "date": "2018.03.21", "title": "Полша и Брюксел отново размениха остри реплики заради съдебната реформа"}
{"url": "https://www.dnevnik.bg/citat_na_deniia/2018/03/21/3150563_citat_na_denia_ne_sum_v_nastroenie_da_praznuvam/", "text": "Това заяви в сряда Доналд Туск, председател на Европейския съвет на въпрос дали е поздравил руския президент за изборната победа в неделя. Той е един от тримата основни представители на Европейския съюз заедно с председателя на Европейската комисия Жан-Клод Юнкер и председателя на Европейския парламент Антонио Таяни. Путин получи с известно забавяне поздравления от германския канцлер Ангела Меркел и френския президент Еманюел Макрон, които акцентираха на необходимостта за диалог с Москва. След това и Юнкер изпрати поздравително писмо, в което казва, че \"общата ни цел трябва да е да възстановим сътрудничеството за общоевропейски ред на сигурност\". Евродепутатът и бивш белгийски премиер Ги Верхофстад коментира писмото с думите, че \"сега не е време за поздравления\". \n     Във вторник високопоставен служител на ЕС каза за \"Ройтерс\", че \"няма да се изненадам, ако Доналд Туск изобщо не изпрати писмо до Москва\". Туск съобщи, че в четвъртък вечерта ще бъде домакин на работна вечеря с лидерите на страните членки на ЕС и сред обсъжданите теми ще бъдат отношенията с Русия. В дневния ред на рещата е и дебат как да се подсили защитата срещу хибридни атаки.", "date": "2018.03.21", "title": "Цитат на деня: Не съм в настроение да празнувам преизбирането на Путин"}
{"url": "https://www.dnevnik.bg/sport/2018/03/21/3150294_daite_mi_nai-burzata_kola_i_shte_stana_svetoven/", "text": "Битката във  Формула 1  се решава от това кой има най-бързата кола, така смята пилотът на \"Ред бул\" Макс Верстапен. Холандецът, който е само на 20 години е сочен за следващия, който може да разбие доминацията на Люис Хамилтън и Себастиан Фетел. Преди началото на сезона Верстапен беше запитан за психическата сила, която трябва да притежава един пилот, но изненада с отговора си. \"Много често хората ме питат какво е нужно в психологически аспект, за да си успешен във Формула 1. Не знам защо те си мислят, че нагласата и решителността са толкова важни фактори. Аз просто се наслаждавам и натискам болида си до предела\", каза пилотът. Той все пак сподели, че е важно един пилот да бъде уверен в собствените си сили, но това няма никакво значение, ако разполага с по-слаб болид. \"Аз си вярвам, нямам проблем с това. Но ако ми дадете най-бързата кола аз ще стана световен шампион. Винаги съм мислел, че мога да съм шампион и знам, че мога, просто досега никога не съм имал най-бързия болид на разположение\", показа самочувствие младият холандец. Сезон 2018 във Формула 1  започва в неделя с традиционния старт на пистата \"Албърт парк\" в Мелбърн.", "date": "2018.03.21", "title": "Дайте ми най-бързата кола и ще стана световен шампион, каза Верстапен"}
{"url": "https://www.dnevnik.bg/sport/2018/03/21/3150567_marica_se_dobliji_do_chetvurta_poredna_titla_sled/", "text": "Марица\" направи голяма крачка към четвърта поредна титла в женското волейболно първенство, след като победи с 3:0 (25:23, 25:18, 25:23) \"Левски\" в първия финален плейоф. Срещата в залата на Пловдивския университет премина при пълната доминация на тима на домакините, които записаха 56-а поредна победа в България. Възпитаничките на Иван Петков  се намират в уникална серия , след като не са губили мач от две години и половина. За последно именно \"Левски\" надделя над \"Марица\" на 14 ноември 2015 г. \"Противникът нямаше какво да губи и игра повече вабанк. Доволен съм от представянето, защото сезонът беше дълъг за нас, имаше много пътувания, много мачове. Като видях статистиката мисля, че бяхме по-добри във всеки елемент от противника. В края се появи нервност, заради наши глупости, просто не завършихме атаки при единична блокада\", каза треньорът на \"Марица\" Иван Петков. Първият гейм беше много оспорван, но шампионките от \"Марица\" успяха да го измъкнат с две точки от сините. По-опитните състезателки на тима от Пловдив успяха да покажат характер, въпреки че допуснаха някои леки спадове. Втората част започна с няколко поредни точки за \"Марица\" и това им позволи да отворят по-сериозна разлика, която не беше съкратена до самия край на гейма. Домакините затвориха втория гейм с 25:18, което ги доближи само на един гейм от победата. В заключителния трети гейм волейболистките на \"Левски\" се събраха и започнаха да играят с по-голямо самочувствие. Резултатът се движеше точка за точка, но преди втората техническа пауза \"Марица\" успя да \"дръпне\" с две точки, а след това с добри изяви на Нася Димитрова разликата стана четири точки. \"Левски\" опита да отговори, но Мирослава Паскова и Деница Димитрова редуваха добри изпълнения с лековати грешки. В края шампионките показаха неочаквани нерви и пропуснаха да затворят мача при 24:20. Грешки на Нася Димитрова и Десислаава Николова свалиха разликата само до две точки, но в крайна сметка пловдивчани победиха с 25:23. Вторият мач е на 25 март в зала \"Сиконко\" в София, а ако се стигне до трети сблъсък той ще бъде три дни по-късно отново в Пловдив.", "date": "2018.03.21", "title": "\"Марица\" се доближи до четвърта поредна титла след чиста победа над \"Левски\""}
{"url": "https://www.dnevnik.bg/photos/2018/03/21/3150479_fotogaleriia_na_trenirovka_s_antuni_djoshua/", "text": "Световният шампион по бокс в тежка категория Антъни Джошуа се готви усилено за мача си срещу Джоузеф Паркър на 31 март. Двамата ще се изправят  , а британецът вече тренира в Шефилд. Джошуа ще заложи поясите си на Международната боксова федерация (IBF), Световната боксова асоциация (WBA) и Международната боксова организация (IBO) срещу този на Паркър. Новозеландецът е шампион на Световната боксова организация (WBO), като победителят от тази среща ще обедини четири от поясите.", "date": "2018.03.21", "title": "Фотогалерия: На тренировка с Антъни Джошуа"}
{"url": "https://www.dnevnik.bg/skorost/2018/03/21/3149662_subaru_pokaza_novoto_si_vijdane_za_kombitata/", "text": "Японският производител \"Субару\" от 2013 година показва визията си за своите бъдещи модели със серията концептуални автомобили, носещи името \"Визив\". След като през годините очерта  посоките за развитие на кросоувърите  и  седаните си , на автосалона в Женева компанията намекна и как ще изглеждат техните комбита от бъдещето. \"Субару Визив турър концепт\" показва, че основното, което подобна кола трябва да вдъхва е удоволствие и спокойствие, се казва в описанието на прототипа. Автомобилът комбинира симетричното задвижване на всички колела, боксер двигател и пътна безопасност. Концептуалният модел е дълъг 4.78 метра и широк 1.93 м, а междуосието е 2.73 м. В салона има място за четирима пътници. Багажникът е просторен и функционален. Друг ключов момент е интегрирането на системи за подпомагане на водача, които да гарантират избягване на по-широк набор пътни злополуки.", "date": "2018.03.21", "title": "\"Субару\" показа новото си виждане за комбитата"}
{"url": "https://www.dnevnik.bg/sviat/2018/03/21/3146578_shte_se_okichi_li_severna_siriia_s_turska_maslinova/", "text": "Операцията за сирийския град Африн вече е в разгара си, когато Сиаменд Хаджо, бивш председател на сирийската партия \"Движение за кюрдско бъдеще\" и член на комитета за външни работи на Кюрдския национален съвет (КНС), пристига в Турция, за да изнесе лекция. Заради решението си той се оказва изключен от КНС, който в началото на сирийската криза е най-влиятелната организация в Северна Сирия, докато не бива изтласкан настрани. От Германия Хаджо следи с безпокойство операцията, която Турция води в Северна Сирия срещу кюрдските бойци Сили за защита на народа (YPG). Чувствата му към нея са смесени. \"YPG не даде на Турция повод да нападне и интервенцията е незаконна - нито сирийското правителство, нито ООН са я канили\", казва той в разговор с \"Дневник\". \"Но позицията на Турция е разбираема.\" Какво всъщност прави Турция в Африн, какво постигнаха силите на Анкара за два месеца и какво ще последва? Разговорите с Хаджо и с турски и други анализатори сочат, че за кюрдите в Сирия отвъд политическите партии и милиции трудното може едва да предстои. Като на война Северозападният сирийски район Африн беше в кюрдски ръце през последните 5 г. след оттеглянето на правителствените сили. И в него беше във възход една кюрдска организация, която надделя над останалите – Партията на демократичния съюз (PYD, а YPG e военното ѝ крило). Засегна го и оформянето на \"постоянна армия\" на самопровъзгласения кюрдски федерален район, Сирийски демократични сили, известни с английското съкращение SDF и коалиционен партньор на САЩ в борбата срещу \"Ислямска държава\". В Африн обаче влиянието на Вашингтон остана слабо, а недалеч от град Джиндирес  и в стратегическия Тел Рифаат  (съответно западно и източно от Африн) руски сили получиха стратегическо присъствие. Турция счита PYD и YPG за сирийско разклонение на забранената Кюрдска работническа партия (ПКК). През 2013 г. след въоръжен конфликт с десетки хиляди жертви Анкара обяви историческо примирие с ПКК, но то се провали след 2 г. Операция \"Щитът на Ефрат\" по-късно позволи Турция да се вклини в погранични райони на YPG - около 96 км (от Азаз на запад до Джараблус край Ефрат на изток) \"разсичат\" кюрдската зона. След овладяването на Африн само град Манбидж и околностите му са кюрдски владения на запад от Ефрат заедно с малка, недалеч от Африн зона около Тел Рифаат. Турските сили превзеха Африн в неделя - защитаващите го YPG се предадоха без бой и се оттеглиха призори. Президентът Реджеп Тайип  Ердоган  каза, че в центъра на града се веят \"символи на доверието и стабилността вместо парцалите на терористите\", а последните избягали \"с подвити опашки\". YPG отговориха, че предпочели да не застрашат живота на цивилните и ще продължат да се борят за Африн чрез \"партизанска война\". Те призоваха кюрдите в Африн за масови протести срещу Турция за персийската Нова година (Невруз). Според очевидци, разговаряли с \"Ню Йорк таймс\", сред \"панически бягащите\" са били много цивилни, а Сирийският център за наблюдение на човешките права говори за до 150 хил. души (200 хил. според кюрдски представители), разселени заради операцията.  Хаджо, родом от Камишли, далеч на североизточната граница, поддържа връзка с познати в района на Африн. \"Още когато офанзивата започна, PYD закараха хора там и не ги пускаха. За да избягат, те или трябва да плащат на PYD, или да се измъкнат незаконно. YPG ползват хората като живи щитове\", каза той още по време на обсадата. От SDF, чийто гръбнак на практика са YPG, не пожелаха да коментират. За \"Ройтерс\" говорителят им Редур Хелил по-рано е заявявал, че въоръжените сили не държат никого насила в Африн, и е обвинявал Анкара и милициите от Свободната сирийска армия, че се прицелват в цивилни. Поводи за притеснение Изглежда, голямата битка в района на Африн ще е за Тел Рифаат, където месеци наред имаше руски военнослужещи (оттеглили се според изданието \"Ал Масдар\") и което скъсява пътя от турските територии до намиращата се под бунтовнически контрол провинция Идлиб. Според Йомер Йозкизилчик, анализатор към изследователския център по въпросите на Близкия изток Ortadoğu Vakfı, YPG може да опита да предаде контрола на града на Асад, с когото по думите му от самото начало преговаря с посредничеството на Революционната гвардия на Иран. Подкрепящият режима в Сирия сайт \"Ал Масдар\", обратно, писа дни след влизането на турските части в Африн, че и силите на Асад са се изтеглили от Тел Рифаат. Освен да защити границите си, с \"Маслинова клонка\" Турция цели \"да върне Африн на обитателите му\" и да позволи партиите на сирийските кюрди да действат освободени от потисничеството на YPG, казва за \"Дневник\" Йозкизилчик. По думите му повечето партии в Северна Сирия са близки до опозицията с изключение на YPG, така че турската операция им гарантира бъдеща роля. В подкрепа на думите си изтъква, че \"с военната защита на Анкара сирийската опозиция получи по-добри позиции на масата за преговори с режима на Асад\", имайки предвид формата от Астана. Турция има поводи за притеснение. Част от YPG празнува рождения ден на Йоджалан в освободените от ИД територии, а  когато Ракка беше отвоювана  от групировката,  ликът му се издигна над града  като символ на победата. \"В Сирия можете да видите знамена на ПКК. Всеки, който политически критикува ПКК, е наричан ердоганист... Те дори не се опитват да покажат, че искат добросъседство с Турция. Анкара действително вярва, че има опасност за сигурността ѝ\", каза Хаджо. Според него решението на САЩ  за изграждането на гранични сили  е бил само последният повод за офанзивата. Освен това \"Русия и САЩ имат присъствие в Сирия, защо и Турция да няма? Ако искате да имате влияние над случващото се в Сирия, ще е по-лесно, ако контролирате регион там.\" В самата Турция не всички посрещат \"Маслинова клонка\" със същото разбиране, още по-малко ентусиазъм. \"Най-големият риск за Турция е разделянето и разпокъсването на Сирия, то драстично ще промени стратегическия баланс в Близкия изток на цената на сигурността и целостта на Турция,\" казва за \"Дневник\" ген. (о.з.) Халдун Солмазтюрк. Той има опит в планиране на операции на НАТО и ООН от Балканите до Афганистан, в турски антитерористични операции, а днес оглавява гражданската платформа за дебати Incek Debates и изследователската организация 21st Century Turkey Institute. Парадоксално, според него Анкара би искала да види една или две \"по-малко от демократични\" федерални зони под своя опека в Сирия, а тъкмо това е опасно за турските национални интереси. От друга страна, заради особените зависимости в Сирия, вероятно ще се случи тъкмо обратното. \"Мантрата Манбидж\" и изборът на САЩ  Турция  заплаши САЩ , които имат 2000 войници и база в района на Манбидж (единственият район под контрола на коалицията западно от р. Ефрат), с пряк военен сблъсък, ако не преместят войските на коалицията на другия бряг на реката. После смекчи тона  и предложи \"общи патрули\"  в града с предимно арабско население, но само ако YPG се изтеглят източно от Ефрат. Според Йозкизилчик Анкара сериозно е решила да \"прочисти  цялата южна граница \" от YPG и преговаря със САЩ за общо решение. \"В действителност Анкара дава на Вашингтон шанс и да избегне пряка конфронтация с Турция, и  общ език за сътрудничество в Сирия ,\" продължава той. САЩ така и не изпълняват обещанието си YPG да напуснат Манбидж, след като се справят с \"Ислямска държава\" и ако продължават да не го правят, \"Турция ще рискува конфронтация,\" смята Йозкизилчик. Приоритетът на Съединените щати в Североизточна Сирия всъщност остава сдържането на Иран, чиято \"дъга\" от Източен Ирак до Средиземно море минава и през Сирия. Вашингтон вече даде сигнали, че е готов да отстъпи пред Турция - твърде важна за НАТО - и да опита най-малкото да отслаби връзките между YPG и ПКК според някои източници. Кюрдският политик Сиаменд Хаджо е скептичен. \"Не е възможно да разделиш YPG oт ПКК, силно йерархична организация. Откакто тя се появи, не е имало нито една група, която успешно да се е отделила от нея,\" казва той и припомня и споделяната от Турция (и отричана от организациите) теза, че PYG и YPG са създадени през 2003 г. като клонове на ПКК. Според ген. Солмазтюрк Африн е \"лимитът на това, което международната общност може да толерира. Може и да се потърси формула, която да спаси турската репутация - но без пълен контрол - за Манбидж. Турция достигна границите си, военно и политически.\" Рискува ли и Турция да се окаже \"заклещена\" на сирийска територия, както може да се случи с други играчи като Русия? \"Турция ще остане в Сирия, докато собствената ѝ сигурност не е застрашена,\" смята Йозкизилчик. Анкара \"очаква кризата в Сирия да продължи дълго. Дори войната да приключи утре, Сирия ще е нестабилна много след нея. Турция, най-важният съсед на Сирия, е най-засегната.\" \"Да, неизбежно е. Не е посочено при какви обстоятелства ще свърши, какво остава за стратегия за оттегляне.\" обяснява Халдун Солмазтюрк, запасният генерал. \"Като плаващи пясъци е.\" А и остава по-голямото предизвикателство и риск - Идлиб, смята той. \"Не между турците и кюрдите\" Дали в следвоенна Сирия ще има федерална Рожава, (с тази дума, \"запад\", кюрдите наричат земите си), \"зависи от външните актьори; Саудитска Арабия и Турция искат федерална сирийска държава, както и опозицията, докато Иран вероятно предпочита обратното,\" Броят на хората в сирийската опозиция, които вярват, че федерализмът може да е добра възможност за Сирия, все още е малък, но нараства в сравнение с преди 3-4 години, продължава Хаджо и бърза да добави: \"Но федерализмът на YPG няма нищо общо с федерализъм. Те искат да контролират региона, той да е за тяхната диктатура. В разбирането ми федералната единица иска демокрация, а YPG не иска това.\" В защита на кюрдските управляващи пред европейска публика най-често напоследък говори Салих Муслим - бившият съпредседател на PYD и лидер на Движението за демократично общество, водената от PYD управляваща коалиция в \"Рожава\". От европейските столици,  които го посрещат с турски искания  за екстрадиция, Муслим обичайно повтаря, че изградените структури в Северна Сирия са демократични и  решенията се взимат с избори . На практика \"Турция се сражава в полза на правителството в Дамаск\" и с действията си \"подкрепя политиката на Москва за унитарна Сирия, при която кюрдите ще имат единствено културна автомония,\" затова има и скритата им подкрепа за операцията, казва Халдун Солмазтюрк. Северна Сирия може да е бойно поле, но това се случва и в Германия - битката е за съзнанията на европейската (но и турската и арабската) общественост, а Хаджо е чест гост в медиите. \"Когато революцията започна, имах идея да се върна в Сирия. Мислех, че ще има възможност за демократични структури и представителство, да се създаде страна, в която могат да съжителстват различни демократични гледни точки,\" обяснява той уклончиво, попитан дали би се върнал, когато войната свърши. \"Тогава не бях член на политическа партия. Институтът, за който работя, тогава имаше голям брой младежки центрове в Сирия и мислех, че може би мога да говоря в тази роля - да помагам да се укрепва сирийското гражданско общество. Мислех, че мога да донеса опита си в Сирия и той да даде плодове.\" \"Както виждате, нещата се развиха коренно различно.\" Колкото войната в Сирия  е на сирийците , толкова и Африн е \"на сирийските кюрди. Това е война между ПКК и турската държава, не между турците и кюрдите,\" казва той.", "date": "2018.03.21", "title": "Ще се окичи ли Северна Сирия с турска маслинова клонка"}
{"url": "https://www.dnevnik.bg/sviat/2018/03/21/3149729_dve_desetiletiia_sled_atakata_sus_zarin_sektata_aum/", "text": "Двайсет и три години след атаката с газ зарин, която вся ужас в токийското метро, други секти наследиха \"Върховната истина на Аум\" и продължават да привличат последователи в Япония - влияние, което тревожи японските власти. Съдебният процес срещу сектата приключи и нарастват спекулациите за предстояща екзекуция на нейния гуру  Шоко Асахара , който чака да бъде изпълнена смъртната му присъда наред с дванайсет негови ученици за този атентат, причинил смъртта на 13 души и ранил над 6000 на 20 март 1995 г. Но  сектата \"Аум\" , основана през 1984 г., смесваща будистки и хиндуистки учения на фона на предричания за апокалипсис, още съществува легално в тази страна, която има дълга традиция на религиозно многообразие. Преименувана на \"Алеф\" (първата буква от еврейската азбука), тя официално се разграничи от бившия си гуру през 2000 г. В действителност влиянието му остава огромно, твърдят японските служби за сигурност. \"Алеф\" \"строго изисква от своите последователи да смятат Асахара за висше същество. Ако някой каже: \"гуру Асахара желае да бъде унищожена Япония\", последователите ще преминат към действие\", твърди разследващ, пожелал анонимност, разтревожен от \"потенциалната опасност\", която представлява сектата. Записи на проповеди на \"учителя\" са открити при обиски в нейни обекти, както и специални каски, наричани \"Посвещаване за съвършено спасение\", снабдени с електроди, които уж излъчвали неговите мозъчни вълни. \"Бойно поле\" \"Алеф\" и други отцепили се от сектата групи, които отричат каквато и да било връзка с Асахара, наброяват 1650 членове в Япония и още стотици в Русия. Те привличат всяка година, криейки истинската си идентичност, по стотина човека, като организират курсове по йога, гадателство и други безобидни дейности. Тяхната предпочитана мишена са младите хора, които нямат спомен за смъртоносната атака от 1995 г. \"Млади жени посещават уроците заедно с децата си. Опасяваме се, че все повече деца ще се оказват под влиянието на \"Аум\", разказва следователят. Шоко Асахара има четири дъщери и двама синове от жена си Томоко, повечето от които му остават предани. Все пак една от дъщерите му напусна сектата през 2006 г. на 16-годишна възраст и разкри ужасяваща история за годините си под влиянието на \"Аум\". Тя казва например, че е била принуждавана да яде храна, примесена с керамични парченца, или да стои на студа почти гола. \"Това беше среда, немислима в съвременна Япония. Страхувах се да не ме убият, ако се разбунтувам, живеех в постоянен стрес\", сподели тя в изявление, публикувано миналата година. \"Сякаш бях живяла 16 години на бойно поле. Искрено се надявам нито едно друго дете да не расте в групи, които са последвали \"Аум\", подчертава тя. Нов гуру? Разследващите, които наблюдават внимателно тези секти, бяха нащрек в началото на март заради 63-ия рожден ден на Асахара. \"Ние няма да празнуваме по никакъв начин тази дата. Ние също мислим, че Асахара трябва да бъде екзекутиран\", заяви за \"Франс прес\" Акитоши Хиросуе, помощник-директор на сектата \"Хикаринова\" (Кръгът на светлината на дъгата), в разговор в офиса на групата, разположен в тих квартал на Токио. \"Хикаринова\", създадена през 2007 г. по инициатива на бившия ентусиазиран говорител на \"Аум\" Фумихиро Джою, който иска да скъса със смъртоносното минало на сектата, сега наброява 100-150 членове. \"Тъй като не е екзекутиран, Асахара е възприеман като \"пощаден спасител\", което помага на \"Алеф\" да привлича последователи\", заяви неотдавна Джою. \"Алеф\" не отговори на запитванията на \"Франс прес\". Таро Такимото, адвокат, който работи с близките на учениците на Асахара от години, също подкрепя смъртното наказание за него, но не и за 12-те му сподвижници, които според него са били абсолютно индоктринирани. \"Асахара беше повече от бог за тях\", обяснява той. \"Трябва да ги накараме да говорят (за преживяното), докато умрат от естествена смърт, за да попречим подобна трагедия да се повтори. Ако ги екзекутираме, ще ги направим мъченици\", предупреждава той. Смъртта на гуруто отново ще затвори една тъжна страница за японците, но тя може да повлече вълна от самоубийства сред неговите последователи и да доведе до излъчването на наследник, добавя адвокатът. \"Ако неговият втори син, вече притежаващ праха на баща си, се провъзгласи за гуру, ще се ползва с голям религиозен авторитет\", а това ще отвори нова страница, предрича той. /БТА", "date": "2018.03.21", "title": "Две десетилетия след атаката със зарин сектата \"Аум\" още всява страх в Япония"}
{"url": "https://www.dnevnik.bg/evropa/2018/03/21/3149711_onlain_seminar_za_vuzmojnostite_za_rabota_i_staj_v/", "text": "Европейската комисия в България и порталът за работа и кариерно развитие  Кариери.bg  организират уебинар за възможностите за работа и стаж в европейските институции. Онлайн семинарът се организира във връзка с отворения на 8 март ежегоден  конкурс за работни позиции  в евроинституциите. Крайният срок за подаване на документи за кандидатстване е 10 април, а пълните условия за участие могат да бъдат намерени на сайта на EU Careers.  Актуалните възможности за работа в евроинституциите ще бъдат представени от  Бойко Благоев, ръководител отдел \"Комуникации \" на Представителството на Европейската комисия в България. Във втората част на уебинара ще бъде направен преглед и на  възможностите за стажове , които предлагат различните европейски институции. Семинарът е подходящ за студенти в последен курс на обучение и за дипломирани професионалисти с натрупан опит в различни сфери. Уебинарът ще се проведе  Участието е безплатно, необходима е предварителна регистрация  . Платформата разполага със 100 места, като те ще се разпределят между първите влезли в системата в деня на уебинара. Пълен запис ще бъде наличен на  Facebook страницата на Европейската комисия в България , където ще могат да се задават и въпроси за възможностите за работа и стаж. Предварителни въпроси към лектора може да се изпращат и на karieri@karieri.bg.", "date": "2018.03.21", "title": "Онлайн семинар за работа и стаж в евроинституциите ще се проведе на 30 март"}
{"url": "https://www.dnevnik.bg/sport/2018/03/21/3149765_bulgarskiiat_futbol_i_izkustvoto_da_obidish_edin_ili/", "text": "Да бъде или да не бъде - това беше въпросът в българския футбол, насочен към евентуалното наказание на голмайстора на ЦСКА и Първа лига Фернандо Каранга. Правата на бразилеца  бяха спрени за един мач, като той ще трябва да плати и две глоби по 3000 лева . Едната е за широко обсъждания жест с ръка, символизиращ прерязване на гърло. А другата - за вдигнатия във въздуха надуваем фалос, вързан с шалове на \"Левски\", което всъщност е и в основата на наказанието за един мач. Но макар да се разрази като буря, драмата около Каранга е малка локва във футболното блато. В съчетание с останалите събития около дербито между червени и сини и заключителния кръг от първия дял на първенството тя показа за пореден път добре познатите проблеми в българския футбол. За тях има решение, но е необходимо най-накрая урокът да бъде научен. А той е един и много прост - в основата на футбола трябва да се вкорени уважението. Уважение към публиката, към съперника, към играта и към самия себе си... Всичко след това ще бъде много по-лесно. За обида на един или повече зрители... Наказанието на Каранга е заради \"обида на един или повече зрители\" - така е формулирано в становището на дисциплинарната комисия към БФС. Бразилецът и постъпките му в случая са най-малкото. Те са просто на  . Каранга днес е тук, вкарва голове, тормози футболистите на съперника и прави жестове, а след два месеца ще бъде продаден. С това обаче обидата към \"един или повече зрители\" няма да приключи. За тях по-голямата обида е постоянното отношение на футболния съюз, комисиите към него, клубовете и техните ръководства. А тази обида е от години и за разлика от Каранга (почти сигурно) няма да си тръгне през лятото. Да повикаме феърплея Драмата \"Каранга\" и пълната палитра от събития и емоции около дербито и последния кръг от редовния сезон в Първа лига показаха, че на българския футбол му липсва уважението. Конкретният жест на нападателя с прерязването на гърлото не е приемлив. Независимо дали е плод на луда радост и изблик на емоции, независимо дали е правен безброй пъти преди това и независимо дали някъде по света подобни жестове се наказват или не. Без значение и към кого е показан. Тук е ролята и на клуба, която обаче не беше изпълнена. След суматохата след мача с \"Пирин\" червените трябваше да направят така, че Каранга да прибере томахавката, и  . Така, както  предупредиха публично капитана си Божидар Чорбаджийски  да не повтаря изблика си от мача с \"Дунав\", когато два пъти удари играч на съперника. \"ЦСКА винаги е бил клуб, изключително уважаващ правилата, дисциплината и феърплея. Във връзка със създалата се истерия покрай мача с \"Дунав\" искаме да уведомим червената и спортната общност на България, че ние като клуб ще вземем мерки и капитанът на тима Божидар Чорбаджийски ще бъде санкциониран по вътрешния правилник на отбора със съответното наказание\", заявиха тогава червените. И това е правилната позиция. Вместо това от \"Българска армия\" прекалено често насочват вниманието си в търсене на съдийски грешки и обсъждане на заговори срещу клуба. Така беше и след обявяването на наказанието на Каранга, като червените видяха \"терор\", породен от \"страха на съперниците\". Но докато във футбола предимно и на ниско ниво се говори за терор, некадърни съдии, заговори и т.н., вместо всеки да се стреми да изправя своето поведение във всички аспекти, картината няма да се подобрява. Силно да любим, още по-силно да мразим \"Левски\" побърза  да сигнализира дисциплинарната комисия  с ясната идея да нанесе удар по съперника преди предстоящите важни мачове помежду им. А, разбира се, и да се хареса на привържениците си. Със същата цел вероятно сините продължават да изписват името на червените с малки букви с тире и без да слагат емблема. Стигна се дотам, че \"Левски\" отрази мача в сайта си с \"репортаж\" от точно три изречения, в които не споменава името на ЦСКА. И трети ден това е последната публикувана новина. Нещо, което би следвало да е обида по-скоро към феновете на сините, отколкото към тези на червените. Защото феновете на \"Левски\" са тези, които четат сайта. Защото  . И защото е лицемерие да твърдиш, че Каранга обижда твоите привърженици, докато ти самият правиш същото. При това в разгара на  \"невиждани маркетингови ходове\" , създаване на кампании и  въвеждане на талисман . Съвсем различно е за съревнованието по трибуните. Там е мястото за шеги и закачки, защото когато е с мярка, това е част от чара на футбола и големите съперничества в него. Но когато клубовете директно влязат в тона на запалянковците и преминат границите, феновете получават погрешно послание. Също като от лагера на червените от \"Левски\" нееднократно (макар и в по-ограничени нива) се жалваха от въздействието на странични фактори, а в годините обвиняваха директно и футболния съюз. В началото на 2018 г. обаче тъкмо \"Левски\" издигна кандидатурата на Борислав Михайлов за четвърти пореден мандат начело на БФС. Нещо, което голяма част от привържениците оцениха като лицемерие и грешен ход най-вече заради вината, която те виждат в ролята на БФС при допускането на \"ЦСКА-София\" и създаването на новия формат в първенството. Всички говорят В картината на неуважение се видяха и други щрихи. Председателят на дисциплинарната комисия Юрий Кучев обяви ясно и закономерно, че жестът на Каранга е обществено неприемлив. Но заяви също, че бразилецът е \"разнасял из терена\" надуваемия фалос. Тук най-малкото е странно председателят на комисията, наказала играча, твърдящ, че има всички материали по случая, да говори неточно минути след вземането на решението. Каранга получи от запалянко пред сектор А надуваемия фалос, след като даде телевизионно интервю. Тогава на стадиона вече нямаше привърженици на \"Левски\", а бразилецът вдигна предмета във въздуха (което не прави отговорността му по-малка, но пък прави думите на Кучев неточни). Остава неясно и кога и как се стига до наказания за едно и също действие - Каранга е правил жеста с прерязаното гърло още през миналия сезон. Наскоро Антонио Вутов от \"Левски\" пък беше наказан за три мача за нещо, за което други играчи са били наказвани по-леко. В навечерието на дербито вниманието привлече и изпълнителният директор на \"Лудогорец\" Ангел Петричев. \"Ако в неделя има много левскари на мача, то е не защото го признават за вечно дерби, а защото им е пресен споменът от спечелването на четирите титли на \"Литекс\". Не са кьорави как тече борбата и за петата\", написа той в профила си във \"Фейсбук\", цитиран от \"Гонг\". Петричев прецени за необходимо да се включи в нажежаването на обстановката около мача в София с думи, облечени като обръщение към феновете на неговия отбор. И докато той обяснява защо феновете на \"Левски\" ходят на мача, \"Лудогорец\", който има шест поредни титли, играе редовно на високо ниво в евротурнирите и има стадиона с най-добрите условия в Първа лига, бележи рязък спад в посещаемостта в домакинските си мачове в първенството (1311 зрители средно на мач дотук през сезона при 1842 за същата фаза през миналата година и по над 2000 в предходните три сезона - по данни на bulgarian-football.com). В цялата картина на неуважение към футболния продукт се вписа и президентът на \"Славия\" и член на ръководството на БФС Венцислав Стефанов, който се изказа иронично за  схемата на Първа лига . \"Форматът е \"олеле, майко\". Ще играем на кръст, после по диагонал, по хоризонтал... Глупости, но както е - така\", посочи той след успеха на отбора му с 3:1 срещу \"Пирин\", с който приключи първият етап от първенството. Силно неуместно е тъкмо човекът, който  настояваше да се въведат глоби за псувни по трибуните с цел превъзпитаване на феновете , да бъде този, който често със свободния си изказ показва неуважение към играта, съперниците и дори запалянковците. Два дни след края му БФС все още дори не е обявил програмата за следващите кръгове. Вероятно не е толкова важно, че запалянковците искат да си направят плановете предвид наближаващите православни празници и сгъстения футболен календар. Но  . Така е в момента - месец след конгреса на БФС, на който беше представена  стратегията за развитие на българския футбол , опакована с хубави думи и смислени послания. Така ще бъде и занапред, докато хората, които трябва да градят бъдещето на футбола, го потъпкват, водени от неуважение, циничност, лицемерие и постоянни нападки. А на тях няма кой да им отнеме правата заради \"обида на един или повече зрители\".", "date": "2018.03.21", "title": "Българският футбол и изкуството \"да обидиш един или повече зрители\""}
{"url": "https://www.dnevnik.bg/biznes/2018/03/21/3148065_restorantite_dnes_-_neshto_novo_neshto_staro_i_neshto/", "text": "Иновациите владеят вниманието на много хора по света, дори ако не ползват никоя от тях във всекидневието си. Изкушените от качествената храна следят с внимание тези в кулинарията, но качествената кухня не е непременно тяхна функция. Съвременните топ готвачи избират за себе си баланса между иновации и традиции. Традиционни за едни части на света продукти се смятат за иновативни, когато се окажат в чинията в другия край на света. Кой определя тенденциите Новите тенденции в съвременната кухня идват от може би неочаквано за някои хора място - скандинавските страни. Дотолкова, че да се роди понятието Nordic Cuisine, или \"Северна кухня\", разказва пред \"Дневник\" един от най-успешните българи в кухнята Емил Минев. Той е кулинарен арт директор в академията Le Cordon Bleu, Лондон, и ще представи и едно от ястията на гала вечерята на \"Бакхус\" в края на март. На нея ще бъдат обявени и най-добрите ресторанти в конкурса  \"Ресторант на годината Бакхус 2017, Acqua Panna & S. Pellegrino\" . Преди нея тази година ще има и  лекторска част , в която Минев също участва. Нордическата кухня прави все по-популярни ястия, в които се използват опушени, мариновани и ферментирали продукти. От Южна Америка пък все по-мощно навлизат специфични продукти - различни видове киноа и царевица, чиа и други характерни за онази част на света. Шеф Минев обаче посочва, че това са техники и продукти, които не са непременно приложими във всяка точка на света. Между новото и старото По негова оценка съвременната кулинария е много интересна сплав от традиции и иновации. Емблематичен пример за това е така наречената техника \"су вид\" (от фр. sous vide - във вакуум, бел. ред.). При нея продуктът се вакуумира и готви на ниска температура. Човек трудно може да си представи съвременна професионална кухня без такова оборудване, обяснява готвачът. Но в същото време колегите му продължават да използват класически и традиционни методи – печене, варене, задушаване, а рязането с нож остава първата стъпка за всеки в професионална кухня - така, както е били преди столетия. Тъкмо балансът между старото и новото определя стила на готвачите. Както и това дали ще заменят не толкова здравословни съставки като маслото например със зехтин. \"Аз лично използвам все повече зехтин и друг тип олио - от семки от грозде, от тиквени семки и други, но не бих заменил с нищо маслото в кроасана\", казва шеф Минев. В същото време има изчезващи от кухнята методи и съставки. Такъв е случаят с така наречената въздушна пяна, особено приготвяната от лецитин - методи, добили популярност чрез \"Ел Були\". Това е името на ресторанта на знаменития барселонски готвач Феран Адриа, известен с молекулярната си кухня. Същото се отнася и за мононатриевия глутамат, използван предимно в китайската и южноазиатската кухня. Съставката вече е и забранена за употреба в доста страни. Добрият продукт е всичко Въпреки новите продукти и техники съвременната кулинария не изоставя основното мото, което гласи, че в основата на всичко е добрият продукт. Според шеф Минев разликата между днешните практики и миналото е, че ако тогава всеки готвач на високо ниво е търсел на всяка цена качествен френски или италиански продукт, то днес се набляга на местни продукти от бутикови ферми, мандри и малки назависими производители. В този смисъл не може да се говори за безогледно залитане по така наречените суперхрани. Макар че кухните, които са в нишата на здравословното хранене, определено използват тъкмо тях. Във висшата кулинария обаче това не е така. Едновременно с това кулинарните институти и телевизионните предавания по света се стремят не само да предлагат рецепти и техники, но и да възпитават вкуса на хората, смята шеф Минев. Според него добра илюстрация на последното е тъкмо английската кухня, която никога не се е славела със \"страхотна гастрономия\". В това обаче е настъпила драстична промяна през последните години и сега Лондон е една от кулинарните столици на света, а британското месо, морски дарове, сирена се нареждат сред най-добрите в Европа.", "date": "2018.03.21", "title": "Ресторантите днес - нещо ново, нещо старо и нещо назаем"}
{"url": "https://www.dnevnik.bg/evropa/2018/03/21/3149695_mejdu_sluchaia_skripal_i_brekzit_nadejden_partnyor_li/", "text": "Великобритания има право да моли за международна солидарност по случая \"Скрипал\". Но Брекзит отслабва авторитета й като надежден партньор в реда, основан на правила, който тя се стреми да защити. Две много важни за Великобритания срещи се състояха в понеделник в Брюксел. Британската роля в първата среща беше разумна и конструктивна. Във втората обаче беше пълна противоположност - глупава и деструктивна. Взети заедно, срещите илюстрират международната рана, която съвременна Великобритания причинява на себе си (и на Европа) в резултат от вота за Брекзит. На първата среща  външните министри от ЕС , включително британският, се опитаха да нанесат последните щрихи по декларация за Русия след отравянето на Скрипал и  преизбирането на Владимир Путин . Имаше разногласия и различни акценти, но крайният резултат беше успешен, полагайки още една тухла в стената. Срещата беше поредната от серия международни усилия след престъпленията в Солсбъри за сплотяване на съюзниците около Тези усилия включваха  съвместната декларация  на Обединеното кралство, Франция, Германия и САЩ миналата седмица, лобирането във Вашингтон за по-ясно изразена подкрепа от администрацията на Тръмп и резолюция на НАТО в подкрепа на Великобритания. На втората среща преговарящите от ЕС и Обединеното кралство  обявиха споразумение по условията  за 21-месечен преходен период на Брекзит, по време на който Великобритания ще продължи да се възползва от условията на единния пазар и митническия съюз на ЕС, макар и губейки ролята си в органите за вземане на решения. Добрата новина е, че договорките за преходния период оставят Обединеното кралство в синхрон с ЕС до края на 2020 г. по общите икономически и търговски проблеми - това е по-добре от обратното. Лошата новина е, че опитът на правителството да представи това като \"прилагане\" на смислени нови отношения с Брюксел напълно се провали. Сделката за прехода за пореден път поставя основния въпрос: какъв е смисълът на това отчуждаване за Великобритания? Пред лицето на кризи като европейските връзки с Русия и твърде различните британски отношения с ЕС една разумна модерна Великобритания щеше да се постарае да възприеме последователен стратегически подход. Щеше да има общ фактор, залегнал и в двата подхода: стратегическото признание на важното значение на защитата на международните правила в Европа в полза на всички национални държави. Дългосрочната цел е да се укрепва и възнаграждава международен ред, основан на правила, и да се наказва агресивното нарушение като това на руския президент Владимир Путин. Реакцията на Великобритания на отравянето на Скрипал беше, общо взето, правилна. Жизненоважно е да се заяви колективно, че подобни опити за убийство, особено когато включват  химически агенти , са недопустими. Всички политически действия трябва да бъдат насочени към това да покажат цената на излизането извън тези правила. Важно е да се използва договорен процес на съгласуване, да се намери правилният тон и да се избегне лицемерието. Като цяло Великобритания следваше този път. Това има по-широко значение след преизбирането на Путин, защото макар че неговата победа на изборите в неделя беше напълно очаквана и предвидима, тя служи като напомняне, че либералните демокрации трябва да играят дългосрочна игра в състезанието с авторитарните режими. Стратегическите алианси между европейските страни са жизненоважни, за да бъде успешен продължителният процес на защитаване на либералната демокрация от руската и други заплахи. В това състезание европейското единство е от ключово значение, за да не се допусне отделни европейски страни да станат площадки за игрите на Путин. Не може да има никакво съмнение, че Великобритания ще направи по-ефективен принос в този общ подход, ако Европа вижда в нея надежден съюзник. И все пак поради Брекзит това не е така. Брекзит не само обижда съюзници и съседи, правейки ги по-малко склонни да се отзоват, когато Великобритания моли за помощ, но и активно отслабва либералния ред, основан на правила, като прави спазването му от страна на Великобритания не толкова сигурно и като отслабва цялостния авторитет на системата. Точно това се опитва да направи правителството на Тереза Мей в преговорите за Брекзит и точно това се опитват да защитят Мишел Барние и колегите му. Великобритания е права да иска подкрепа по аферата \"Скрипал\". Но принципът \"всички за един, един за всички\" е реципрочен принцип. Точно затова Брекзит е такава заплаха не само за Великобритания, но и за основните и общи интереси на Европа в областта на сигурността. /БТА/", "date": "2018.03.21", "title": "Между случая \"Скрипал\" и Брекзит: надежден партньор ли е Великобритания"}
{"url": "https://www.dnevnik.bg/detski_dnevnik/2018/03/21/3149640_deca_i_vuzrastni_sa_pokaneni_na_blagotvoritelen/", "text": " За втора година Фондация \"Тротоара\" ще отбележи Часа на Земята (24 март) с благотворителен концерт за деца, тийнейджъри, родители и възрастни. Входът е свободен за всички под 18 години, а парите от продадените билети за останалите ще отидат за ремонта и оборудването на специалното помещение TRAP в София, където ученици от всички възрасти могат да прекарват време извън училище в общуване с връстници, спортуване и учене на различни практични умения. \"Младите хора и грижата за планетата ни са тясно свързани. Затова искаме да се съберем заедно с тях в името на околната среда за Часа на Земята\", канят от фондацията. Точно в 20:30 ч., както повелява традиционната акция на този ден, за кратко в заведението ще бъдат загасени светлините, за да се спести ток и така да покажем на гостите, че и малките жестове имат значение за планетата, казват организаторите. В инициативата тази година се включват групите Leever, The Lefties, BALKANDJI, Grimaze, както и ученици и изпълнители от Rockschool.bg. Тя е подкрепена и от граждански организации като I CAN TOO, Софийския планински клуб, MOGA FEST, ПОдЛЕЗНО и Krishart, които на място ще представят своите каузи и общите си инициативи с \"Тротоара\". Концертът-фестивал TRAP fest Earth Hour 2018 ще се състои на  в подлеза до НДК с начало от 18 ч. Входът за пълнолетните е 10 лв. Повече за инициативата има на  \"Фейсбук\" страницата на събитието . Фондация \"Тротоара\" е независима организация, учредена в обществена полза, която е насочена изцяло към младите хора. Целта й е да създаде подходящи условия за творчество и изява на младите хора, като ги насърчава да изграждат и развиват своите културни, духовни, интелектуални и национални ценности, да усъвършенстват своите умения и да придобиват нови. Така, отчасти по  исландския модел за активни извънкласни дейности за подрастващите , организацията създава T.R.A.P. (Trotoara Room for Angry People), където общуването, вдъхновението и творчеството в различни области за младежите да не спира. Една от основните идеи е в T.R.A.P. да се провеждат безплатни репетиции, срещи, кръжоци, работилници и други дейности с всички желаещи, но за момента мястото все още се разработва и се нуждае от финансиране.", "date": "2018.03.21", "title": "Деца и възрастни са поканени на благотворителен концерт в събота за Часа на Земята"}
{"url": "https://www.dnevnik.bg/razvlechenie/2018/03/21/3149716_i_igrali_tri_dni/", "text": "Забавления, срещи с непознати досега игри, състезания, запознанства със съмишленици - това обещават на гостите си организаторите на  фестивала на настолните игри Sofia Board Game Weekend , който ще се състои на 23, 24 и 25 март в залите на \"Фабрика 126\" на столичния булевард \"Мария Луиза\" 126. Идеята е на създателите на една от малкото български настолни игри - Among Thieves, а амбицията им е това да е първото в България голямо изложение, в което игрите няма да съпровождат основното събитие, а сами ще бъдат събитие. Предназначено е за всички - деца и възрастни, които все още изпитват удоволствието да прекарат няколко часа с приятели, докато преодоляват пречки и градят стратегии за победа. Турнири и демонстрации Събитията по време на фестивала ще вървят паралелно в различни зали, което ще даде възможност на посетителите да се включват в различни забавления. За начинаещите в настолните игри са предвидени демонстрации по Го, \"Храмът на мечтите\", \"Хнефатафл\", Vanguard, Pokémon TCG, Yu-Gi-Oh! За напредналите пък са четири турнира, които вървят през дните на фестивала - с игрите \"Пандемия\", \"Сплендор\", Among Thieves и Elements. За победителите са осигурени награди в духа на всяка от игрите. В рамките на фестивала ще бъде показана най-новата българска настолна игра - A Place in the Sun, както и проекти от други държави: създадената в Русия Elinor - The Deserted Valley, Mystic ScROLLs (създадена в Гърция), Dungeon Fog - нов инструмент за подготовка на карти и информация за role playing games (Австрия), Travellin (Румъния). Във всеки от дните по два часа сутрин и вечер ще има импровизиран \"битпазар\", в който любителите могат да продадат или купят игри втора употреба. Конкурс за нова игра Организаторите са обявили и конкурс за проект за нова настолна игра. Предвидени са две специални награди, които позволяват отпечатването на прототип на проекта. Едната е на стойност 1000 лв., а другата включва 500 лв. за дизайн и отпечатване на играта на 3D принтер. За конкурса вече има записани 10 проекта, се посочва в съобщението. В помощ на ентусиастите ще бъде лекцията \"Как да направиш успешен проект в платформата за груповото финансиране Kickstater\" на създателя на Among Thieves Васил Лозанов. Билетите - на цени от 7 лв. до 15 лв., се продават в мрежата на  eventim . Програмата по часове може да видите на  сайта на фестивала .", "date": "2018.03.21", "title": "И играли три дни"}
{"url": "https://www.dnevnik.bg/kultura/2018/03/21/3149802_muzikata_kato_poklon_pred_muzite/", "text": "Пролетта дойде и ако още не е донесла слънце и добро настроение, то музиката може да промени това. За почитателите на класиката, които още не могат да почустват магията на новия сезон, е предназначен предстоящият концерт от  поредицата \"Мотив\"  - CATALYST. Организаторите на събитието от \"Модо България\" (те стоят и зад успешния проект за класическа музика за деца  \"Концерти на възглавници\" ) обещават истински празник на пролетта с музиката на Франц Шуберт,  Габриел Форе, Сергей Прокофиев и Панчо Владигеров. Тя ще звучи в изпълнение на цигуларката Грета Мутлу и пианистката Венета Нейнска. Всяко музикално събитие от поредицата \"Мотив\" има своя тема, а този път концертът е посветен на музите. \"Самотният човек на изкуството, този разкрасен мит, има твърде малко допирни точки с действителността\", посочват музикантите и се впускат да изследват вдъхновението на композиторите в личните и творческите им отношения с близките, любимите, изпълнителите, публиката. Цигуларката Грета Мутлу е възпитаничка на престижния Кливландски институт по музика и училището \"Глен Гулд\" в Торонто. Венета Нейнска пък е ученик на световноизвестния пианист Джон Пери в Южнокалифорнийския университет, след което завършва Училището за музика и театър \"Гилдхол\" в Лондон. Концертът е на  В съответствие с новата концепция на поредицата - за непосредствено общуване с публиката, публиката ще се наслади на изпълненията не в концертна зала, а пред камината в къщата на известната актриса Адриана Будевска на ул \"Миджур\" 12 в София. Местата в залата ще бъдат не повече от 50, а организаторите ще допълнят специалната атмосфера на вечерта с комплимент за всеки присъстващ. Билети могат да се купят на касите на Eventim в страната,  онлайн  или преди събитието в \"Къщата на София\".", "date": "2018.03.21", "title": "Музиката като поклон пред музите"}
{"url": "https://www.dnevnik.bg/photos/2018/03/21/3149692_fotogaleriia_putuvane_iz_antarktika_-_sreshti_s/", "text": "Едно пътуване до Антарктика през февруари 2018 г. за  е свързано с вълнуващи срещи с тюлени и пингвини, както и с красиви глетчери, които той е запечатал в кадрите и спомените си. Пътешествието започва в Пунта Аренас, столицата на региона Магаланес, Чили. След три дни на борда на \"Арктическия изгрев\" – кораб на \"Грийнпийс\", групата стига до едно от пристанищата на града, за да тестват оборудването и да проведат тренировки по сигурността.", "date": "2018.03.21", "title": "Фотогалерия: Пътуване из Антарктика - срещи с пингвини, тюлени и красиви глетчери"}
{"url": "https://www.dnevnik.bg/skorost/2018/03/21/3150010_s_trugvaneto_na_tol_sistemata_do_6-7_godini_shte/", "text": "След въвеждане на тол-системата държавата ще може да ремонтира три-четири пъти повече пътища, като за до седем години могат да се обновят основно всички шосета в лошо състояние. Мнението е на министъра на регионалното развитие и благоустройството Николай Нанков. Той уточни, че в момента в лошо състояние са около 8000 километра републикански пътища, но при сегашните финансови възможности пълна рехабилитация се прави на до 450 км на година. Нанков каза още, че за основен ремонт са и 12 хиляди километра общински шосета. Министърът обясни, че със спиране на снеговалежа от началото на следващата седмица започва изкърпването на отворилите се през зимата дупки. Николай Нанков допълни, че краткосрочните ремонти не са решение и от започването на мандата на третия кабинет \"Борисов\" се търси системно решение. Според него то вече е намерено и от следващата година ще се видят и резултатите. Николай Нанков поясни, че освен средства от тол системата и бюджета, пари за основни пътни ремонти ще се търсят и от нов фонд за пътна безопасност, който се създава в ЕС. През май предстояла дискусия относно този фонд, като от регионалното министерство вече били подали заявките си до МВР, които ще усвояват средствата. В отговор на въпрос Николай Нанков обяви, че във вторник започва строежът на 10.3 км от магистрала \"Хемус\" (от разклона за Велико Търново) до Златна Панега. След около два месеца се очаква да тръгне и работата по трасето на аутобана от Белокопитово до пътен възел Луковци (16.5 км). Министърът обяви, че и двата нови участъка ще се направят за около година и половина вместо за две, но това няма да е за сметка на качеството. В зависимост от времето до края на година може да започне и строежа на \"Хемус\" между Ловеч и Плевен (52 км). Министърът посочи, че само с изработването на проекта са спестени 350 милиона лева заради изграждането на 3 тунела и 13 други съоръжения по-малко.", "date": "2018.03.21", "title": "С тръгването на тол-системата до 6-7 години ще ремонтираме всички пътища, обяви министър Нанков"}
{"url": "https://www.dnevnik.bg/bulgaria/2018/03/21/3150012_po-skoro_zima_otkolkoto_prolet_do_kraia_na_sedmicata/", "text": "В следващите няколко дни времето ще е по-скоро зимно, отколкото пролетно, каза днес по Би Ти Ви дежурният синоптик в Националния център по метеорология и хидрология към БАН Анастасия Стойчева. Тя допълни, че утре на много места се очаква тежка зимна обстановка със сериозни валежи от сняг. Валежите ще спрат в събота, като в неделя може да се покаже и слънце, но пък температурите ще паднат, като на места ще достигнат минус 10 градуса. Анастасия Стойчева допълни, че до края на март времето ще е динамично. В отговор на въпрос синоптикът посочи, че за март подобни условия са нормални и няма нищо извънредно.", "date": "2018.03.21", "title": "По-скоро зима, отколкото пролет, до края на седмицата, прогнозират синоптиците"}
{"url": "https://www.dnevnik.bg/na_put/2018/03/21/3149799_plitvichkite_ezera_vduhnoviha_suzdavaneto_na_parfjum/", "text": "Природните красоти на една от най-големите забележителности на Хърватия - Плитвичките езера, вдъхнови парфюмеристи да им посветят аромат. Така хората, посетили този национален парк, могат да отнесат със себе си траен спомен от него с парфюма Plitvice, съобщава croatiaweek.com. В допълнение към красотата на езерата и водопадите в района ботаниците са изброили над 1400 растителни вида, между които и над 50 вида орхидеи. Парфюмът е направен от автентични местни съставки - една от автохтонните орхидеи, мъх от скалите край водопадите, слива от областта Лика и лилии от горите на Велебит. Кутията е покрита с водни пръски като от водопад, а миризмата на парфюма е свежа, каквото е и настроението на посетителите на езерата, твърдят създателите му. Разположени в южната част на планинската верига Мала Капела на надморска височина от 450 до 1280 метра, Плитвичките езера са национален парк от 1949 г. Трийсет години по-късно са вписани в листата на ЮНЕСКО на световното природно наследство. Днес природната забележителност привлича по над 1 млн. посетители годишно. Природният феномен представлява поредица от 16 езера, свързани с водопади и обградени от гъсти гори и над 100 пещери. Късането на цветя и други растения в района е забранено. Не се разрешава, отклоняването от пътеките, плуването в езерата, храненето на животните и изхвърлянето на отпадъци извън определените за това места. Входният билет струва 55 куни (7.50 евро) от началото на ноември до края на март, а в останалите месеци - 20 евро.", "date": "2018.03.21", "title": "Плитвичките езера вдъхновиха създаването на парфюм"}
{"url": "https://www.dnevnik.bg/bulgaria/2018/03/21/3150013_predsedateliat_na_apelativniia_sud_v_sofiia_e_narushla/", "text": "Председателят на Апелативния съд в София - Даниела Дончева, е нарушила закона със разпределението на дело за 102 млн. лева.  Това става известно от проверката на Инспектората към Висшия съдебен съвет (ВСС), за резултатите от която съобщава  \"Капитал\".  Изводът от проверката, е че има всички данни за образувано на дисциплинарно производство срещу Дончева. Случаят стана известен миналия октовмри, когато съдия Милен Василев от търговската колегия на съда закачи писмо в таблото в коридора на съда, в което обвинява Дончева в действия със \"силен корупционен мирис\". Поводът за заявлението на съдия Василев е конкретно дело, което му е било разпределено случайно. Става дума за търговски спор с материален интерес от 102 млн. лв., в основата на който стои сградата на КТБ на пл. \"Гарибалди\" в София. Според съдията, който излага подробна фактология за събитията, председателката на съда е проявявала интерес към делото и именно заради това е издала заповед, с която е иззела всичките му дела. \"При така описаните събития у мен остава силното съмнение, че това е проява на корупция от ваша страна (макар да нямам доказателства за последното)\", написа тогава в писмото си съдия Василев, което завършваше с думите: \"Пожелавам ви със здраве да си харчите честно спечелените пари. С неуважение\".  Проверката от инспектората започна, след като заявлението на съдия Василев достигна до медиите. Отделно от това съдия Дончева подаде сигнал до главния прокурор и ИВСС с искане за проверка. Според съдебния инспекторат Дончева е извършила пет нарушения. Първото е за това, че без да има основание, е издала две заповеди в края на септември 2017 г., с които на практика е иззела дело на нейна колежка и е влязла вместо нея в съдебното заседание. Второто нарушение e сходно - без да има необходимост и без да има това правомощие, е иззела всички дела, разпределени случайно на съдията Милен Василев. Следващото нарушение, констатирано от ИВСС, е, че без основание е издала заповед, с която е разместила случайно разпределените дела на двама съдии в гражданската колегия на Софийския апелативен съд. Според инспектората съдия Даниела Дончева неправомерно е утвърдила вътрешни правила за разпределение на делата, които допускат, след като на случаен принцип е избран съдия, той да бъде сменен с друг, нарочно посочен от разпределящия. Последното нарушение, което ИВСС открива е, че издавайки заповед, с която сама се е преместила от гражданската в търговската колегия на съда, тя е нарушила заложения в Закона за съдебната власт принцип на съдийското самоуправление, който предвижда решенията за разпределението на съдии по отделения, броят им и специализацията да става с решение на общото събрание на съдиите от съответния съд. В акта на съдебния инспекторат е записано, че действията на Дончева представляват неизпълнение на други служебни задължения и покриват състава на дисциплинарно нарушение пише в акта на ИВСС. От съда отговориха на \"Капитал\", че съдия Дончева е подала възражения срещу констатациите в акта, като срокът за отговор на ИВСС не е изтекъл и актът още не е влязъл в сила. След като това се случи, ИВСС ще може да внесе предложение за образуване на дисциплинарно производство срещу Даниела Дончева. Даниела Дончева беше назначена за председател на Софийския апелативен съд през юли 2016 г. от предишния състав на ВСС. Преди това мнозинството на съвета на два пъти демонстративно отхвърли кандидатурата на съдия Нели Куцкова, срещу която се беше изказал публично и премиерът Бойко Борисов. ", "date": "2018.03.21", "title": "Председателят на Апелативния съд в София е нарушила закона с разпределението на дело за 102 млн. лв."}
{"url": "https://www.dnevnik.bg/bulgaria/2018/03/21/3150032_ombudsmanut_poiska_i_v_bulgariia_da_se_misli_za/", "text": "Трябва да има опция за обявяване на личен фалит от граждани, които са изтеглели кредит, но по някаква сериозна причина не могат да го изплащат, каза днес по \"Нова телевизия\" омбудсманът Мая Манолова. Тя допълни, че към момента около един милион българи имат проблеми с плащането на сметките си, но не всички те са със свръхзадължения. Според Манолова изпадналите в подобно положение хора обикновено минават в сивата икономика или бягат в чужбина, за да спасят себе си и семействата си. \"Така се съсипват десетки хиляди човешки съдби. Това не е добре и за държавата\", коментира омбудсманът. Манолова предлага след преценка на положението на конкретния гражданин да може той да се споразумее със своя кредитор за разсрочване или дори редуциране на дължимата сума. Трябвало да има вариант и за изплащане на кредита на по-късен етап, когато длъжникът си намери работа или оздравее. \"България е единствената страна в Европейския съюз, в която няма закон за личния фалит\", каза омбудсманът. Тя повтори тезата си, че всеки гражданин  трябва да може да оспорва цените  на ток, вода и газ, защото това са обществени услуги, които се предоставят в условията на монопол. \"Не казвам, че цените трябва да бъдат по-ниски или по-високи, а че в една правова държава трябва да има достъп до съд, който да разглежда такива жалби\", подчерта Манолова.", "date": "2018.03.21", "title": "Омбудсманът поиска и в България да се мисли за въвеждане на личен фалит"}
{"url": "https://www.dnevnik.bg/biznes/2018/03/21/3150037_telenor_obiavi_oficialno_che_prodava_bulgarskiia_si/", "text": "Теленор\" подписа споразумение за продажбата на своите активи в Централна и Източна Европа на PPF Group за сумата от 2.8 млрд. евро, изчислена на база стойност на предприятията, се казва в разпространено днес съобщение до медиите. Транзакцията включва изцяло притежаваните от \"Теленор\" предприятия в Унгария, България, Черна гора и Сърбия, както и доставчика на технологични услуги Telenor Common Operation. PPF Group е собственост на  чешкия милиардер Петр Келнер , който вече има договор за покупката на \"Нова телевизия\". През 2017 г. компаниите на \"Теленор\" в ЦИЕ са донесли на групата приходи от приблизително 1.24 млрд. евро, или 9% от общите приходи на норвежката група. В съобщението се казва, че с продажбата на активите в Централна и Източна Европа \"Теленор\" прави важна стъпка към опростяването и фокусирането на портфолиото в регионите, в които компанията вижда най-голям потенциал. \"Теленор\" излиза от Централна и Източна Европа след 25 години \"Благодарение на опита на PPF Group в региона и в сектора те ще бъдат добър собственик на нашите активи в ЦИЕ\", коментира главният изпълнителен директор на \"Теленор груп\" Сигве Бреке. Норвежката компания работи в държавите от Централна и Източна Европа от 25 години. \"Теленор\" навлезе на унгарския пазар през 1994 г., когато закупи местния оператор Pannon, а след това разшири присъствието си в региона, като стартира мобилен оператор в Черна гора през 1996 г., а през 2006 г. придоби оператора Mobi 063 в Сърбия. \"Глобул\" беше закупен от норвежката група през 2013 година. На предстоящото годишно общо събрание на \"Теленор\" на 2 май 2018 г. бордът на компанията ще поиска разрешение да изплати специален дивидент от 4.40 норвежки крони (0.46 евро) за акция, дължим при успешно приключване на сделката. Заедно с вече предложения дивидент от 8.10 норвежки крони на акция за 2017 г. общата стойност на предложения дивидент през 2018 г. ще достигне 19 милиарда норвежки крони (2 млрд. евро). Компанията също планира да поиска от годишното общо събрание нов мандат за обратно изкупуване на акции, за да се осигури гъвкавост на допълнителното възнаграждение за акционерите в бъдеще. PPF Group отчита, че сделката ще засили пазарните й позиции \"Предложението ни за използване на постъпленията от тази сделка цели да осигурим атрактивно възнаграждение за нашите акционери, като същевременно запазим стратегическата си гъвкавост. Специалният дивидент ще бъде в допълнение към най-високия за всички времена обикновен дивидент в компанията и наскоро приключилата програма за обратно изкупуване. В момента се фокусираме върху развиването на съществуващите ни активи и осъществяването на дигиталната трансформация в групата. През следващите няколко години очакваме нови възможности за създаване на стойност в нашите основни бизнеси и географски области\", заяви главният финансов директор на групата Йорген Аренц Роструп. Той допълва, че е в компанията са доволни от днешната трансакция, чийто успех се дължи и на професионализма на партньорите от PPF. В съобщението се посочва, че PPF Group е най-голямата частна инвестиционна група в ЦИЕ, която управлява активи на стойност приблизително 35 милиарда евро. Чешката група инвестира в различни сектори, включително банки, потребителски финанси, недвижими имоти, миннодобивна дейност и телекомуникации. През 2013 г. PPF Group придоби подразделението на O2 в Чешката република от Telefonica, а през 2018 г. - Nova Broadcasting Group в България. С тази транзакция PPF Group разширява портфолиото си от телекомуникационни активи с още четири държави и изпълнява дългосрочната си цел да се превърне в среден по размер европейски оператор и да използва опита си, за да засили пазарните си позиции\", коментира акционерът, отговарящ за телекомуникационните активи на PPF Group, Ладислав Бартоничек. \"Теленор България\": За клиентите нищо няма да се промени Главният изпълнителен директор на \"Теленор България\" Оле Бьорн Шулстъд от своя страна допълва, че компанията ще продължи да бъде пример за компания с отлични резултати, ясни и ориентирани към потребителите продукти и услуги, обслужване и мрежа с безкомпромисно качество и отговорно търговско поведение. \"PPF Group имат ясни цели за развитието на тяхната телекомуникационна дейност и операторите на \"Теленор груп\" в ЦИЕ са ключови за тяхното постигане. Бих искал да подчертая, че тази сделка няма да се отрази на нашите клиенти и местни партньори и компанията ще продължи да работи с тях и за тях, както и досега\", казва още Шулстъд. В съобщението до медиите се уточнява още, че трансакцията подлежи на съответното регулаторно одобрение и се очаква да бъде финализирана през третото тримесечие на 2018 г. Сделката се очаква да доведе до счетоводна печалба след данъци в размер на около 3 милиарда норвежки крони (32 млн евро), която ще бъде вписана след приключването на трансакцията.", "date": "2018.03.21", "title": "\"Теленор\" обяви официално, че продава българския си бизнес на Петр Келнер"}
{"url": "https://www.dnevnik.bg/sport/2018/03/21/3150043_raul_gonsales_se_nasochva_kum_trenyorskata_profesiia_s/", "text": "Големият нападател на \"Реал\" (Мадрид) от близкото минало Раул Гонсалес Бланко започва треньорска кариера. Бившият футболист получава пост в клуба от \"Сантяго Бернабеу\", пише \"Марка\". Раул ще бъде начело на юношеския отбор на белите. Очаква се той да вземе разрешително през април, когато испанската федерация организира курс за бивши национали или играчи с поне десет сезона в Примера дивисион. Бившият нападател на практика отговаря и на двете условия. Той има 102 мача и 44 гола за националния отбор. Юношата на \"Реал\" прекара същинската част от кариерата си в клуба, като беше част от мъжкия отбор от 1994 до 2010 г. След това беше в \"Шалке\", \"Ал Сад\" и \"Ню Йорк космос\". Раул ще заеме мястото на Алваро Бенито, който ще стане треньор на младежкия отбор. Според информацията място в треньорския екип на \"Реал\" вероятно ще има и за друг основен играч от близкото минало - Хосе Мария Гутиерес - Гути.", "date": "2018.03.21", "title": "Раул Гонсалес се насочва към треньорската професия с позиция в \"Реал\" (Мадрид)"}
{"url": "https://www.dnevnik.bg/ot_vas/novini_ot_vas/2018/03/21/3149930_hramut_na_ogunia_ateshgah_krai_baku/", "text": "На Абшеронския полуостров, Каспийско море, в днешен Азербайджан от векове е имало бурен живот. Много цивилизации са се установявали и са допринасяли за смесването на различните култури и религии. Тези земи са познавали, християнство, хиндуизъм, сикхи, зороастризъм докато окончателно господстваща религия става ислямът. Храмът на огъня е изграден в древността, в околността на днешния град Суракхани. В този си вид е познат от 17 век. Споменаван, описван и е рисуван от пътешествениците, които са следвали Пътя на коприната. Преведено от персийски, името означава Дом на огъня. Мястото е избрано вероятно защото наблизо е имало естествен източник на газ, който е излизал на повърхността. В древните рисунки от всеки от краищата на кулата е горял огън. Тръбите за довеждане на газа до храма също са запазени. Заради безогледното източване в съветско време на газовото находище в съседство \"вечният огън\" угасва през 1969. След възстановяването на храма като музей газът, който гори сега в музея, се доставя от Баку, разположен на около 40 км от храма. През 2007 е предложен за регистрация от ЮНЕСКО.", "date": "2018.03.21", "title": "Храмът на огъня Атешгах край Баку"}
{"url": "https://www.dnevnik.bg/bulgaria/2018/03/21/3150042_upravliavashtite_otlojiha_priemaneto_na_promenite_za/", "text": "Разискванията и гласуването на първо четене на промените в Наказателния кодекс, с които се въвежда  корупция в частния сектор , бяха отложени заради \"разразилия се обществен дебат\", съобщи \"Фокус\". Искането за това е на председателя на правната комисия Данаил Кирилов. \"Ocoбeнo aĸтивни в тoзи oбщecтвeн дeбaт ca paбoтoдaтeлcĸитe opгaнизaции и opгaнизaциитe нa бизнeca. Oчeвиднo e, чe ce нaлaгa пpoдължaвaнe нa oбщecтвeнoтo oбcъждaнe, пpeди дa пpиcтъпим нa глacyвaнe в плeнapнaта зaлa. Πo тaзи пpичинa ĸaтo пpeдceдaтeл нa вoдeщaтa ĸoмиcия пo ceдeмтe зaĸoнoпpoeĸтa пpeдлaгaм oтлaгaнe c 10 дни\", заяви Kиpилoв. Срещу  измененията, изготвени от управляващите , с които се въвежда преследване на корупция и в частния сектор и се криминализира търговията с влияние, реагираха остро  юристи  и магистрати. Министърът на правосъдието  Цецка Цачева не намира притесненията за неоснователни , зaщoтo зaĸoнoпpoeĸтът e в изпълнeниe нa ĸoнĸpeтни пpeпopъĸи, cъдъpжaщи ce в aнaлизa, извъpшeн oт eвpoпeйcĸи мaгиcтpaти нa пpoĸypaтypaтa в ĸpaя нa 2016 г. Срещу предложението за отлагане на дебатите са гласували от БСП. Дpaгoмиp Cтoйнeв смята, че ако управляващите са искали обществен дебат по промените, това е трябвало да се случи преди първото четене на измененията. \"Зapaди тoзи зaĸoнoпpoeĸт виe иcĸaтe в мoмeнтa зaĸoни, ĸoитo ca внeceни нa 25 мaй 2017 г., в мoмeнтa oтнoвo дa нe ги глeдaмe. Haшeтo пpeдлoжeниe e тeзи зaĸoнoпpoeĸти, ocoбeнo нa лeвицaтa, нeĸa дa ги глeдaмe тaзи ceдмицa\", заяви още Стойнев. Cpeд oтлoжeнитe пpeдлoжeния зa пoпpaвĸи в зaĸoнa e и тoвa нa БCΠ зa въвeждaнe нa пo-cтpoги мepĸи cpeщy дoмaшнoтo нacилиe, c ĸoитo тe цeлят пpивeждaнe нa изиcĸвaниятa нa Иcтaнбyлcĸaтa ĸoнвeнция в бългapcĸoтo зaĸoнoдaтeлcтвo. Πpoмeнитe пpeдвиждaт нaнacянeтo нa cpeднa тeлecнa пoвpeдa вcлeдcтвиe нa дoмaшнo нacилиe дa ce тpeтиpa ĸaтo пpecтъплeниe oт oбщ, a нe oт чacтeн xapaĸтep.", "date": "2018.03.21", "title": "Управляващите отложиха приемането на промените за корупцията в частния сектор с 10 дни"}
{"url": "https://www.dnevnik.bg/biznes/2018/03/21/3150050_sofiiskoto_metro_be_obiaveno_za_proekt_na_desetiletieto/", "text": "Най-успешен инфраструктурен проект на десетилетието\" за периода 2007 - 2017 е \"Изграждането и развитие на Софийското метро\". Проектът бе излъчен на специалното издание на инициативата \"Infrastructure Bulgaria Awards 2018\", част от календара на събитията на Българското председателство на Съвета на ЕС 2018, съобщи  Градът.бг , който е създател на инициативата. Наградата за възложител получи кметът на София Йорданка Фандъкова, а за бенефициент - изпълнителният директор на \"Метрополитен\" ЕАД Стоян Братоев. С награди бяха отличени и изпълнителите с най-голям принос в реализацията на най-успешния инфраструктурен проект на десетилетието в България. Отличие получи \"Джи Пи Груп\", успешно построил 5 метростанции и надземни тунели в софийското метро \"Десет години години говорихме и спорехме в тунелите. Има резултат. Благодаря на комисията за високата оценка. Основната награда е за софиянци, не само за нас. Искам само да отбележа, че зад проекта за метрото стои труда на много хора, на всичик тях благодаря на от сърце, каза шефът на компанията Владимир Житенски. \"Трейс Груп Холд\" получи награда за успешен изпълнител на 4 метростанции и надземни тунели. Награда за успешен изпълнител на 3 подземни станции и 4 километра тунели получи \"Доуш иншаат ве тиджарет\". \"Геострой\" взе награда за успешен изпълнител на 2 метростанции и надземни тунели \"Станилов\" взе награда за успешен изпълнител на 2 метростанции и тунели. Награда за успешен изпълнител на метростанция и тунели с подземен способ получи \"Евро Алианс Инженеринг\", Специални грамоти за принос в изграждането на най-успешния проект на десетилетието на Стената на славата получиха: проф. д-р инж. Божидар Божинов, инж. Маньо Манев, инж. Антон Янев, инж. Георги Колчаков, инж. Севдалин Вълнаров, инж. Розалина Козлева, арх. Ирен Дерлипанска, арх. Красен Андреев, арх. Фарид и Елена Пактиавал, арх. Константин Косев, арх. Радомир Серафимов.", "date": "2018.03.21", "title": "Софийското метро бе обявено за проект на десетилетието"}
{"url": "https://www.dnevnik.bg/bulgaria/2018/03/21/3150044_kratki_novini_gdbop_zadurja_petima_dushi_organizirali/", "text": "МВР се похвали и с разбирането на група за фалшиви пари и документи На специален брифинг Стоян Темелкиев - зам.-директор на Главна дирекция \"Борба с организираната престъпност\" (ГДБОП), и шефът на спецпрокуратурата Иван Гешев разказаха за две успешни акции. За едната бе съобщено по-рано през деня и засяга разбита група за трафик на хората. Другата е за престъпно сдружение заминавало се с фалшиви пари и документи. Акцията била проведена преди месец, но за нея се съобщава сега. Групата е изготвяла неистински испански, турски и албански лични карти и паспорти, и на фалшиви парични знаци. Заловени са седем души, от които четирима са под стража, а трима са с поставена мярка за неотклонение -парична гаранция. \"Българските престъпни групи са най-добрите при производството на неистински документи и фалшиви парични значи, заради високата технология, която притежават\", заяви Темелакиев. \"Производството на документите се е осъществявало в помещение, намиращо се в област Пловдив. Този град е емблематично място за изработването на неистински документи за самоличност и парични знаци\", коментира от своя страна Гешев, цитиран от БГНЕС. Сумата за закупуването на съответните документи е възлизала на от 7 000 паунда, за да влизат във Великобритания до 20 хил. или 30 хил. щатски долара, за да влязат в Канада. България открива почетно консулство в Пешавар Решението взе правителството на заседанието си днес. За почетен консул ще бъде назначен пакистанският гражданин Файсал Рахман - бизнесмен в областта на тютюнопроизводството, хранително-вкусовата и дървообработващата индустрия. Северозападната пакистанска провинция Хайбер Пахтунхва е част от икономическия коридор, който свързва южните пакистански пристанища с Афганистан, страните от Централна Азия и Китай. Шефът на НАП ще взима 4070 лв. заплата Министерският съвет определи на изпълнителния директор на Националната агенция за приходите увеличение на основната месечна заплата с 10 на сто спрямо настоящия й размер. От 1 април т. г. Галя Димитрова ще получава 4070 лева. Решението е обусловено от водещия принос на ръководителя на приходната агенция за успешното изпълнение на основните стратегически и оперативни цели на НАП за 2017 г., свързани със събираемостта на приходите, доброволното изпълнение на задълженията и предоставяните електронни услуги. Така мотивират решението си министрите. За паркиране в София ще може да се плаща и с карта Плащането за паркиране в синята и зелената зона в София скоро ще може да става с кредитна или дебитна карта, съобщиха от Центъра за градска мобилност. За целта ще е нужно инсталирането на специално приложение за мобилен телефон, което ще дава и възможност за запомняне на мястото, където е оставена колата. До момента плащането може да стане с талони и SMS. ГДБОП неутрализира група за трафик на хора през границата Главна дирекция \"Борба с организираната престъпност\" се похвали с акция в София, Хасково и Кърджали срещу група за трафик на хора през границата, при която първоначално са задържани 18 души, на седем от тях са повдигнати обвинения. Сред тях има български, турски и сирийски граждани. Петима от обвиняемите са с мерки \"задържане под стража\", а на други двама - мярка за неотклонение \"парична гаранция\". Прокуратурата повдигна 7 обвинения на бившия началник на полицията в Асеновград  Окръжната прокуратура в Пловдив е внесла в съда обвинителен акт срещу бившия началник на полицията в Асеновград Димчо Темелков, който сега е заместник-кмет на града. Темелков е обвинен, че помогнал на петима души, извършили кражба, да избегнат наказателно преследване, че е приел предложение за подкуп, за да упражни влияние върху разследващ полицай да освободи задържан. Освен това Темелков е обвинен, че в периода от 13 март 2014 г. до 13 юли 2015 г. е укрил 16 извършени престъпления, има и обвинение за документно престъпление.", "date": "2018.03.21", "title": "Кратки новини: Шефът на НАП ще взима 4070 лв. заплата"}
{"url": "https://www.dnevnik.bg/bulgaria/2018/03/21/3150063_zaplatite_v_pirogov_shte_budat_povisheni_sredno_s_300/", "text": "Заплатите в \"Пирогов\" ще бъдат повишени средно с около 300 лева от 1 април, каза днес по БНТ директорът на болницата проф. Асен Балтов. Това ще стане факт, след като днес и утре се проведат заключителните преговори и се сключи новият колективен трудов договор. Той обясни, че вече разполага с плана на здравното министерство за финансово оздравяване на \"Пирогов\". Проф. Балтов подчерта, че той не предвижда съкращаване на персонал. В болницата ще има оптимизация без съкращения \"Повтарям го всеки път. Хората не могат явно да ме разберат какво значи оптимизиране без съкращаване, защото най-вероятно всеки е свикнал да се казва, че когато има оптимизиране, трябва да има съкращаване. В случая става дума за оптимизиране така, че ние да си бъдем вече на нивото на компетентност спрямо хората, които работят в болницата\", каза проф. Балтов. Планът предвижда преструктуриране в болницата, като се премахнат дублиращите дейности. Той трябва да започне на действа от месец април и е за период от три години. Здравното министерство ще контролира изпълнението на плана на месечна и на тримесечна база. Сливания и окрупнявания В момента в \"Пирогов\" работят 2150 човека, а според структурата на \"Пирогов\" те би трябвало да са 2700, посочи проф. Балтов и допълни, че сега този проблем ще бъде изчистен така, че болницата да отговаря на всички стандарти. Той обясни, че ако в болницата има 4 травматологии, те ще се обединят в две. По същия начин ще се процедира и с хирургиите. \"Проблемите са в хирургиите и в травматологиите. Другите структури отговарят на стандартите, но там пък са направени множество отделения, които по никакъв начин не позволяват да се разгърне повече дейност, а по-скоро тя е раздробена на по-дребни детайли\", е мнението па директора на \"Пирогов\" Той подчерта, че 7-те лаборатории в болницата ще бъдат окрупнени в общ блок, контролиран от трима души. Балтов посочи, че някои началнически длъжности ще отпаднат. Професорът допълни, че в началото на всяка промяна има съпротива, но тези промени няма да обезкървят \"Пирогов\". \"Те ще дадат възможност хората да получават повече пари и работата да бъде по-ефективна\", завърши Балтов.", "date": "2018.03.21", "title": "Заплатите в \"Пирогов\" ще бъдат повишени средно с 300 лева"}
{"url": "https://www.dnevnik.bg/sport/2018/03/21/3150049_vodeshti_klubove_po_rafting_i_kaiak_shte_se_vkljuchat/", "text": "Водещи клубове от рафтинг и каяк общността в България ще се включат в спортния фестивал в Кресненското дефиле. На 31 март и 1 април  Outdoor & White Water Fest ще постави началото на сезона . Сред клубовете участници ще са Adventure Net, Reflip, \"Раец\", \"Атом\", Nomad Team, Mashini Holidays, Tudurini Bros, \"Воден хоризонт\". Те ще представят своята дейност и ще се включат в програмата на фестивала с игри и състезания в бързи води. Организаторите посочват, че част от игрите са създадени за \"напълно начинаещи, нетърпеливи да приемат предизвикателството на бързеите в буйната пълноводна река\". \"За новобранците ще има игра с атрактивни награди за запазване на баланса от клуб Reflip, а желаещите да се посветят в изкуството на каяците в бързи води ще могат да се включат в еднодневен курс с инструкторите на Mashini Holidays Industry и Tudurini Bros\", заявиха те. Записването  за рафтинг спускания с инструкторите на \"Адвенчър нет\" тече , като има 30% отстъпка и цената е 35 лева. Клубът по парапланеризъм SkyCamp предлага тандемни полети. За любителите на колоезденето има велопоход, организиран от гидовете на Nomad Team, с маршрут с. Влахи – Ощава – с. Стара Кресна. За децата е предвидено състезание по катерене на стена. Фестивалът в Центъра за приключения и рафтинг кемп \"Адвенчър Нет\" ще има палатков лагер и музикална сцена. Гост на събитието ще бъде алпинистът Боян Петров, а общините Кресна и Симитли ще се представят с местно производство и фолклорни състави, обявиха организаторите.", "date": "2018.03.21", "title": "Водещи клубове по рафтинг и каяк ще се включат в спортния фестивал в Кресненското дефиле"}
{"url": "https://www.dnevnik.bg/politika/2018/03/21/3150039_napadkite_mejdu_gerb_i_bsp_stignaha_do_koia_e/", "text": "Парламентарната седмица започна днес с декларация на групата на ГЕРБ, повод за която стана статус на депутата от \"БСП за България\" Таско Ерменков във фейсбук. Покрай изборите за президент в Русия в неделя той написа: \"Крим гласува за президент на Русия. Обидени от анексията на Русия, над 90% там от гласувалите са за Путин. Ало, САЩ, ФРГ, Франция, ЕС в края на краищата - чухте ли гласа на хората в Крим? Всъщност това е без значение. Чули или не - Крим каза своята тежка дума, а Вие, както го беше казал Христо Ботев, \"...а вий... вий сте идиоти!\". След като позицията на Ерменков бе разкритикувана от евродепутатите от ГЕРБ във вторник, днес народният представител Тома Биков прочете декларация, в която се казва, че Таско Ерменков нарушава не само българския национален интерес, но и саботира прагматичната основа, на която би трябвало да се изграждат българско-руските отношения. Според ГЕРБ написаното говорело и за литературна и историческа неграмотност на автора. \"Една опасна антиевропейска тенденция\" \"Обръщаме внимание на това изказване, защото то продължава една опасна антиевропейска тенденция, която се развива от две години в най-голямата опозиционна партия в България. Това не е първото антиевропейско изказване от страна на депутат от БСП. След като от тази трибуна социалист поиска свикване на референдум за членството на България в ЕС и НАТО, в изказването на Таско Ерменков партньорски държави като САЩ, Германия и Франция, а след това вкупом и целият ЕС, от който България е част, са наречени идиоти. Припомняме, че именно тези държави и ЕС като цяло са основният и единствен гарант както за националната сигурност на България, така и за икономическото и социалното развитие на страната. В същото време в изказването на Таско Ерменков се изразява пълна и безусловна подкрепа за анексията на Крим от страна на Русия, което противоречи не просто на българската държавна позиция, подържана от няколко правителства, но и на българския национален интерес, според който за България е стратегически важно да бъде спряно каквото и да било прекрояване на държавни граници в Европа. За българската национална сигурност е от особено значение проблемите между различните държави да се решават мирно с помощта на международната общност и на основата на международния правов ред\", се казва в декларацията. От ГЕРБ настояват още днес лидерът на БСП Корнелия Нинова да отговори на три въпроса - подкрепя ли съхраняването на териториалната цялост на Украйна, подкрепя ли преразглеждане на държавни граници в Европа, което би могло да засегне редица европейски държави, както и дали анексията на Крим и създаването на възможност за преразглеждане на държавни граници в Европа отвъд международния правов ред обслужват българския национален интерес или го увреждат. Според ГЕРБ отговорите на тези въпроси са от съществено значение за цялото българско общество, защото ще дадат отговор и на въпроса каква партия е БСП и доколко нейните стратегически приоритети се основават на българския национален интерес. В декларацията се споменава и призивът на Нинова към премиера Бойко Борисов да защити националния суверенитет и териториалната цялост на България по отношение на Турция, когато тя се е позовала на международното право и принципите за добросъседство. \"Дъното е да ни занимавате с фейсбук статуси\" За отговор на трибуната излезе депутатът от \"БСП за България\" Кристиан Вигенин, който обяви, че би искал ГЕРБ да е на висотата на отговорностите, които има като управляващата партия при първото европредседателство на страната. \"Произвеждате скандали, конфликти, проблеми\", обяви Вигенин и каза, че така дават възможност на опозицията да ги използва срещу тях. Според него целта на ГЕРБ била да внушава на българските граждани, че трябва да избират по-малкото зло, в което партията на Бойко Борисов се припознава. \"Дъното е да ни занимавате с фейсбук статуси на депутати в личните им профили. Демонстрирате безпомощност с подобни декларации\", обяви още Вигенин. Той отбеляза още, че декларацията дори не се чете от ръководството на парламентарната група на ГЕРБ, а се използват \"наемници\". По думите на социалиста евродепутатите от ГЕРБ се държали като в детската градина и се занимавали с писане на доноси. Кристиан Вигенин обяви, че ГЕРБ се мисли за европейска партия, но е дошла наготово през 2009 г., докато БСП 10 години преди това е полагала усилия за евроинтеграцията на страната. Той попита защо Бойко Борисов не идва в парламента да говори за европредседателството, а се цели единствено създаване на скандали. \"Вие се държите като авторитарна партия в авторитарна държава. А ЕС е за свободни държави\", каза още Вигенин. Той обяви БСП за европейската партия на България - \"била е такава, остава и ще бъде\". По-късно пред журналисти Таско Ерменков обяви, че управляващите се опитват да замажат скандалите в обществото с него. Той пишел статуси \"по късни гащи\" и не ангажирал партията с тях.", "date": "2018.03.21", "title": "Нападките между ГЕРБ и БСП стигнаха до коя е по-европейска партия"}
{"url": "https://www.dnevnik.bg/biznes/2018/03/21/3150068_proverki_v_zimnite_kurorti_ustanoviha_hrani_s_iztekul/", "text": "Близо 160 кг месни заготовки с изтекъл срок и 4900 кг пилешки бутчета без документи са установили инспекторите на Българската агенция за безопасност на храните в зимните курорти. По време на активния туристически сезон са извършени 804 извънредни проверки в магазини за хранителни стоки, временни и сезонни обекти, обекти с дейност кетъринг, заведения за обществено хранене, хотели \"ол инклузив\" в областите София, Благоевград и Смчолян.", "date": "2018.03.21", "title": "Проверки в зимните курорти установиха храни с изтекъл срок и неясен произход"}
{"url": "https://www.dnevnik.bg/bulgaria/2018/03/21/3150085_premierut_e_obeshtal_pari_na_slujitelite_v_zatvorite/", "text": "Премиерът Бойко Борисов е поел ангажимент за отпускане на допълнителни средства за две главни дирекции в Министерството на правосъдието - \"Изпълнение на наказанията\" и \"Охрана\", съобщи Синдикатът на служителите в затворите след среща на негови представители с Борисов и правосъдния министър Цецка Цачева. След заседанието на правителството днес Цачева поясни, че ще бъдат отпуснати общо 15 млн. лв. Парите трябва да послужат за увеличаване на основните месечни възнаграждения и изравняване на сумите, плащани за специфични служебни дейности с тези в МВР, допълват от синдиката. В последваща среща в Министерството на правосъдието са били определени технологичните стъпки, разпределени конкретните задачи със срокове за изпълнението им. Уговорена е била и следваща среща в Министерството на правосъдието на 29 март. Синдикатът на служителите в затворите ще обсъди направените предложения до края на седмицата и ще обяви дали ще продължи протестните действия. До вземането на решение се отменят предварително насрочените до края на седмицата локални протести в градовете Ловеч, Враца, Пазарджик и Стара Загора.", "date": "2018.03.21", "title": "Премиерът обеща 15 млн. лв. на служителите в затворите, протестите са отменени"}
{"url": "https://www.dnevnik.bg/sport/2018/03/21/3150096_i_oskarut_otiva_pri_ili_kak_se_pecheli_duzpa_s_efektno/", "text": "\"Фантастична жена\" (Una Mujer Fantastica)  донесе \"Оскар\" в Чили , след като беше отличен за чуждоезичен филм. Ако имаше оскари и във футбола, то чилийският \"Универсидад де Консепсион\" можеше да очаква номинация с големи възможности за победа. Хеан Менесес изигра отличен етюд \"Падане за дузпа\". Изпълнението му пет минути преди края на мача беше оценено и доведе до желания резултат. Съдията Ектор Хона се подлъга и отсъди наказателен удар. Това оказа решаваща роля за победата на отбора на Менесес с 2:1 срещу \"Коло Коло\".  \"При втория гол бях докоснат и трябваше да се възползвам, тъй като нас нападателите не могат да ни докосват в наказателното поле. Тогава малко се вживях и се оставих да падна, след като усетих докосването на (Оскар) Опасо\", каза Менесес.", "date": "2018.03.21", "title": "И оскарът отива при..., или как се печели дузпа с ефектно падане"}
{"url": "https://www.dnevnik.bg/biznes/2018/03/21/3150099_v_kuba_otvaria_purviiat_pazar_na_edro/", "text": "Куба отваря първия си пазар на едро, откривайки възможности за някои частни бизнеси в икономиката, доминирана от държавни предприятия, предаде \"Асошиейтед прес\", цитирана от БТА.  Пазарът е част от продължаващите усилия за реорганизиране на търговията в комунистическата страна, посочва държавният в. \"Гранма\".  На него ще се продават боб, бира, захар, цигари и други стоки с 20 до 30 процента по-евтини от продуктите в държавните магазини.  От 2010 г. кубинското правителство е разрешило на около 500 хил. души да развиват частен бизнес и много от тях отдавна търсят достъп до легалния пазар на едро, където могат да купуват стоки на по-ниски цени от тези, при които след това продават на потребителите.  За повечето обаче чакането не е приключило. Единственият пазар, известен като \"Меркабал\", засега е отворен само за 35 работнически кооператива в Хавана. Други частници, които имат официално разрешително, може да получат достъп по-късно.  Държавните предприятия създават 70 до 80 процента от кубинската икономика. ", "date": "2018.03.21", "title": "В Куба отваря първият пазар на едро"}
{"url": "https://www.dnevnik.bg/analizi/2018/03/21/3150102_razdelitelnite_linii_vdiasno/", "text": "Вчерашните бълнувания на  Божо Лукарски , че СДС било разделено на либерали и консерватори, отразяват бълнуванията на цялата ни десница (и в това няма нищо странно - СДС си остава основата на дясното, в 2/3 от България всички десни се определят като \"седесари\" независимо за кого гласуват; мен постоянно ме питат \"Какво правим със СДС-то?\", макар никога да не съм бил член на тази партия...) Не, няма такава разделителна линия. Нито един десен в България не приема Путинския \"нелиберален\" модел, по който се прехласват \"патриоти\" и откровени комунисти. Нито един десен не приема авторитарната структура на ГЕРБ и култа към личността на Бат' Бойко, камо ли модела на партийни чиновнически назначения и бизнес обръчи, характерен за Борисов и Доган. Всеки десен цени свободата и законността над всичко. ", "date": "2018.03.21", "title": "Разделителните линии вдясно"}
{"url": "https://www.dnevnik.bg/biznes/2018/03/21/3150124_bulgartransgaz_kupuva_aktivite_na_jujen_potok_bulgariia/", "text": "Държавната компания \"Булгартрансгаз\" ще купи активите на \"Южен поток България\" за 13 187 688 лв. Това става ясно от решение за класиране на единствения участник в обществена поръчка - \"Южен поток България\", която е по процедура договаряне без предварително обявление, съобщава \"24 часа\". В \"Южен поток България\" половината от акциите при създаването й бяха на Българския енергиен холдинг, а останалите на \"Газпром\". До поръчката се стигна след решението да се прекрати дейността на компанията и активите й да бъдат продадени. Придобива се право на собственост върху 28 поземлени имота, право на строеж върху 5 имота, учредено в полза на \"Южен поток България\".", "date": "2018.03.21", "title": "\"Булгартрансгаз\" купува активите на \"Южен поток България\""}
{"url": "https://www.dnevnik.bg/razvlechenie/2018/03/21/3150127_gostopriemnite_za_deca_muzei_sa_pokaneni_za_uchastie_v/", "text": "Българските музеи отново могат да кандидатстват за наградата на фондация \"Америка за България\" #ВМУЗЕЯСМЕ, съобщиха от фондацията. Кандидатури се приемат до 30 април за категориите \"Най-добра работа с деца\", \"Най-добра работа със семейства\" и \"Най-добро партньорство\". Във всяка от категориите наградата е 5 хиляди лева. Право на участие имат само юридически лица: държавни, общински, ведомствени и частни музеи, галерии, зоопаркове, ботанически градини и културни организации, както и организации с нестопанска цел. Наградата се дава за съществуващи проекти и програми, които вече работят, а не за нови идеи. Повече за критериите, категориите, в които се връчва наградата, и условията -  тук . Кандидатстването става чрез изтегляне и попълване на формуляр за участие от  тук . Попълненият формуляр се изпраща на  ydecheva@ us4bg.org . Резултатите от конкурса ще бъдат обявени на 8 юни в археологическия резерват \"Абритус\" в Разград.", "date": "2018.03.21", "title": "Гостоприемните за деца музеи са поканени да участват в конкурс"}
{"url": "https://www.dnevnik.bg/photos/2018/03/21/3150125_snimka_na_denia_frenski_art_grafit_za_ulica_iskur/", "text": "Ново произведение на френския стрийт арт артист Жулиен дьо Казабианка преобрази ул. \"Искър\"", "date": "2018.03.21", "title": "Снимка на деня: Френски арт графит за улица \"Искър\"."}
{"url": "https://www.dnevnik.bg/intervju/2018/03/21/3150159_debatut_za_istanbulskata_konvenciia_v_hurvatiia_-/", "text": "Това е шарена коалиция от различни организации, сред които няколко свръхконсервативни НПО. Разбира се, и организации, които пропагандират един традиционен образ на семейството, на мъжа и на жената. Те твърдят, че са против \"лудостта на модернизацията\". Интересно е, че сред противниците на конвенцията са и вдовиците на ветераните от войната. И, разбира се, католическата църква, която има голямо влияние в Хърватия - 86% от хърватите се самоопределят като католици. Аргументи е силно казано. Не става дума толкова за факти, колкото за мнения. Споделят се многобройни предразсъдъци, изказват се обобщения, които изобщо не се опират върху фактите и върху съдържанието на Истанбулската конвенция. Всичко се съсредоточава върху интерпретацията на конвенцията. Любопитно е например твърдението на противниците, че ако конвенцията бъде ратифицирана, тогава тази ултралиберална, така наречена \"джендър-идеология\" ще подкопае хърватските традиции и ценности. И дори ще ги унищожи. Твърдят още, че, видите ли, всеки мъж, който се смята за жена, ще може да ходи в дамската тоалетна, че еднополовите бракове ще бъдат узаконени, а малките деца още от детската градина ще учат за джендър и ще ги карат свободно да избират сексуалната си идентичност. Това са така наречените \"аргументи\". - Цялата работа доста се разрасна и се стигна до истински сблъсък в хърватския парламент. Не изключвам дори възможността сегашното хърватско правителство да падне в близките дни. Министър-председателят Андрей Пленкович, бивш евродепутат, настойчиво се застъпва за ратифицирането на конвенцията, може би още идната седмица. Той иска да се наложи по този въпрос. Но вътре в неговата партия, Хърватската демократична общност, която членува в ЕНП, съпротивата е много силна. Той се опита да успокои своите вътрешни противници с обещанието, че към конвенцията ще бъде добавен допълнителен текст за дистанциране от джендър-идеологията. Той твърди, че по този начин Истанбулската конвенция ще бъде в съзвучие с хърватската конституция. Но това не успокои критиците, съпротивата е голяма. Много по-голяма, отколкото примерно срещу корупцията в Хърватия. Освен това и опозицията играе недостойна роля. Предишната управляваща партия, социалдемократите, пропусна да ратифицира конвенцията по време на последния си мандат, а сега се обявява против, защото се опасява, че допълнителните клаузи ще обезсилят конвенцията. Макар че тези клаузи всъщност няма да имат никакво правно значение. - Наблюдаваме как се развива дискусията, най-вече в социалните мрежи, където споровете са много остри. Там обаче се спори за нещо, което само малцина са чели. Роля играят главно предразсъдъците. На тези предразсъдъци, които противниците на конвенцията обявяват за \"аргументи\", трябва да се възразява с факти. А това не са способни да сторят дори депутатите в хърватския парламент. Както се видя на дебатите, самите депутати изобщо не са чели конвенцията. Та се наложи министър-председателят да ги призовава: \"Моля ви, прочетете я, вижте за какво става дума и нека да го обсъдим.\" В обобщение, както казах: много предразсъдъци, малко факти. Сречко Матич - За съжаление този проблем го има и обществото добре знае това. Статистиката е ужасяваща. Според последните официални данни през 2016 година е имало 20 убити жени. А за последните години над 300 жени са били убити при домашно насилие, като е имало и стотици опити за убийство. В повечето случаи извършители са били най-близките хора: съпрузи, партньори, дори синове. Това е тема табу в едно общество, което възприема себе си като консервативно и традиционно. Много жени, особено в селските региони, имат сериозен проблем с насилието. Тъкмо те са класическите жертви. Обикновено нямат възможност да се съпротивляват, няма свидетели, няма и социални домове за жени, бягащи от насилие. Ясно е, че трябва да се подобри законодателството - по този въпрос управляващата партия и опозицията са на едно мнение. Но засега в тази посока не се предприема почти нищо и затова положението не се подобрява. А най-вече - не се върши почти нищо, за да се подобри превенцията срещу домашното насилие.", "date": "2018.03.21", "title": "Дебатът за Истанбулската конвенция в Хърватия - мнения и интерпретации вместо аргументи"}
{"url": "https://www.dnevnik.bg/sviat/2018/03/21/3150176_moskva_subira_vsichki_chujdi_poslanici_za_otravianeto/", "text": "Министерството на външните работи на Русия е поканило днес всички посланици на чужди държави, за да им обясни позицията за покушението срещу руския гражданин Сергей Скрипал в Солсбъри. Британският посланик обаче отказа да присъства. \"Разглеждаме възможността за участие на наш представител на работно ниво\", съобщиха от посолството, цитирани от РИА \"Новости\". По-късно ТАСС съобщи, че и американският няма да отиде в министерството. На срещата ще присъстват ръководството и специалисти от отдела на министерството по въпросите за неразпространение и контрол над въоръженията. Причината е, че Лондон обвини Москва - а външният министър Борис Джонсън намекна, че и лично президентът Владимир Путин е замесен - в първото нападение с бойно химическо вещество в Европа от над 70 години насам. На 4 март Сергей Скрипал и дъщеря му Юлия, която също е руски гражданин и живее в Москва, бяха открити в безпомощно състояние, а след това властите съобщиха, че са били атакувани с нервнопаралитично вещество. Русия категорично отрича да има каквото и да е общо с инцидента и настоява, че дори в СССР не се е произвеждало оръжието, за което говори преди седмица премиерът Тереза Мей. В сряда сутринта министър Сергей Лавров обвини Великобритания, че прави изводи още преди да е приключило разследването. Докато е на посещение в Япония, той призова Лондон поне да съобщи къде са настанени бившият двоен агент и дъщеря му. \"Няма съмнение, че сегашното британско ръководство съзнателно предприе курс към подронване на руско-британските отношения. Ако това продължи с нови антируски действия, разбира се, никой не е отменял принципа за реципрочност. Най-добре би било за всички, както и за британското правителство, ако Лондон спре да се възбужда и се поуспокои\", каза Лавров на пресконференция с японския си колега Таро Коно в Токио. Ден по-рано от Лондон се прибраха изгонените 23-ма руски дипломати и техните семейства - общо над 80 души, в най-голямата подобна санкция от края на студената война насам. \"Огледално\" действие предприе и Москва, като британските 23-ма дипломати имат още няколко дни да напуснат страната.", "date": "2018.03.21", "title": "Москва събира всички чужди посланици за случая с отравянето на Скрипал, британският и американският бойкотират"}
{"url": "https://www.dnevnik.bg/biznes/2018/03/21/3150173_trudovata_inspekciia_poluchi_novi_zaduljeniia_no_ne_i/", "text": "Заради многото нови отговорности, възложени с промени в законодателството на Главната инспекция по труда, правителството одобри промени в устройствения й правилник без да увеличава щата. Измененията произтичат от възложения специализиран контрол по спазването на Закона за трудовата миграция и трудовата мобилност. Друго ново задължение на инспекцията е да подава искови молби за откриване на производство по несъстоятелност на търговец, който е забавил с повече от два месеца заплатите на най-малко една трета от работниците си. Текстът  влиза в сила на 31 март.  Съгласно промените, на звената от специализираната администрация на институцията се възлага осъществяването на методическо ръководство и контрол по спазването на Закона за трудовата миграция и трудовата мобилност. Дирекция \"Правно осигуряване на инспекционната дейност\" ще осъществява процесуално представителство в производствата по несъстоятелност на търговци. Създава се възможност всички териториални дирекции да осъществяват специализиран контрол по Закона за трудовата миграция и трудовата мобилност, съобщи правителствената пресслужба. ", "date": "2018.03.21", "title": "Трудовата инспекция получи нови задължения, но не и промяна в щата"}
{"url": "https://www.dnevnik.bg/biznes/2018/03/21/3150179_podgotvia_se_vnos_na_rabotna_ruka_ot_armeniia/", "text": "Правителството утвърди подписаната в началото на февруари спогодба между България и Армения за регулиране на трудовата миграция, с която се улеснява вносът на работна ръка за сектори от икономиката, в които има недостиг. Спогодбата ще се прилага за граждани на България и Армения с трудов договор и разрешение за пребиваване на територията на другата страна за срок от една година с възможност за последващо удължаване за общо до три години. Урежда се и обменът на сезонни работници между двете страни за период до 9 месеца годишно. Наетите по спогодбата работници ще имат същите трудови права и задължения и защита на работното място, които са в сила за местните работници. За да се пристъпи към реалното прилагане на спогодбата, предстои в рамките на шест месеца от влизането й в сила да се одобрят и процедури за прилагането й. ", "date": "2018.03.21", "title": "Подготвя се внос на работна ръка от Армения"}
{"url": "https://www.dnevnik.bg/biznes/2018/03/21/3150185_vnosut_na_jivak_shte_e_vuzmojen_samo_po_izkljuchenie/", "text": "Правителството прие промени в Закона за защита от вредното въздействие на химичните вещества и смеси, свързани с живака, с които въвежда нови административни и контролни мерки. Причина за промяната е нов европейски регламент. С прилагането му се гарантира високо ниво на защита на здравето на човека и околната среда от антропогенни емисии и изпускания на живак и живачни съединения чрез забрана за внос и износ на живак и продукти с добавен живак. Въвеждат се и ограничения за употребата на живак в производствени процеси, продукти, ръчен и дребномащабен добив и преработка на злато, както и изисквания за отпадъците от живак. Предвижда се изключение от забраната за внос чрез предоставяне на писмено съгласие за внос на живак и смеси на живака, изброени в приложение към регламента, за разрешени употреби в страната, при спазване на определени условия. Ще се извършва и оценка за приложимостта на критериите за разрешаване производството на нови продукти с добавен живак или нови процеси с употребата на живак. В ЕС и държавите членки вече са реализирани много от възможностите за намаляване употребата на живак, се казва в съобщението на правителствената пресслужба. С въвеждането на новите изисквания се обхваща целият жизнен цикъл на живака – от неговия добив до екологосъобразното обезвреждане на отпадъците от живак. Прилагат се мерки за контрол с цел елиминиране или ограничаване във времето на продукти и процеси, които съдържат или използват живак.", "date": "2018.03.21", "title": "Вносът на живак ще е възможен само по изключение"}
{"url": "https://www.dnevnik.bg/sviat/2018/03/21/3150193_parij_zapochva_debat_za_izcialo_bezplaten_obshtestven/", "text": "Социалистката Ан Идалго, кмет на Париж, призова да започне дебат за въвеждане на изцяло безплатен обществен транспорт в града като радикална мярка за намаляване замърсяването на въздуха в столицата. Идеята ѝ веднага бе посрещната с критики от консерватора Валери Пекрес, ръководителка на IDFM - транспортното дружество в Ил дьо Франс, районът около Париж, според която тя означава, че финансовото бреме ще падне на плещите на данъкоплатците. Идалго разкри инициативата си в интервю за деловото издание Les Echo ден преди общинският съвет да реши дали да въведе 220 хиляди карти Navigo, които да бъдат безплатни за възрастни парижани. Идеята за проучване на икономическата целесъобразност и дебата е той да се води до местните избори през 2020 г., на които - ако се кандидатира - е възможно да се срещне с Пекрес. Крайното решение е на общинския съвет \"За да подобрим обществения транспорт, трябва да го направим не само по-скъп, по-редовен и по-комфортен, но и трябва да преосмислим цялата система за цените за пътуване\", заяви кметът. Според нея всички големи градове в света се опитват да разработят \"чиста мобилност\" и да подобрят качеството на въздуха чрез намаляване броя на колите по улиците. Това изисква градският транспорт да стане по-привлекателен, а автомобилите да останат в периферията на транспортния модел. Подробното икономическо проучване, което тя смята да възложи след няколко седмици, трябва да отговори на въпросите за различни варианти и различна степен на безплатен транспорт. \"Не искам да предрешавам въпроса, а да придам обективност на диалога. Мястото да се вземат подобни решения е общинският съвет.\" Кой го ползва, как се финансира Във Франция има близо 20 общини, в които вече има безплатен транспорт. Миналата година Ниор въведе тази услуга за своите 120 000 жители, благодарение на това агломерацията Обан е утроила от 2009 г. насам трафика на автобусите си, а в Компиен тази практика съществува от 40 години. Талин е единствената европейска столица, въвела от 2013 г. безплатен обществен превоз за местните жители. Проблемът във Франция не е само в това да бъдат убедени хората да слязат от колите си. В средно големи френски градове половината от бюджета за обществен транспорт идва от данък, плащан от всяка компания с повече от 10 служители, докато в Ил дьо Франс бизнесът поема 60%, а 28% са от покупката на билети и карти от гражданите. Работодателите плащат и 50% от картите Navigo на своите служители. Валери Пекрес критикува пред Radio Classique идеята на кмета, защото Париж събира от билети и карти 3 млрд. евро годишно \"и ние се нуждаем от тези средства\". Днес приоритетът ни е да модернизираме транспорта и ако политиците не плащат, ще трябва да го направят данъкоплатците, допълва тя. Годишният оперативен бюджет на транспортната компания е 10 млрд. евро. Освен това според нея е нечестно да има безплатни пътувания за парижани, но не и за жителите на предградията. Идалго не е уточнявала дали има предвид само 2.2 милиона жители на столицата или всичките 12 милиона души в Ил дьо Франс. Проучване на Евростат от 2015 г. показва, че Париж вече е с едни от най-големите дялове на градския транспорт в Европа - над 60% от хората използват метро, автобуси и градски влакове, а малко над 25% казват, че се движат из града с колата си. До 2020 г. би трябвало централните части на столицата да бъдат забранени за автомобили с бензинови и дизелови двигатели.", "date": "2018.03.21", "title": "Париж започва дебат за изцяло безплатен обществен транспорт"}
{"url": "https://www.dnevnik.bg/sport/2018/03/21/3150183_levski_otvurna_che_ne_se_strahuva_ot_kluba_hameleon/", "text": "Левски\" обяви, че не се страхува от ЦСКА. Сините се изказаха критично за наказанието на Фернандо Каранга, като го определиха за \"приятелско\". \"Не се страхуваме от вас. Наскоро бяхме написали, че е лесно да се пребоядисаш, но е трудно да промениш манталитета си. Колко сме били прави\", започва обръщението на \"Левски\" във фен страницата на клуба във \"Фейсбук\". Той дойде в отговор на  публикацията, с която от \"ЦСКА - София\" видяха \"терор\" срещу клуба  и заподозряха, че останалите се страхуват от тях. \"В края на вчерашния ден българската футболна общественост беше предизвикана с фразата \"Има защо да се страхувате!\". Дори не се изненадахме да видим кой е авторът на тази смехотворна фраза\", заявяват от \"Левски\". \"Вместо да накаже собствения си състезател за откровено просташкото му поведение, ръководството на един клуб с големи претенции демонстрира провинциалното си мислене и откри в скромното приятелско наказание от страна на БФС за \"любимия Фернандо\" терор срещу клуба им. Явно вече имат вярата, че помощ за поредното им безумие просто им се полага\", пишат сините.", "date": "2018.03.21", "title": "\"Левски\" отвърна, че не се страхува от \"клуба хамелеон\""}
{"url": "https://www.dnevnik.bg/sviat/2018/03/21/3150207_feisbuk_zagubi_blizo_50_mlrd_ot_pazarnata_si_stoinost/", "text": "Пазарната стойност на \"Фейсбук\" падна с близо 49 млрд. долара в последните дни заради скандала с консултантската компания  \"Кеймбридж аналитика\" . Aкциите на социалната мрежа поевтиняха с 3% вчера, като това бе най-лошият ден за компанията на борсата в последните 4 години, съобщава Си Ен Ен. Американският \"Ню йорк таймс\" и британският \"Обзървър\" съобщиха в неделя, че  компанията е използвала неправомерно данни  на потребители на социалната мрежа още от 2014 г. През 2014 г. CA, която е работила по президентската кампания на Доналд Тръмп, е събрала данните на 50 млн. фейсбук потребители, заблуждавайки както тях, така и социалната мрежа. Инвеститорите вероятно са разтревожени от надвисналите  държавни разследвания над социалната мрежа  – две такива вече започнаха в щатите Масачузетс и Кънектикът, а британските власти поискаха заповед за обиск на офисите на \"Кеймбридж Аналитика\" (Cambridge Analytica, CA). Призивите за повече регулация заплашват самия бизнес модел на големите социални мрежи – потребителите дават данни за себе си чрез \"харесвания\", \"постове\" и \"споделяния\", а компанията продава внимателно таргетирани реклами. Евентуално затягане на правилата ще затрудни операциите на \"Фейсбук\" и \"Туитър\", а потребителите вероятно ще прекарват по-малко време в тях. \"Кеймбридж Аналитика\" Междувременно \"Кеймбридж Аналитика\" отстрани изпълнителния си директор Александър Никс, след като разследване на британския \"Четвърти канал\" показа как той се хвали, че компанията му е изиграла ключова роля в избирането на Доналд Тръмп. \"Направихме всички изследвания, данни, анализи, целия таргетинг. Управлявахме цялата дигитална кампания и нашите данни създадоха тяхната стратегия\", казва Никс на репортер под прикритие, записал разговора на видео. Той бе отстранен от борда на директорите на \"Кеймбридж Аналитика\" вчера с мотива, че думите му \"не представят ценностите или дейностите на фирмата\". Ученият В интервю за Би Би Си британският учен Александър Коган, който е създал приложението, с което CA е събирала данни, заяви, че двете компании го превръщат в \"изкупителна жертва\", макар навремето всички да са смятали, че това, което вършат, е приемливо. \"Кеймбридж Аналитика\" ни увери, че всичко е законно и в съответствие с правилата на \"Фейсбук\". А точността на тези данни е изключително преувеличена\", каза още той. Според него микротаргетинг на избирателите не би могъл да обърне резултата от изборите. \"Смятам, че \"Кеймбридж Аналитика\" се опита да продаде магия, твърдяха, че това е изключително точно и ти дава всичко, което трябва да знаеш. Но в действителност не е така.\"", "date": "2018.03.21", "title": "\"Фейсбук\" загуби близо 50 млрд. от пазарната си стойност след скандала с \"Кеймбридж Аналитика\""}
{"url": "https://www.dnevnik.bg/sport/2018/03/21/3150123_rentgenova_tehnologiia_shte_bude_izpolzvana_v_borbata/", "text": "Велосипедите на състезателите в трите големи колоездачни обиколки и еднодневните класики ще бъдат проверявани с рентген за наличието на електрически мотори. Мярката е част от стъпките на Международния колоездачен съюз (UCI) за борба с механичния допинг в спорта. Специално превозно средство, оборудвано със скенер, ще засича скрити електрически мотори, магнити и батерии в рамките, седалките или каплите на велосипедите. Термални камери също ще следят за забранени механични устройства.  Ръководството на UCI се събира днес в Лозана, където ще даде повече информация за мерките в борбата срещу механичния допинг. Инвестицията ще струва на колоездачния съюз приблизително 500 хиляди евро на година. Нововъведенията включват видеосъдии, които в реално време ще сигнализират на комисаря за нередности по време на състезанието.  \"Не искаме да намираме електрически мотори във велосипедите. Имаме най-добрите технологии на разположение, за да увеличим доверието към нашия спорт\", заяви пред \"Гадзета дело спорт\" президентът на UCI Давид Лапартиен, който беше избран на поста през септември 2017 г. Тогава той обеща да води безкомпромисна борба с допинга,  технологичните измами  и манипулирането на резултати чрез залози. Първият случай за използване на механичен допинг беше в началото на 2016 г. на световното първенство по колокрос. Тогава във велосипеда на белгийската тийнейджърка Фемке ван ден Дрише беше открито елекрическо устройство. По-късно бяха въведени  по-строги и по-чести проверки за механичен допинг , а Ван ден Дрише получи първото в историята наказание за подобно провинение. Състезателните ѝ права  бяха спрени за шест години.", "date": "2018.03.21", "title": "Рентгенова технология ще бъде използвана в борбата срещу механичния допинг в колоезденето"}
{"url": "https://www.dnevnik.bg/politika/2018/03/21/3150079_obrazovatelniiat_ministur_shte_otstraniava_rektori_na/", "text": "Парламентът въведе санкции за научно плагиатство, за доказването на което вече е разписана процедура. За целта ще се създаде Комисия по академична етика към Министерството на образованието и науката, която ще проверява за плагиатство и недостоверни научни данни кандидатите или придобилите научна степен, съответно доктор, доктор на науките, главен асистент, доцент и професор. Това предвиждат промените в Закона за развитието на академичния състав на Република България, които бяха приети на второ четене днес. Досега санкции за заимстване или кражба на чужд научен труд нямаше, както и не бе разписан механизъм за проверка при такива сигнали или съмнения. Миналата година образователното министерство сезира прокуратурата за  плагиатство в докторската дисертация на ректора на Техническия университет - Варна, Росен Василев , в която цели раздели се оказаха преписани. Днес парламентът реши, че министърът на образованието ще може да отстранява ректори на университети, ако е доказано, че са откраднали чужд научен труд. Същото наказание ще получават и ректори, които не отстранят от длъжност плагиатствали доценти или професори. Във всички тези случаи министърът ще може назначава временен ректор. При съмнения за плагиатство вече ще може да се сезира министърът на образованието. Сигналът ще се проверява от новата комисия, в която ще има юрист и четирима членове от научните среди. При доказване на плагиатство по време на кандидатстване за научна степен министърът на образованието ще може да спира процедурата. При доказване на такова след придобиването й ректорът на съответния университет ще я отнема, както и ще отстранява лицето от съответната академична длъжност - асистент, доцент или професор. При системни нарушения при провеждане на процедурите за заемане на академични длъжности в даден университет или академия ще се отнема програмната акредитация за съответната докторска специалност. Санкцията е временна, тъй като акредитациите се правят за определен период от време. Комисията ще проверява и за използването на недостоверни научни данни в научните трудове, както и за конфликт на интереси. За наличие на конфликт на интереси ще се смята частен интерес между кандидат за научна степен и член на научното жури. При доказването му изпадналите в конфликт на интереси няма да могат да участват в научно жури в следващите три години. Новият закон въвежда и минимални единни критерии за заемане на научна степен, на които трябва да отговарят всички кандидати. Досегашните професори и доценти ще продължат да заемат академичните си длъжности дори и да не отговарят на тях, но ако това е така - няма да могат да участват в научни журита.", "date": "2018.03.21", "title": "Образователният министър ще отстранява ректори на университети при доказано плагиатство"}
{"url": "https://www.dnevnik.bg/bulgaria/2018/03/21/3150232_zapochna_programata_za_letni_studentski_stajove_v/", "text": "Програмата за летни студентски стажове в държавната администрация започна днес, съобщиха от пресслужбата на правителството. По нея са обявени 1145 свободни стажантски позиции в 43 професионални направления. Най-много са те в направленията икономика (394), право (145), администрация и управление (140), архитектура, строителство и геодезия (64) и информатика и компютърни науки (47). В програмата могат да участват всички български граждани, които се обучават във висши училища в страната или чужбина. Кандидатстването, първоначалният подбор и класирането на кандидатите се извършват изцяло онлайн на  Портала за студентски стажове в държавната администрация , където има и подробна информация. Крайният срок за кандидатстване по програмата е 22 април 2018 г., 23,59 часа. Стажовете ще се проведат през юли, август и септември. Продължителността им е между 10 и 45 работни дни. Всеки успешно завършил стажа си студент ще получи удостоверение за проведен стаж и оценка на придобитите по време на стажа умения, се казва в съобщението до медиите от днес.", "date": "2018.03.21", "title": "Започна програмата за летни студентски стажове в държавната администрация"}
{"url": "https://www.dnevnik.bg/biznes/2018/03/21/3150233_za_razvitie_na_klusteri_v_bulgariia_shte_budat_dadeni/", "text": "За развитие на клъстерите в България през тази година ще бъде обявена процедура на стойност 15 млн. евро, съобщи зам.-министърът на икономиката Александър Манолев на форум по темата. През миналия програмен период по оперативната програма \"Иновации и конкурентоспособност\" беше отделена същата сума като към момента се изпълняват договори за 6.5 млн. евро.  \"Държавата ще продължи да подкрепя клъстерите, но е важно да се организират повече събития и обучения, за да могат и представителите на бизнеса да осъзнаят нуждата от тези обединения\", подчерта Манолев, цитиран от пресцентъра на ведомството. Сред добрите примери за клъстери той изброи мебелния клъстер от близо 30 млн. евро годишно и растеж от 8-9 на сто, клъстер \"Телекомуникации\", който е нагледно доказателство за заздравяване на връзката между образованието и бизнеса; индустриален клъстер Средногорие, осигуряващ заетост на над 8 000 души в региона и \"Аутомотив\" заради инвестициите и сътрудничеството с институциите.", "date": "2018.03.21", "title": "За развитие на клъстери в България ще бъдат дадени 15 млн. евро"}
{"url": "https://www.dnevnik.bg/sviat/2018/03/21/3150242_franciia_obmislia_globi_na_miasto_za_seksualen_tormoz/", "text": "Сексуалният тормоз по улиците на Франция ще се наказва с глоби от 90 до 750 евро, които ще се плащат на място, а непълнолетните жертви на изнасилване ще могат да подадат жалба и 30 години по-късно. Това са част от новите мерки срещу насилието, които правителството ще обяви днес, пише агенция \"Ройтерс\". Според новия закон, който трябва да бъде одобрен от парламента, непълнолетните  жертви на изнасилване  ще могат да подадат жалби срещу насилниците си, докато навършат 48 години - 30 години след като са навършили пълнолетие. Досега давността на този тип престъпления изтичаше, когато жервите навършат 38. Правилата предвиждат и че лице на възраст под 15 г. не е способно да се съгласи на извършването на  сексуален акт с пълнолетен  човек – ход, който на практика криминализира  секса с малолетни . Що се отнася до глобите, един пример за наказуемо поведение е, ако мъж поиска телефона на жена десетки пъти, макар тя да е казала, че не желае да му го даде. \"Идеята е глобите да са достатъчно големи, за да действат възпиращо, но и да са достатъчно малки, за да могат да бъдат платени незабавно и законът да бъде ефективен\", обясни министърът на равенството  Марлен Шапа . \"Има съпротива, някои хора казват, че ще унищожим културата на  френския любовник , ако накажем тормоза по улиците\", каза още тя. \"Но е тъкмо обратното. Ние искаме да предпазим съблазняването, кавалерството и френската романтика, като обясним, че съгласието е ключово. Всичко е позволено между възрастни, които са дали съгласието си. Можем да ухажваме, да говорим, но ако някой каже \"не\", това означава \"не\" и толкова\".", "date": "2018.03.21", "title": "Франция обмисля глоби на място за сексуален тормоз по улиците"}
{"url": "https://www.dnevnik.bg/sport/2018/03/21/3150215_futbolnite_nacionali_na_rusiia_bili_iznenadani_ot/", "text": "Футболистите от националния отбор на Русия са били изненадани от продължителна проверка за употреба на допинг, съобщава ТАСС. В 6.30 часа московско време е започнало взимането на проби от кръв и урина, като процедурата е продължила повече от пет часа. Изненадващата проверка е наложила промени в тренировъчния план за деня на руските футболисти. Сутрешната тренировка на отбора е трябвало да започне в 11.30 часа, но е била забавена от инспекторите. \"Всичко това разбърка програмата за деня и промени тренировъчния процес, включително за футболистите, които не тренират с първия състав\", се казва в изявлението на пресцентъра на националния отбор на Русия. Руският спорт е под прицела на множество  допинг проверки  заради разкритията за държавна система за употреба и прикриване на допинг. В края на февруари главният информатор на Световната антидопингова агенция (WADA) заяви, че е  прикривал положителни проби на руски футболисти  по нареждане на тогавашния спортен министър и настоящ вицепремиер на Русия Виталий Мутко. Руските национали предстои да изиграят две домакински контроли. В петък тимът приема Бразилия на стадион \"Лужники\" в Москва, а във вторник посреща Франция в Санкт Петербург. Наскоро  \"Лужники\"  беше избран за най-добър футболен стадион в света  през 2017 г. На съоръжението в Москва ще се играят седем срещи от световното през лятото, включително откриващият и закриващият двубой. ", "date": "2018.03.21", "title": "Футболните национали на Русия били изненадани от петчасова допинг проверка"}
{"url": "https://www.dnevnik.bg/biznes/2018/03/21/3150280_putnicite_na_bulgarskite_letishta_sa_se_uvelichili_s/", "text": "През миналата година през български летища са преминали 11.5 млн. пътници, с 18% повече, отколкото през предходната, съобщи Светослав Станулов, председател на Асоциацията на българските авиокомпании, на 16-та годишна среща на авиопревозвачите в България, предаде БТА. Той уточни, че този ръст се дължи основно на нискотарифните превозвачи, като особено това важи за летище \"София\". Най-голям е ръстът в международните редовни линии, а делът на чартърните полети намалява, посочи още той. По международни полети от и до София ръстът на превозени пътници е 29%, а от и до Варна и Бургас - общо с 6%. През Летище София са преминали 6.5 млн. пътници или над половината от общия им брой, а във Варна и Бургас са обслужени останалите 4.9 млн. По думите на Станулов темповете на нарастване на превозите от и до България вече надхвърлят и най-оптимистичните прогнози, но съвсем скоро тази благоприятна тенденция може да бъде възпряна от ограничените възможности на терминалите и пероните на летище \"София\". Според Станулов стимулиращ фактор за пътническите превози е идеята за хъб по подобие на новото летище в Истанбул, летищата в Персийския залив и Баку. Янко Георгиев, изпълнителен директор на \"България Ер\", подкрепи идеята за разпределителен хъб в София и настоя за държавна политика, която да направи летище \"София\" по-атрактивно място и помогне на авиокомпаниите да увеличат присъствието си. \"Брекзит\" ще се отрази на авиационния пазар като повечето лоу кост компании ще бъдат пребазирани от Лондон в другите европейски пазари. Заплаха за българския трафик няма да има, коментира Янко Георгиев в отговор на въпрос. Проблемът с обучението на пилотите остава на дневен ред заради кадровата криза в световен мащаб, предизвикана от нарастващия брой превозвачи и полети. Гражданската авиация разполага с два учебни центъра за обучение на пилоти , техници и кабинен екипаж, както и действащи центрове за първоначално обучение на пилоти, уточни Станулов", "date": "2018.03.21", "title": "Пътниците на българските летища са се увеличили с 18% през 2017 г."}
{"url": "https://www.dnevnik.bg/sport/2018/03/21/3150282_grigor_dimitrov_se_chuvstva_uveren_i_se_nadiava_da_si/", "text": "Григор Димитров заяви, че започва да се чувства добре и да си връща увереността. В Маями той посочи, че се надява да влезе в ритъм. Българският тенисист се готви за участието си в турнира от сериите \"Мастърс\" в американския град. Той е поставен под номер три в схемата, като  е в един поток с шампиона от Индиън Уелс Хуан Мартин дел Потро . Димитров започна годината добре, но впоследствие формата му спадна. Принос за това имаше и вирус, който го принуди да си вземе почивка и се отрази на подготовката му. \"Определено ще намаля малко очакванията си тази седмица. В последните няколко седмици не съм играл много мачове. Започвам да усещам тялото си добре и съм уверен. Стъпка по стъпка трябва да изградя играта си и да направя така, че да стигна най-добрия си тенис\", каза Димитров, цитиран от сайта на АТП. До момента той не е стигал по-напред от четвъртия кръг в Маями. \"Това е турнир, в който винаги съм искал да се представя добре и през годите имам добри резултати. Но никога не съм стигал толкова далеч, колкото съм искал.\"  Българинът продължи: \"Миналият сезон беше много натоварен – с тренировки, пътувания, много мачове. Нормално е това да се отрази по някакъв начин. През последните седмици чувствам, че не бяха най-добрите за мен.\" \"Затова имам нужда да си върна отново ритъма. Да тренирам пет, шест или седем дни и да се уверя, че тялото ми отговаря добре. И след това да спечеля няколко мача. Надявам се, че скоро ще си върна нивото. Човек трябва да е наясно, че не може винаги да играе по един и същ начин. Затова, когато си на корта, просто трябва да спечелиш с това, с което разполагаш в момента.\"", "date": "2018.03.21", "title": "Григор Димитров се чувства уверен и се надява да си върне ритъма (видео)"}
{"url": "https://www.dnevnik.bg/bulgaria/2018/03/21/3150235_svideteli_zashtitiha_bivshiia_vunshen_ministur_daniel/", "text": "С разпит на свидетели започна по същество делото срещу бившия външен министър Даниел Митов и неговия заместник Христо Ангеличин в специализирания съд днес. Двамата са обвинени, че са ощетили външното ведомство след неправомерно платени пари на фирма за организиране на служебни пътувания - за осигуряване на самолетни билети, хотели и застраховки. Преди обедната почивка пред съда показания дадоха служители на Министерството на външните работи, като всички те защитиха решението за разходването на средствата.  Петима от свидетелите разказаха, че ведомството било обявило обществена поръчка за избиране на фирма, която да осигурява пътуванията на служителите и на министъра. Тя обаче е била късно обявена и поради обжалвания на процедурата министерството е било поставено в ситуация, при която няма да може да изпълнява голяма част от дейността си, свързана със срещи с представители на чужди държави и съответно пътувания. От друга страна, законът не позволява да се сключи сделка чрез директно договаряне - без търг. По тази причина външното ведомство, когато беше оглавявано от Митов, е решило да сключи споразумение със земеделското министерство, на база на което е ползвало самолетните билети на това ведомство, което е имало сключен договор с фирма след провеждане на обществена поръчка. Ладинка Михайлова, ръководила финансовата дирекция във външно, обясни, че министърът не може да съгласува споразумение, договор или каквото и да е, преди това да е направено от всички по административната верига във ведомството. Тя разказа пред съда, че когато е преглеждала споразумението, към него е имало становище от агенцията по търгове, според което Началникът на кабинета на Митов - Владимир Миланов, заяви пред съда, че външно министерство е имало подобни двустранни споразумения и с други ведомства. По думите му, ако оглавяваната от Митов институция не беше сключила споразумението, това е щяло да се отрази изключително негативно и критично на дейността ѝ. От дирекция \"Управление на собствеността\" уверили Миланов, че няма проблем да се ползва търг на друго министерство, обясни още свидетелят. Той заяви, че не му е известно официално становище на Агенцията по обществени поръчки по случая. Следващият свидетел - Анатоли Великов, обясни, че е работил и в други министерства, където също е била позната практиката на споразуменията. Той обясни, че не са имали избор с кое ведомство да сключат споразумение за самолетните билети, тъй като са прегледали списък от Агенцията по обществени поръчки, откъдето разбрали, че някои ведомства вече имат сключени такива споразумения, а договорите на други не могат да покрият нуждата от чести пътувания на външно - като регионалното и екоминистерството, които били малък ползвател на тази услуга. подчерта на няколко пъти свидетелят. Главният секретар на външно министерство в периода 2014-2015 г. Стоян Тодоров обясни, че идеята със споразумението била обсъждана дълго с колегите му. \"Съществува такава практика, не е неправомерна\", заяви той пред съда. Обясни, че законът не позволявал сключването на сделка на пряко договаряне, а ведомството е имало критики към дейността на предишния изпълнител, чийто договор с министерството бил изтекъл, защото не е изпълнил едно от условията по сделката. Накрая заяви, че тази практика, която я има в много министерства, имало \"Това, че сме днес в съда, е доказателство\", каза Тодоров. След обедна почивка съдът продължи с разпит на още трима свидетели. Обвинението срещу Даниел Митов за престъпление по служба и Христо Ангеличин за безстопанственост беше внесено в съда  в края на миналата година . Митов стана част от втория кабинет на Бойко Борисов като част от т.нар. гражданска квота. Беше му повдигнато обвинение  през май 2017 г.  На разпоредителното заседание в процеса се разбра, че Министерството на финансите няма претенции по това дело. Повече вижте  тук . Според прокуратурата Митов като министър на външните работи не е изпълнил служебните си задължения с цел да набави облага за търговско дружество и от това настъпили значителни вредни последици в размер на 494 458.03 лв. за Министерството на външните работи (МВнР). В нарушение на Закона за публичните финанси и Закона за обществените поръчки, сключвайки споразумения към договор с Министерството на земеделието и храните (МЗХ), Митов задължил МВнР да преведе чрез МЗХ на търговското дружество инкриминираната сума и не предвидил контрол по изпълнението на ценовото предложение по така сключените споразумения. Прокуратурата твърди, че вместо да се спази законът, тъй като са налице основания за провеждане на процедура за възлагане на обществена поръчка по реда на Закона за обществените поръчки, външно министерство е сключило две споразумения (от 15.01.2016 г. и от 22.04.2016 г.) със земеделското министерство, по силата на които са ползвали услугите на търговско дружество чрез министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на Министерството на земеделието и храните.", "date": "2018.03.21", "title": "Свидетели защитиха бившия външен министър Даниел Митов и заместника му"}
{"url": "https://www.dnevnik.bg/morski/2018/03/21/3150386_zaduljitelnata_vinetka_za_putia_varna_-_zlatni_piasuci/", "text": "Поддръжката на пътя Варна – Златни пясъци предизвика спор между общинската администрация и Агенция \"Пътна инфраструктура\". По тази причина от началото на тази година всички автомобили, движещи се по магистралата, са задължени да имат винетен стикер. Проблемът е в това, че освен курортните комплекси \"Св. Константин и Елена\" и Златни пясъци тя обслужва и гъстонаселената вилна зона, която е част от града. Двата курорта също са част от градския район \"Приморски\". От община Варна отказват да обслужват магистралата, дълга около 20 км, тъй като тя е част от републиканската пътна мрежа, а от Агенция \"Пътна инфраструктура\" - тъй като тя на практика обслужва територията на общината. Спорът продължава вече повече от десет години, но през 2005 г. все пак беше постигнато споразумение с предходната местна администрация пътят да се ползва без такса. Неговият срок обаче вече е изтекъл. По тази причина по време на днешната сесия на общинския съвет във Варна кметът на града Иван Портних предложи с проблема да се занимае специална работна група, излъчена от съвета. Едно от възможните решения е пътната агенция все пак да ремонтира магистралата, след което да прехвърли собствеността върху нея на община Варна.", "date": "2018.03.21", "title": "Задължителната винетка за пътя Варна - Златни пясъци скара общината и пътната агенция"}
{"url": "https://www.dnevnik.bg/biznes/2018/03/21/3150397_jrebiiat_za_obnoviavaneto_na_sustava_na_energiiniia/", "text": "Парламентът прие процедурни правила за провеждането на жребий за обновяване на Комисията за енергийно и водно регулиране (КЕВР), за предлагане на кандидати за нови членове и процедура за избор от парламента. Решението беше прието с 97 гласа \"за\" и 2 \"въздържал се\". Жребият ще се състои на 4 април от 14.00 часа на открито заседание на парламентарната комисия по енергетика, което ще се излъчва в реално време в интернет на страницата на парламента. Жребият беше изтеглен с ден по-рано, за да може резултатът да бъде оповестен в пленарната зала, съобщи БНТ. Първоначалният проект за решение предвиждаше той да се състои на 5 април, но председателят на енергийната комисия Делян Добрев предложи промяна на датата с аргумента, че 6 април е почивен ден. Деветчленната КЕВР ще се обнови чрез жребий с двама членове със стаж в областта на енергетиката, един със стаж в областта на водоснабдяването и канализацията и един член измежду членовете с юридически стаж и стаж в областта на икономиката. Името на председателя не участва в жребия. Предвидени са три отделни тегления. При всяко теглене има по две кутии - в едната са имената на членовете на КЕВР, които участват в тегленето, а във втората - листчета с текст \"мандатът се прекратява\" и \"мандатът не се прекратява\". Гост на заседанието ще тегли листче от едната и от другата кутия. Предложения за нови членове на КЕВР могат да се правят от народни представители или от парламентарни групи до 17 април включително. След това ще бъде извършена предварителна проверка от комисията по досиетата и изслушване на кандидатите в парламентарната комисия. Гласуването за членове ще е явно, като за избран ще се смята кандидатът, получил повече от половината от гласовете на присъстващите народни представители.", "date": "2018.03.21", "title": "Жребият за обновяването на състава на енергийния регулатор ще е на 4 април"}
{"url": "https://www.dnevnik.bg/zdrave/2018/03/21/3150405_zdravnoto_ministerstvo_otnovo_udulji_sroka_za_proekta/", "text": "За втори път Министерството на здравеопазването обяви, че удължава срока за изготвяне и кандидатстване с проектното си предложение за модернизация на системата на Спешната медицинска помощ в страната. Първия път заради смяна на министъра  срокът се отложи от средата на декември 2017 г.  на 30 март 2018 г., а този път отсрочката е с месец и половина до средата на месец май 2018 г. В това време Министерството на здравеопазването трябва да изготви документите и плановете за ремонт на общо 237 спешни центъра, техните филиали и спешните отделения в държавните болници, за доставка и монтаж на медицинска апаратура и за закупуването на 400 нови линейки. Общият бюджет на подготвяното проектно предложение е 163 502 132 лв., като парите ще дойдат безвъзмездно по процедурата \"Регионална здравна инфраструктура\" по оперативна програма \"Региони в растеж\" 2014-2020. \"Удължаването на срока за подаване на проектното предложение се налага, от една страна, поради комплексния характер на дейностите, планирани за изпълнение в мащабния инфраструктурен проект, който е единствен по рода си в страната с големия териториален обхват и сложност за изпълнение на планираните дейности на територията на цялата страна. От друга страна, допълнителното време ще улесни работата на консултантите по документалното обезпечаване на проектното предложение\", посочват от пресцентъра на министерството. Новите линейки На 19 март 2018 г. ведомството е обявило обществена поръчка за доставка на 400 броя линейки с необходимото оборудване в изпълнението на друга част от проекта. Предвидени са 185 линейки за превоз, първоначално лечение и мониторинг на пациенти, 42 линейки с повишена проходимост, 78 линейки от тип 4x4 и 95 линейки за интензивни медицински грижи. Обществената поръчка за тях е на стойност 58 405 980 лв. (с ДДС). До края на тази година се очаква да бъдат доставени първите линейки, съобщава ведомството. Едно от основните изисквания в обявената процедура е доставчикът да осигурява минимум 5 години гаранция на колите и медицинското оборудване в тях. При сигнал за повреда сервизът трябва да реагира в рамките на 2 дни, а ремонтът да не трае повече от 72 часа. Освен новите линейки по проекта за модернизация са предвидени и ремонти и оборудване на 237 обекта на територията на цялата страна - спешните отделения, разкрити в 34 лечебни заведения за болнична помощ с над 50% държавно участие, 27 центъра за спешна медицинска помощ и разкритите към тях 176 филиала и изнесени екипи за спешна медицинска помощ.", "date": "2018.03.21", "title": "Здравното министерство отново удължи срока за проекта за модернизация на спешната помощ"}
{"url": "https://www.dnevnik.bg/sviat/2018/03/21/3150411_edno_mafiotsko_ubiistvo_preobrazi_slovakiia_no_dokoga/", "text": "На 26 февруари сутринта Словакия научи за едно двойно убийство. Млад разследващ журналист и приятелката му са били застреляни. Това бе станало в малката им къща в село недалеч от словашката столица Братислава. Някой ми се обади да ми каже какво се е случило и аз си помислих: \"О, това е ужасно\". И си беше така. Дотогава никога не бях чувала името на  Ян Куцяк . Не бях чела статиите му; никой не ми ги беше препоръчвал. Но дори и да бях ги чела, може би нямаше да съумея да се съсредоточа достатъчно, за да проследя заплетените връзки, които той описва. Връзки, толкова сложни, че приличат на химически формули. Този ден беше много студено, но на публични места в Братислава започнаха да се появяват снимки на усмихнатите двама млади - на същата възраст като моите пораснали деца - а хората палеха свещи и ги слагаха до фотографиите. Вече нищо нямаше да бъде същото. Ние просто спряхме да обръщаме внимание на нормалния си живот. Бяхме обладани от новините, пресконференциите, дискусиите и постовете във \"Фейсбук\". На следващия ден  редакторът на Куцяк  публикува неговата последна и незавършена статия, която излезе във всички вестници и бе прочетена от повече хора, отколкото която и да било друга статия, за която може да се сетим. Историята, която  Куцяк ни разказва , е фактически бъркотия от истории, в които участват членове на калабрийската организирана престъпна група Ндрангета, свързани със словаци чрез инвестиции, получаване на европейски субсидии за земеделски земи, на които нищо не расте, както и банкрутирали фирми. Всичко това  Куцяк свързва със съдии , данъчни служители и политици от управляващата партия. Можете да четете това като полицейски доклад, като социологическо изследване, като комедия или драма. В тази история има дори една красива жена с главозамайваща кариера, която от модел в реклама за трактори я издига до бизнес дама и близък сътрудник на премиера и я отвежда също до калабрийски бизнесмен. Да, това може да сe чете и като сапунена опера. Всеки, който е чел  последната статия на Куцяк , може да види абсурда разследването на убийството да бъде надзиравано от същите хора, които Куцяк посочва в своите репортажи: вътрешния министър Роберт Калиняк и премиера Роберт Фицо (които след това подадоха оставка в отговор на обществения протест). Последваха поредица улични протести - най-големите в историята на нашата страна. Множествата бяха още по-големи от онези по време на Нежната революция през ноември 1989 г. Хората се събираха спонтанно из цялата страна и дори извън границите ѝ. Това несъмнено бяха първите протести срещу корупцията. Гневът към някого, който крои планове да краде от вас, обаче е едно нещо. Съвсем друго нещо е да отдадеш почит към убит журналист, разкрил тази схема, и да застанеш до неговото опечалено семейство. Словакия вече не е разделена между опозиция и управляваща коалиция, между либерали и католици, между леви и десни. Ако политици бяха призовали към митинги, те нямаше да постигнат протест от такъв голям мащаб. Демонстрациите обаче бяха организирани от студенти. Те дадоха трибуна на Мария, сестрата на Куцяк. И поканиха активисти, включително защитници на правата на хомосексуалните и един епископ, който е бил отстранен от църквата заради направени от него разкрития за финансови нередности в църковната йерархия. Хората скандираха за оставка на правителството. Творчеството на обикновените хора произведе лозунги, които осмиваха по стотици начини политическите лидери, като даже се цитираха Шекспир и други писатели. За една нощ нашият проевропейски премиер се ожесточи дотолкова, че изригна разни конспиративни теории по начина, по който го правят крайнодесните. Това обаче имаше малък ефект. След като обвини  Джордж Сорос , че подклажда протестите, хората се смяха, присмя се и печатът. На една от демонстрациите малко момче имаше на гърба на палтото си надпис: \"Аз съм прекалено голям, за да вярвам в приказките за Сорос\". Когато Фицо се опита да говори като Виктор Орбан, явно беше забравил, че унгарският премиер разполагаше с години, за да оформи своя нелиберален режим, и има пълната поддръжка на медиите в Унгария. Все пак днес Словакия няма заряда на диктатурата, нито на фашизма. През 90-те години на миналия век ние бяхме първата страна в посткомунистическата Централна Европа, изпитала управлението със силна ръка - на  Владимир Мечиар . Накрая режимът на Мечиар бе отстранен от вълна на гражданска съпротива. Прекалено рано е да знаем какъв ще е резултатът от последните протести. Румъния и България станаха пример за страни, където  огромни демонстрации срещу корупцията  не можаха да доведат до значителна политическа промяна. Не е от полза това, че в Словакия няма видима проевропейска алтернатива на настоящото управление. Все още обаче е възможно да съумеем да променим атмосферата за повече от само няколко седмици. Вярвам, че нашата страна с население от 5.4 млн човека се е показала готова за демокрация, до голяма степен благодарение на реакцията на младите хора. Чехите и словаците са запленени от \"магическите числа\". Чехословакия е основана през 1918 г. и престава да съществува през 1938 г., след като Мюнхенското споразумение позволява на Хитлер да я разреже. Комунистите идват на власт с преврат през 1948-та. Пражката пролет е през 1968 г. Мечиар, чийто режим вървеше надолу към диктатурата, бе победен през 1998 г. Ян Куцяк и неговата приятелка Мартина Кушнирова бяха убити, защото заплашваха мафията. След като съветските войски смазаха Пражката пролет през 1968 г., студентът Ян Палах се самозапали в Прага в името на свободна Чехословакия. Тези истории може да са различни, но имат нещо общо: техните герои са толкова млади. /БТА - - - - - - - *Б. изд.: Марта Фришова е словашки журналист и съоснователка на Централноевропейския форум в Братислава. ", "date": "2018.03.21", "title": "Едно мафиотско убийство преобрази Словакия, но докога"}
{"url": "https://www.dnevnik.bg/sport/2018/03/21/3150412_nepoklatimiiat_hegemon_v_bulgarskiia_sport_i_zlatnata/", "text": "Волейболистките на \"Марица\" приемат \"Левски\" тази вечер в първия мач от финалите в женското първенство. Съставът от Пловдив влиза като абсолютен фаворит с надеждата да удължи пълната си хегемония с четвърта поредна титла. В устремния си път отборът, воден от Иван Петков, е във впечатляваща серия от 55 поредни победи в първенството, като три от тях са служебни. Последната загуба на \"Марица\" е у дома с 1:3 срещу \"Левски\" от 14 ноември 2015 г. За четвърти пореден път пловдивският отбор ще играе със сините в спора за титлата. Първият мач е от 18.30 часа тази вечер и ще бъде излъчван на живо по \"Диема спорт\", както и в канала на \"Марица\" в You Tube. Играе се до две победи от три мача.", "date": "2018.03.21", "title": "Непоклатимият хегемон в българския спорт и златната му серия (инфографика)"}
{"url": "https://www.dnevnik.bg/sviat/2018/03/21/3150427_referendum_za_pravomoshtiiata_na_razuznavaneto/", "text": "Холандската крайнодясна партия на депутата Герт Вилдерс има възможност да затвърди днес позициите си по места на изборите за общински органи на властта, а междувременно холандците ще изразят мнението си за закон, който цели разширяване на правомощията на службите за сигурност. Около 12 милиона холандци ще избират членовете на 380-те общински съвета в страната. Местните избори са важно предизвикателство най-вече за крайната десница, основната опозиционна сила срещу либералното правителство на Марк Рюте, но политическите дебати са доминирани през последните седмици от консултативния референдум, който е произвеждан също днес. Законът, който ще влезе в сила на 1 май, предоставя на службите за сигурност разширени правомощия най-вече откривайки им достъп до данни на интернет потребителите в рамките на разследвания на джихадистки дейности. Преценяван от някои за необходим и като убиец на свободата от други, текстът предизвиква разделение и за него се излива много мастило. Според последните проучвания на общественото мнение 53 процента от избирателите ще подкрепят проектозакона, съобщи холандската информационна агенция АНП. Референдумът бе организиран вследствие на възмущението на петима студенти от Амстердам, противопоставили се на текста и подкрепени от личности от медийното пространство. Правозащитни организации също са против законопроекта от самото му представяне. Те се опасяват, че лични данни, нямащи никаква връзка с текущи разследвания, ще бъдат събирани от службите за сигурност в рамките на техните разследвания. Поддръжниците на закона, обратното, приветстват увеличаването на капацитета на службите за сигурност да наблюдават опасни групи като джихадистките организации. Местен тест за крайната десница До известна степен изместени на втори план от референдума, изборите за органи на местната власт са разглеждани като тест за крайната десница. \"Силният човек\" в холандската опозиция, антиислямският депутат Герт Вилдерс, иска да разшири влиянието си и да затвърди позициите си на местно равнище. Към момента представена в общинските съвети на Хага и Алмере, неговата Партия на свободата е издигнала кандидати в тридесет общини, от севера до юга, изпълнена с решимост след спечелените 20 места на парламентарните избори миналата година, на които иначе победиха либералите на министър-председателя. \"Десните партии спечелиха на изборите през 2017 година главно заради слабата привлекателност на левите, като това не се промени\", анализира Руд Коле, професор по политически науки в университета в Лайден. Електоратът на десницата и на крайната десница обаче се фрагментира. Партията на свободата е изправена пред пряката конкуренция на \"Форум за демокрация\" - нововъзникнала малка партия, ръководена от харизматичния Тиери Боде - който би могъл да привлече най-младите, най-консервативните и най-образованите избиратели. Боде - юрист по образование и привърженик на един нехарактерен за парламента стил на дебатиране - спечели две места на последните парламентарни избори. Неговата партия обаче издига кандидати само в общините на Амстердам и Ротердам. Междувременно двама млади кандидати на по 14 години също фигурират в избирателните листи - единият в Тилбург, на юг, а другият - в съседния град Сомерен. Ако бъдат избрани, те ще трябва обаче да изчакат, докато навършат 18 години, за да могат да заемат местата си на общински съветници. /БТА", "date": "2018.03.21", "title": "Референдум за правомощията на разузнаването засенчи местните избори в Холандия"}
{"url": "https://www.dnevnik.bg/bulgaria/2018/03/21/3150431_ot_izrael_radev_predupredi_che_socialnata_izostanalost/", "text": "През втория ден на официалното си посещение в Държавата Израел президентът Румен Радев посети Мемориалния комплекс в памет на жертвите на Холокоста \"Яд Вашем\", Кнесета на Израел и положи венец пред пред гробовете на жертвите на кораба \"Салвадор\". Държавният глава също така взе участие в Шестия глобален форум за борба с антисемитизма, съобщи БТА. През 1943 г. българите спасиха своите сънародници евреи, но всъщност спасиха и себе си, спасяваха своето кътче от цивилизацията, спасиха достойнството си, отстояха и достойнството на Европа, заяви Радев пред Шестия глобален форум за борба с антисемитизма. Този светъл бунт на нашия народ срещу овладялото цяла Европа мракобесие си обясняваме не само с куража на праведните, но и с живия спомен за османското владичество, коментира държавният глава. Според него опитът от безправието е една от причините расовите теории да се разбият в непоклатимата човещина на тогавашните българи. Радев посочи, че ужасът на Холокоста вече е история, но сянката на антисемитизма и омразата продължава да бъде заплаха за нашите общества. Според него една от причините за упорития вирус на антисемитизма е интелектуалната и социална изостаналост. Антисемитизмът и другите форми на ксенофобия дават лесни обяснения на лични и групови фрустрации. В нашия все по-поляризиран свят антисемитизмът се вкоренява в социално ощетените слоеве, посочи президентът. Затова си струва да помислим как да изцелим социалната дисхармония, която улеснява проповедниците на антисемитизма, отбеляза Радев. Той смята също, че, за да профилактираме вирусът на антисемитизма и всяка друга форма на ксенофобия, е необходима и изострена чувствителност към болката.", "date": "2018.03.21", "title": "От Израел Радев предупреди, че социалната изостаналост улеснява проповедниците на ксенофобията"}
{"url": "https://www.dnevnik.bg/sport/2018/03/21/3150439_omoniia_uvolni_ivailo_petev/", "text": "Ивайло Петев вече не е треньор на  кипърския клуб \"Омония\" (Никозия) , след като беше уволнен от тима. \"Детелините\" съобщиха на официалния си сайт, че прекратяват едностранно договора на българския специалист, който започна работа в Кипър на 14 декември. Причина за уволнението стана негативна серия от пет поредни загуби, която доведе и до голямо напрежение в клуба. Петев разкритикува ръководството на \"Омония\", след като отстранени от него играчи впоследствие бяха върнати. \"Клубът съобщава, че договорът на Ивайло Петев беше прекратен едностранно. Освен това ще бъдат предприети законови действия срещу него заради клеветнически твърдения, публикувани в български уебсайт. Възможно е да бъдат предприети действия и от членове на клуба срещу г-н Петев и българското издание\", гласи официално съобщение на \"Омония\". Петев започна работа в \"Омония\" в средата на декември с договор до края на сезона. Той имаше поставена цел да класира тима сред първите шест, за да  гарантира участие в шампионските плейофи . В първите си десет мача той постигна 10 победи, но след това започна серия от слаби резултати. В началото на годината Петев отстрани от отбора трима футболисти – Рафаел Лопеш, Алекс Соареш и Маргаса. Преди ден в интервю българският треньор намекна, че тримата португалци играят съмнително и затова са били отстранени. Той дори се оплака, че ръководството ги е върнало през главата му. Слабата серия на \"Омония\" от пет поредни загуби беше съпътствана и от финансова криза, заради която помощникът на Петев Алекси Желязков напусна отбора. В същото време трябваше да има и събрание на акционерите в клуба, но настоящото ръководство го отложи за след края на сезона. След изявленията на Петев тримата футболисти са подали оплаквания в полицията, а в сряда по обед и българският треньор е бил привикан, за да даде писмени обяснения. \"Аз съм чист и нямам нищо против \"Омония\". Не искам да изпадам в повече подробности, дойдохме в полицията само за да изчистим имената си\", заяви Маргаса. Адвокатът на тримата футболисти пък съобщи, че е готов да предостави разпечатки от телефонни разговори и банкови сметки, за да докаже, че играчите са чисти. Минути по-късно от \"Омония\" разпространиха информацията, че уволняват българския специалист. Неговият договор беше до края на сезона с опция за удължаване при класиране за участие в европейските клубни турнири.", "date": "2018.03.21", "title": "\"Омония\" уволни Петев за слаби резултати и упреци за съмнителни мачове"}
{"url": "https://www.dnevnik.bg/politika/2018/03/21/3150438_kabinetut_misli_kak_da_spre_zloumishlenoto_objalvane/", "text": "Промени в законодателството, които да спрат злоумишленото обжалване на обществени поръчки, и други, които да дадат инструменти за борба с престъпността, бяха обсъдени на днешното правителствено заседание, се разбира от разпространената стенограма. Работни групи с участието на всички заинтересовани институции, готвят изменения в Закона за обществените поръчки и в Наказателния кодекс, посочиха вицепремиерът Томислав Дончев и министърът на правосъдието Цецка Цачева. Прецизират се текстовете за кръга заинтересовани лица при обжалване на обществените поръчки, като целта е да не бъдат спирани с години значими проекти, което води до загуба на средства и невъзможност да бъдат реализирани важни за обществото политики. В момента правото да обжалва обществени поръчки, което е уредено в европейските директиви, има всеки заинтересован, обяснява вицепремиерът Томислав Дончев. \"Примерно фризьорски салон, баничарница, приемаме, че има интерес от строителство на магистрала, примерно, или от изграждането на електронна система – има право да жали\", казва той и добавя, че опитът е да бъде свит кръгът от заинтересовани страни. \"По логиката, която се опитваме да въведем, е, че фризьорски салон не може да строи магистрала\", заявява Дончев. Премиерът Бойко Борисов лансира тезата, че такова обжалване, като на тол-системата, е саботиране на държавата. \"И това година и половина не може да се въведе заради обжалване. Тол-системата две години. И то си личи умисълът – чака се последният момент, шест часа вечерта без една минута, тогава се внася от някоя фирма и блокира нещо, което ни струва милион и половина на ден. До вчера асфалт не се ядеше, а сега всички искат асфалт. Хубаво, ама по милион и половина ние губим от това, че тол-системата не работи, години наред не можахме и чак сега преодоляхме тази пречка\", обяснява Борисов. Готвените промени в наказателното законодателство са свързани основно с приравняване на противозаконното отнемане на автомобил с кражба.", "date": "2018.03.21", "title": "Кабинетът мисли как да спре злоумишленото обжалване на обществени поръчки"}
{"url": "https://www.dnevnik.bg/sviat/2018/03/21/3150457_plateni_pisachi_na_falshivi_novini_sa_pomagali_na/", "text": "Фалшиви профили в социалните мрежи и блогове от името на несъществуващи хора са били използвани в помощ на кандидатурата на Дилма Русеф за президент на Бразилия през 2010 г., показва разследване на Би Би Си. Днес както тя, така и нейната Работническа партия отричат да са знаели за тази операция. Става дума за популярни в социалната мрежа Orkut тогава имена като 56-годишния блогър Армандо Сантяго от малкото градче Покош дъ Калдаш, който критикуваше опозицията за разпространяване на \"фалшиви имейли срещу Дилма Русеф, които аз опровергавам един по един тук, доколкото мога\". Оказва се, че Армандо е една от измислените личности, поддържани в Orkut и в \"Туитър\" от четирима души, получавали всеки месец по 1400 долара, за да пишат текстовете за блога му. И това не е единственият случай за поддържане на фалшиви профили. Би Би Си разговаря с трима от групата, поддържала \"Армандо\", според които са били наети от фирма за политически маркетинг в Сао Паулу. Задачата им била да опровергават уж разпространени фалшиви новини за Дилма и да нападат основния ѝ опонент - Жозе Силва от социалдемократическата партия. След това публикациите били тиражирани през поне 130 фалшиви профила в \"Туитър\". Един от тях е на \"Жулиана Миранда\", но на снимката всъщност е блогър от Финландия. Същото се повтаря и в кампанията за преизбирането на Дилма през 2014 г., когато компания от Рио де Жанейро плаща на около 40 души от цяла Бразилия да създават и захранват хиляди фалшиви профили, като тази \"услуга\" се продава на политиците. Много е трудно да се прецени днес какъв е бил ефектът от подобни кампании. Русеф бе подложена на импийчмънт за манипулиране на бюджетни данни и бе отстранена от поста през 2016 г. През октомври 2018 г. предстоят редовни президентски избори. Интервюираните от бразилската секция на Би Би Си описват как са създавали фалшиви новини, като например тази, че Жозе Сера подкрепя абортите и във Ватикана обсъждали да го анатемосат и изключат от църквата. За да няма как да се провери автентичността, се вмъквали изрази като \"източници от Ватикана, пожелали анонимност\". \"Кой и как би могъл да провери нещо подобно\", пита днес един от авторите. Участниците в проекта наричали фалшивите си профили \"екто\", съкращение от ектоплазма. Шефовете им ги инструктирали измислените личности да са с различен демографски профил, образование, произход, професии и дори стил на писане, за да изглеждат автентични и да достигат до най-различни социални прослойки. Така се появили домакини, работници и индианци, създаващи усещането, че кандидатката на левицата е подкрепяна от широк кръг в обществото. През 2010 г. не са били използвани ботове, а всичко е било писано и въвеждано ръчно. Снимките на измислените личности са взимани от сайтове извън Бразилия, много често - от платформи за запознанства и за предпочитане симпатични или атрактивни жени, за да привличат мъжете. Компанията работодател е Ahead Marketing, която отказва да коментира дали е била наета от кампанията на Дилма Русеф през 2010 г., защото си имала вътрешни правила за поверителност. Би Би Си не разполага с документи за плащания от щаба на Русеф, но агенцията е получила по същото време 70 000 долара от съюзника ѝ и един от координаторите на кампанията ѝ Фернандо Пиментел. \"Навремето мислех, че правим нещо много важно, че блогът е за мониторинг на лошата журналистика. Днес мисля по различен начин\", казва един от поддържалите профила на \"Армандо\". Негов колега допълва: \"Трудно мога да обясня какво сторих през 2010 г. Не беше журналистика, беше нещо друго, нещо, което може да е много опасно.\"", "date": "2018.03.21", "title": "Платени писачи на фалшиви новини са помагали на Дилма Русеф да стане президент"}
{"url": "https://www.dnevnik.bg/photos/2018/03/21/3150264_fotogaleriia_kakvo_se_krie_pod_razrusheniia_mavzolei/", "text": "Компресори за пречистване на въздуха, телефонна централа и електрически генератори са част от оборудването, което е останало на първото ниво от бункера под бившия мавзолей на Георги Димитров в Градската градина в София.", "date": "2018.03.21", "title": "Фотогалерия: Какво крият подземията на мавзолея на Георги Димитров"}
{"url": "https://www.dnevnik.bg/sport/2018/03/21/3150436_vseki_gol_na_salah_nosi_11_minuti_bezplatni_razgovori/", "text": "Със своите 28 гола във Висшата лига от началото на сезона Мохамед Салах бързо се превърна в новата голяма звезда в английския футбол. Египетският нападател на \"Ливърпул\" не само уверено води отбора си към силно представяне в Шампионската лига и първенството, но и привлича интереса на рекламодатели. Салах стана рекламно лице на \"Водафон\" за родината си в рекламна кампания по стартирането на нова клиентска услуга. Телекомуникационната компания предлага за всеки гол на Салах, отбелязан с екипа на \"Ливърпул\", 11 минути безплатни разговори към мобилния им план. Медиите в Англия посочват, че \"Водафон\" има 43 милиона абонати в Египет, а средната цена е 0.13 евроцента. Дотук през сезона нападателят се разписа общо 36 пъти в 41 мача от всички турнири. Салах премина в \"Ливърпул\" миналото лято от \"Рома\" срещу 42 милиона евро.", "date": "2018.03.21", "title": "Всеки гол на Салах носи 11 минути безплатни разговори на фенове в Египет"}
{"url": "https://www.dnevnik.bg/sviat/2018/03/21/3150467_rusiia_izgoni_organizaciia_german_marshall_fund/", "text": "Министерството на правосъдието на Русия е включило американската неправителствена организация German Marshall Fund в списъка на структурите, които не са желани на руска територия. Не се дават подробности каква е причината, а само се посочва, че това е в съответствие с федералния закон \"За мерките за въздействие върху лица, причастни към нарушение на основополагащите права и свободи на човека, правата и свободите на гражданите на Руската федерация\". По този начин вече на 14 неправителствени международни организации е забранено да извършват дейност в Русия. Сред тях са \"Открита Русия\" на Михаил Ходорковски и добавената през миналата година румънска Черноморски тръст за регионално сътрудничество. German Marshall Fund of the United States (GMF) е непартийна организация с основна мисия да стимулира трансатлантическото сътрудничество. Тя е основана през 1972 г. като жест от правителството на Федерална република Германия по повод 25-годишнината от плана \"Маршал\". Централата ѝ е във Вашингтон и има поделения в градове като Берлин, Париж, Брюксел, Анкара, Варшава, Букурещ и Белград. Едно от предстоящите събития, организирани от GMF, е публичната дискусия във Вашингтон на тема \"Външната политика на Владимир Путин през новия му президентски мандат\".", "date": "2018.03.21", "title": "Русия изгони организацията German Marshall Fund"}
{"url": "https://www.dnevnik.bg/biznes/2018/03/21/3150465_parlametarnata_komisiia_za_chez_iska_da_znae_kak_vurvi/", "text": "Временната парламентарна комисия за бизнеса на ЧЕЗ в България ще поиска информация по арбитражното дело на държавата с чешката компания и ще изслуша представители на ДАНС и Държавна агенция \"Разузнаване\" на следващото си заседание, съобщи БНР. Това решиха депутатите от временната комисия на първото си заседание. В по-късен етап вероятно ще бъде изслушан и премиерът, обясни председателят на комисията Жельо Бойчев (БСП).", "date": "2018.03.21", "title": "Парламентарната комисия за ЧЕЗ иска да знае как върви арбитражното дело"}
{"url": "https://www.dnevnik.bg/sport/2018/03/21/3150290_moskovskata_laboratoriia_e_otklonila_chetiri_pokani_za/", "text": "Възстановяването на правата на Руската антидопингова агенция (РУСАДА) изглежда неосъществимо към днешна дата, смята президентът на Световната антидопингова агенция (WADA) Крейг Рийди. Той заяви, че Русия е игнорирала четири предложения за съвместен анализ на данни от московската лаборатория. Даването на достъп на служители на WADA до антидопинговия център в Москва е един от критериите за възстановяване на правата на РУСАДА. От WADA искат още Русия да признае заключенията от доклада на комисията \"Макларън\", което  страната отказва да приеме . \"Искаме да върнем обратно Русия. Жалко е, че отнема толкова много време на руските власти. Напредъкът е бавен въпреки значителните усилия, които се правят, за да накараме руските власти да приемат твърденията от докладите на Макларън и Шмид\", каза Рийди на симпозиум на WADA в Лозана. Докладът \"Макларън\" доведе до изключване на Русия от олимпийското движение и забрана за участие на руски спортисти под националния флаг на олимпийските игри в Рио и Пьонгчанг. В края на февруари  МОК отмени  санкцията на Русия . Рийди твърди, че от WADA са се опитали да влязат в контакт с руските власти по време на игрите в Пьонгчанг. Тогава Световната антидопингова агенция е призовала за съвместни действия, но \"предложенията им не са били чути\". \"Големите губещи са руските спортисти. Ако Русия не може да има валидна антидопингова организация, останалата част от света няма да приеме промяната. Време е ситуацията да се промени в интерес на чистите спортисти\", каза още Рийди. ", "date": "2018.03.21", "title": "Световната антидопингова агенция съжалява за бавния напредък на Русия"}
{"url": "https://www.dnevnik.bg/sviat/2018/03/21/3150227_deinostta_na_keimbridj_analitika_se_e_prostirala/", "text": "Американските избиратели имат доста въпроси за евентуалната роля на \"Кеймбридж Аналитика\" (Cambridge Analytica, CA) - компания за обработка на данни с централа в Лондон - при избирането на Доналд Тръмп за президент на САЩ през 2016 г. Компанията, която по време на предизборната кампания е извършвала консултантска дейност за Тръмп, бе разтърсена в петък заради съобщения на вестниците \"Ню Йорк таймс\" и \"Обзървър\", че по неправомерен начин е придобивала данни от потребители на \"Фейсбук\" - което накара социалната мрежа да забрани на компанията да присъства на нейната платформа, а британските власти - да поискат обяснение. \" Кеймбридж Аналитика \" обаче може да е проблем не само за американците и британците. Компанията твърди, че е работила в широк кръг страни, включително в Австралия, Бразилия, Кения, Малайзия и Мексико, а политиците в някои от тези държави искат дейността ѝ да бъде разследвана. Списъкът със страните идва директно от представители на компанията, които наскоро били заснети от репортер на британския \"Четвърти канал\". Журналистът се представил за потенциален клиент, представител на богато семейство от Шри Ланка, което желае да увеличи политическото си влияние. На последвалите срещи, продължили четири месеца, служители на \"Кеймбридж Аналитика\" рекламирали извършваната от тях по целия свят дейност. Макар критиките към \" Кеймбридж Аналитика \" да са концентрирани върху предполагаемата употреба от нейна страна на данни, събрани от страници в социалната мрежа, изпълнителният директор на компанията Александър Никс на видеозаписа, изглежда, оправдава използването на подкупи и изнудването със сексуални компромати като начин за накланяне на избори в нечия полза. \"Моля, не обръщайте прекалено внимание на това, което казвам\", заявява Никс пред репортера на \"Четвърти канал\" на по питие в хотел в Западен Лондон. \"Само ви давам примери какво може да се направи и какво вече е правено.\" \"Кеймбридж Аналитика\" е основана през 2013 г., но е свързана с SGL Group - утвърдена британска компания, работеща от 1993 г. Според страницата на SGL Group в интернет тя е \"провеждала програми за промяна в поведението в над 60 страни\", представяйки себе си като услуга за предоставяне на данни, анализи и стратегии \"на правителства и военни структури по целия свят\". SGL Group създала преди пет години \"Кеймбридж Аналитика\", за да участва в американската политика; съсобственик на компанията е  Робърт Мърсър , американски мениджър на хедж фонд и милиардер. На страницата на компанията в интернет обаче е посочено, че освен в Америка и Великобритания тя има представителства в Малайзия и Бразилия, а Предполагаемата роля на \"Кеймбридж Аналитика\" в миналогодишните избори в Кения, които бяха съпътствани от обстановка на хаос, вече е подложена на внимателно проучване. Миналата година компанията отказа да потвърди пред кенийски репортери каква роля играе там, а на нейната страница е посочена единствено дейността ѝ за анализи на данни и проучвания по време на изборния цикъл през 2013 г. На записаните със скрита камера кадри на \"Четвърти канал\" Марк Търнбул, административният директор на \"Кеймбридж Аналитика политикъл глоубъл\", обаче заявява, че компанията е \"ръководила\" предизборните кампании на кенийския президент Ухуру Кенята през 2013 и 2017 г. \"Два пъти променяхме образа на цялата партия, пренаписвахме програмата ѝ, направихме 50 000 проучвания\", казва Търнбул, допълвайки, че компанията е имала пръст в \"буквално всеки един елемент от кампанията (на Кенята)\". Кенята спечели изборите през август миналата година, резултатите от които бяха оспорвани от опозицията и впоследствие обявени за недействителни от кенийския Върховен съд. През октомври Кенята спечели повторните избори, след като неговият опонент Рейла Одинга отказа да участва. Както и в предишни години, Миналогодишните избори ще бъдат запомнени по-специално с използването на реклами за политически атаки в социалните мрежи, които се оформиха като влиятелна нова медия в Кения. \"Прайвъси интернешънъл\", регистрирана в Лондон благотворителна организация, констатира, че за създаването на тези кампании в интернет в полза на Кенята е спомогнала американска компания от дигиталната сфера на име \"Харис медия\". Подобно на \"Кеймбридж Аналитика\", базираната в Тексас \"Харис Медия\" е работила за кампанията на Тръмп през 2016 г., както и в Европа за крайнодесни организации като \"Алтернатива за Германия\". Някои от лидерите на кенийската опозиция искат участието на \"Кеймбридж Аналитика\" в кенийската политика да бъде разследвано, като по всяка вероятност и други страни ще проверят нейната роля в техни избори. Малайзийският премиер Наджиб Разак отрече твърденията, че правителството му е работило с \"Кеймбридж Аналитика\", и обвини сина на неговия противник Махатхир Мохамад, че е използвал нейните услуги. Австралийските политически партии също отрекоха да са използвали услугите на компанията, макар че бивш министър, в чийто ресор е попадала киберсигурността, заяви пред телевизия Ес Би Ес, че се е срещнал с Никс и други представители на \"Кеймбридж Аналитика\" на \"частна вечеря\". на SGL по време на изборите за законодателно събрание на щата Бихар през 2010 г. В петък вестник \"Хиндустан таймс\" също така съобщи, че преди националните избори догодина \"Кеймбридж Аналитика\" и индийският й партньор провеждат разговори както с управляващата партия \"Бхаратия джаната\", така и с опозиционната политическа сила Индийски национален конгрес. Пълният обхват на тази дейност е неизвестен. На излъчените от \"Четвърти канал\" кадри Търнбул заявява, че \"Кеймбридж Аналитика\" е използвала \"различна организация, за да ръководи много успешен проект в една източноевропейска страна\", добавяйки, че тя \"се е появила, свършила си е работата, изчезнала е и произвела настина добър материал\". Въпросната държава не беше назована. В края на миналата седмица Никс оспори репортажа на \"Четвърти канал\", като заяви, че заснетите му изказвания за подкупи и други подмолни прийоми са \"измислени хипотетични сценарии\", имащи за цел чрез тях да се установи какво представлява потенциалният клиент. Дейността на компанията обаче сега неизбежно ще попадне под по-внимателно наблюдение по света - а за компании като \"Фейсбук\", които са помогнали на \"Кеймбридж Аналитика\" да си набави купища данни за избиратели по целия свят, също може да има последствия. /БТА", "date": "2018.03.21", "title": "\"Кеймбридж Аналитика\", или как да се влияе на изборите чрез \"Фейсбук\""}
{"url": "https://www.dnevnik.bg/biznes/2018/03/21/3150515_evropeiskata_komisiia_predloji_novi_merki_za_danuchno/", "text": "Европейската комисия предложи в сряда данък върху оборота от онлайн дейности на дигитални компании, който не е сигурно, че ще бъде одобрен от лидерите на страните от ЕС, сред които има откровени критици на идеята, като Ирландия. Това са нови правила, които да гарантират, че цифровата стопанска дейност се облага в ЕС с данък \"по справедлив и благоприятстващ растежа начин\". Мерките имат за цел да затвърдят позицията на ЕС като световен лидер в разработването на данъчни закони, пригодени към модерната икономика и цифровата ера, се казва в съобщението. Действащите данъчни правила не са замислени така, че да обхващат дружества, които са глобални, виртуални или имат малко или никакво физическо присъствие. Днес 9 от 20-те водещи дружества по пазарна капитализация в света са цифрови в сравнение с 1 от 20 преди десет години и те трябва да плащат своя дял от данъците. В противен случай има реална заплаха за публичните приходи на държавите членки: към момента в ЕС средната ефективна данъчна ставка за цифровите дружества е с 50% по-ниска от тази за традиционната икономика. Става дума за дружества в областта на социалните медии, платформите за сътрудничество и доставчиците на онлайн съдържание, чиято дейност не се обхваща от действащите данъчни правила. Затова Европейската комисия прави две предложения, които оценява като водещи към по-справедливо данъчно облагане на цифровите дейности в ЕС: -  , така че печалбите да се отчитат и облагат с данък там, където предприятията имат значително взаимодействие с потребителите посредством цифрови канали. Това е предпочитаното дългосрочно решение на комисията. -  , който да обхваща основните цифрови дейности, които понастоящем, общо взето, не се облагат с данък в ЕС.", "date": "2018.03.21", "title": "Европейската комисия предложи нови мерки за данъчно облагане на цифровия сектор"}
{"url": "https://www.dnevnik.bg/biznes/2018/03/21/3150507_samo_sled_12_g_85_ot_rabotnite_mesta_shte_sa_takiva/", "text": "През 2030 година се очаква 85 процента от работните места да са такива, които не съществуват в момента. Това каза Светлин Наков, съосновател и главен изпълнителен директор на Софтуерен университет (СофтУни) при откриването на международен форум за бъдещето на труда днес, организиран от социалното министерство с подкрепата на Европейската комисия. Той прогнозира, че нискоквалифицираните работни места ще изчезнат напълно. Не са ни необходими работници с елементарни умения, те ще бъдат заместени от роботи, допълни Наков. Той прогнозира още, че след 20-30 години няма да има професия като шофьор на такси, защото автомобилите ще се движат без шофьори. Ще съществуват и ресторанти без готвачи и сервитьори. По думите на Наков хората трябва да придобиват повече умения, по-добро и съвсем различно от съществуващото в момента образование , което само възпроизвежда. Ще се появят професии като треньор на роботи, хора, които обучават роботи да станат специалисти по сигурността и други, каза Наков. Той заяви, че трудът и неговите класически форми изчезват. Според експерта вероятно няма да има нужда и от министерство на труда , защото работа ще има само за висококвалифицираните работници, а хората без работа ще бъдат обслужвани от социалните системи. Вероятно ще има така си представям бъдещето, каза Наков. Според него цифровите умения са като езиковите, като грамотността , те не подлежат на обсъждане, те трябва да са налице. Наков смята, че моделът, при който правителството определя какво да е образованието, трябва да стимулира нови системи, които да възприемат иновацията. Друг успешен модел е образованието се движи от частни институции и те да имат пълна свобода какво и как да преподават, а държавата да решава дали да сертифицира определени умения, отбеляза експертът. Наков заяви, че образованието е бъдещето на труда. Столичният кмет Йорданка Фандъкова, която е учител по професия, споделя мнението, че образованието е най-важно за бъдещето на труда. Тя цитира данни за развитието на София, според които за последните 10 години София е европейската столица с най-голямо увеличение на БВП - столицата произвежда 40 на сто от БВП в страната. Фандъкова допълни, че София все повече привлича граждани от цялата страна, като близо 21 процента от децата, родени през 2016 година, са родени в столицата. Друга отличителна способност е концентрацията на високообразовани кадри, като над 50 процента от заетите в града са с висше образование . През 2016 работната сила в София е една пета от тази в страната , а заетостта е най-високата , като заетите са над 72 процента. Безработицата трайно е около и под 3 процента, каза Фандъкова и допълни, че последните икономически анализи сочат, че София вече осигурява работни места за живеещите в съседни градове и общини. Има сериозен ръст на заетите работни места в IT сектора, по стартиращи компании в сектора. Според кмета на София ниската безработица обаче отваря редица предизвикателства пред бизнеса , усеща се липсата на добре подготвени кадри. Във видео обръщение Мариане Тисен, комисар за заетостта, социалните въпроси, професионалната квалификация и трудовата мобилност, заяви, че светът на заетостта се преобразува. Тя допълни, че възникват нови форми на труд и резултатът е по-голяма гъвкавост, подобрени условия на труд, но ще има нови социални и цифрови разделения. Според Тисен хората, които са с професии със средно ниво на умения, ще бъдат без работа. По-гъвкавите условия на труд е възможно да създадат и несигурност, каза еврокомисарят. Тисен отбеляза, че но само четирима от десет европейци имат подобни умения. Мариане Тисен предлага директива, която да направи условията на труд прозрачни и предвидими. Необходимо е да се модернизира социалната закрила, тъй като системите са разработени по модела на стандартната заетост, каза еврокомисарят. Всеки, който работи, независимо в стандартна или нетрадиционна заетост, трябва да има достъп до социална закрила, каза Мариане Тисен. Eва Майдел, член на европарламента, посочи, че 30 процента от задачите в 70 процента от професиите могат да бъдат заменени от машини и всяко едно работно място ще има нужда от дигитални умения. По думите й днешните 12-13 годишни младежи нямат представа какво ще работят, но не е проблем младежът, който не знае бъдещето, а уменията на родителите му. Адаптирането към работата през 21 век е по-голямо предизвикателство за тези, които познават работата си от 20 век , допълни Майдел.", "date": "2018.03.21", "title": "Само след 12 г. 85% от работните места ще са такива, каквито в момента не съществуват"}
{"url": "https://www.dnevnik.bg/photos/2018/03/21/3150009_fotogaleriia_kjurdite_po_sveta_praznuvat_nevruz/", "text": "Кюрдите по цял свят отбелязаха настъпването на Невруз, тяхната нова година, както и настъпването на пролетта. Невруз се празнува и в Казахстан, Средна и Мала Азия и Афганистан. Агенция \"Ройтерс\" публикува снимки от фестивала в Акра, Ирак.", "date": "2018.03.21", "title": "Фотогалерия: Кюрдите по света празнуват Невруз"}
{"url": "https://www.dnevnik.bg/biznes/2018/03/21/3150521_hotelite_turoperatorite_i_planinskite_vodachi_shte/", "text": "Специален QR код ще препраща потребителите към Националния туристически регистър, за да се информират за избрания от тях туроператор, хотел, заведение за хранене и развлечение или планински водач, съобщи министърът на туризма Николина Ангелкова, цитирана от пресцентъра си. Кодът ще се поставя на задължителните удостоверения, които всички те трябва по закон за имат, за да извършват дейност. При сканирането му той ще препраща туристите към данните на съответния обект в регистъра. По този начин всеки, който пътува ще получава през смартфона си нужната информация.", "date": "2018.03.21", "title": "Хотелите, туроператорите и планинските водачи ще бъдат \"белязани\" с QR код"}
{"url": "https://www.dnevnik.bg/video/novinite_na_bnt/2018/03/21/3150569_video_drugite_novini/", "text": "Разноцветни чорапи в знак на съпричастност към хората със синдрома на Даун Ще плащаме синя и зелено зона и с карти Джеф Безос разходи куче робот по улиците Строят първата 3D принт сграда в Италия Ватикана ще участва за първи път в Архитектурното биенале във Венеция Специални годишнини на фестивала Трайбека Енио Мориконе приключва с концертите", "date": "2018.03.21", "title": "Видео: Другите новини"}
{"url": "https://www.dnevnik.bg/sport/2018/03/21/3150559_stroejut_na_stadiona_za_svetovnoto_purvenstvo_v_samara/", "text": "Световната футболна федерация (ФИФА) съобщи в сряда, че строежът на стадиона в Самара изостава сериозно от предвидения график. По думите на експерти от ФИФА тепърва предстои да бъдат свършен голям обем от работа до началото на  световното първентво , което е на 14 юни. По-малко от три месеца остават до началото на турнира, а стадионът в Самара трябва да приеме двубоя от група Е между Коста Рика и Сърбия. Основният проблем е, че тревното покритие на 45-хилядното съоръжение все още не е поставено. \"В последните няколко месеца имахме сериозни затруднения, които забавиха изпълнението на проекта. Говорихме със строителите за изоставането от графика и макар че се наблюдава напредък, има много работа, която да бъде свършена\", каза главният комисар по организацията във ФИФА Колин Смит. Той обясни, че руските власти съдействат напълно, за да може стадионът да бъде готов за началото на  световното първенство . Председателят на организационния комитет Алексей Сорокин успокои с думите, че до края на април всичко ще бъде завършено. Стадионът в Самара ще приеме четири мача от груповата фаза, включително този на домакина  Русия  с Уругвай. Там ще се играят още един мач от осминафиналите и един от четвъртфиналите. През миналия август изпълнителите на проекта съобщиха, че изоставането от графика е 30 дни. Спортният министър на страната Павел Колобков също взе отношение по въпроса уточнявайки, че държавата наблюдава проекта и може да компенсира забавянето, ако се налага. Междувременно комисарят на ФИФА Колин Смит говори и по темата със състоянието на терените в Русия. През 2017 г., докато вървеше Купата на конфедерациите в страната, някои от игрищата бяха в много лошо състояние и създадоха проблеми на отборите. \"Студът в Русия през зимаа не е нещо ново, така че е нормално през пролетта някои терени да са малко по-зле от останалите. Аз обаче не се съмнявам, че на световното първенство всичко ще бъде в отлично състояние. Освен това имаме уверението на домакините\", добави Смит. Организационният комитет \"Русия 2018\" съобщи, че терените на 12-те стадиона в градовете-домакини са от най-високо качество и последно поколение.", "date": "2018.03.21", "title": "Три месеца преди световното първенство стадионът в Самара изостава от графика"}
{"url": "https://www.dnevnik.bg/sport/2018/03/21/3150570_junosheskiiat_nacionalen_otbor_do_19_godini_zapochna/", "text": "Националният отбор по футбол до 19 години започна участието си в  елитния кръг от квалификациите за Евро 2018  с равенство 0:0 срещу Испания. Възпитаниците на Ангел Стойков направиха силен мач на стадион \"Гийермо Амор\" в Аликанте, за да измъкнат срещу далеч по-именития си съперник. Срещата премина при поделено надмощие, но домакините от Испания, в чийто състав личаха имената на четирима от \"Реал\" (Мадрид) и \"Барселона\" имаха леко предимство. Въпреки това българските футболисти се поздравиха с точка. В другия мач от групата Франция победи Белгия с 3:2 и по този начин \"петлите\" оглавиха групата. След три дни България играе с Франция от 13 часа, а Испания е домакин на Белгия. Само първият отбор в крайното класиране отива на европейското първенство във Финландия. Преди година националите до 19 години участваха на  Евро 2017 в Грузия .  Димитър Шейтанов, Ертан Томбак, Петко Христов, Андреа Христов, Борислав Вакадинов, Иван Тилев, Емил Янчев, Димитър Костадинов, Станислав Иванов, Атанас Кабов, Калоян Кръстев.", "date": "2018.03.21", "title": "Юношите до 19 години започнаха европейските квалификации с равен срещу Испания"}
{"url": "https://www.dnevnik.bg/photos/2018/03/21/3150027_fotogaleriia_svetovnite_snimki_na_denia_-_21_mart_2018/", "text": "Участник в митинг срещу стрелбата по градския съветник Мариел Франко в Рио де Жанейро, Бразилия.", "date": "2018.03.21", "title": "Фотогалерия: Световните снимки на деня - 21 март 2018 г."}
{"url": "https://www.dnevnik.bg/evropa/2018/03/21/3150575_slovashkiiat_prezident_odobri_novoto_pravitelstvo/", "text": "Словашкият президент Андрей Киска съобщи, че е одобрил състава на новото правителство на премиера Петер Пелегрини и утре ще назначи новия кабинет, за да сложи край на политическата криза, съобщава БТА. Управляващата партия \"Смер\" избра Пелегрини да смени Роберт Фицо, който беше принуден да подаде оставка миналата седмица под натиска на масови протести, избухнали след убийството на разследващия журналист Ян Куцияк, писал за връзки между политици и бизнесмени.  Президентът отхвърли първия вариант  за състав на кабинета, предложен от Пелегрини, заради несъгласие около кандидата за министър на вътрешните работи. Киска поиска това да е човек, който да гарантира независимо разследване на убийството на журналиста и приятелката му. Днес президентът каза, че все още не е напълно удовлетворен от новото предложение на Пелегрини, но утре ще назначи правителството, защото вече е изчерпал правомощията си като президент. Новият кандидат за вътрешен министър е Томаш Друкер, досега министър на здравеопазването.  Въпреки оставката на Фицо и обещанията за промени в изпълнителната власт за петък в Словакия са насрочени нови протести. Много словаци не вярват, че Друкер и Пелегрини, който бе посочен за премиер лично от Фицо, ще осигурят честно разследване на убийството на журналиста, докато на власт е партията \"Смер\".  Друкер ще смени на поста Роберт Калиняк, който участва в три кабинета на Фицо.", "date": "2018.03.21", "title": "Словашкият президент одобри новото правителство"}
{"url": "https://www.dnevnik.bg/sport/2018/03/21/3150582_andrei_gulubinov_se_kontuzi_na_trenirovka_na/", "text": "Нападателят на националния отбор по футбол Андрей Гълъбинов получи контузия на тренировката на тима в Разград. Играчът на италианския \"Дженоа\" е напуснал заниманието заради мускулна травма, съобщиха от пресслужбата на националния тим. Гълъбинов ще премине преглед с ехограф в четвъртък, след което ще стане ясно какво е състоянието му. В петък националният отбор се изправя  срещу Босна и Херцеговина  в приятелски мач. На 26 март Бългаия играе с Казахстан в Унгария. Проблемите на Гълъбинов са единствените в лагера на тима, който продължава да се готви в Разград, въпреки затруднените условия и ниските температури.", "date": "2018.03.21", "title": "Андрей Гълъбинов е получил контузия на тренировка на националния отбор"}
{"url": "https://www.dnevnik.bg/sviat/2018/03/21/3150586_zukurburg_se_izvini_i_obeshta_merki_sreshtu/", "text": "Шефът на \"Фейсбук\" Марк Зукърбърг призна, че социалната мрежа е допуснала грешки, които са позволили данни на абонатите ѝ да попаднат в аналитичната фирма \"Кеймбридж аналитика\". С послание в собствения му профил във \"Фейсбук\" той обеща компанията да направи сериозни промени в опазването на личните данни на потребителите. Това е първият коментар на Зукърбърг по случая. Заради скандала акциите на компанията на борсите се сринаха в последните два дни. Той каза още, че ще бъдат анализирани всички приложения, които са имали достъп до голям обем лични данни преди направените през 2014 г. промени. Шефът на \"Фейсбук\" уточнява, че най-важните мерки за опазването на личните данни са били взети още преди повече от година. \"Има какво допълнително да се направи и ние трябва да довършим започнатото\", каза Зукърбърг. Пазарната стойност на \"Фейсбук\" падна с близо 49 млрд. долара  в последните дни заради скандала с консултантската компания \"Кеймбридж аналитика\". Американският \"Ню йорк таймс\" и британският \"Обзървър\" съобщиха в неделя, че компанията е използвала неправомерно данни на потребители на социалната мрежа още от 2014 г. През същата година \"Кеймбридж аналитика\", която е работила по президентската кампания на Доналд Тръмп, е събрала данните на 50 млн. потребители на социалната мрежа. Най-вероятно срещу \"Фейсбук\" ще започнат  редица разследвания . Две такива вече започнаха в щатите Масачузетс и Кънектикът, а британските власти поискаха заповед за обиск на офисите на \"Кеймбридж Аналитика\".", "date": "2018.03.21", "title": "Зукърбърг призна за грешки и обеща мерки срещу изтичането на данни на абонатите на \"Фейсбук\""}
{"url": "https://www.dnevnik.bg/sport/2018/03/21/3150585_s_macha_sreshtu_ludogorec_na_vasil_levski_shte/", "text": "ЦСКА-София\" обяви, че е поискал мачът с \"Лудогорец\" да бъде на Националния стадион \"Васил Левски\", за да може да отпразнува юбилея си. БФС  прие идеята и насрочи мача за 20.00 часа на 5 май . \"Поискахме срещата да се проведе на най-големия стадион в България, защото сме сигурни, че дори той няма да побере всички желаещи да празнуваме заедно 70-ата годишнина на най-великия клуб в страната\", заявиха червените в сайта си. От клуба добавиха, че подготвят \"грандиозен празник преди срещата\". \"Вярваме, че ще празнуваме заедно и след края на мача\", допълват те. Следващата седмица клубът ще представи подробности за събитието. Скоро ще бъдат пуснати и билетите за шоуто на националния стадион. \"Да напълним стадиона за любимия ЦСКА. Да отбележим заедно празника на най-великия български клуб\", завършват от клуба. Червените ще имат серия важни мачове на \"Васил Левски\", като голяма част от тях са срещу \"Левски\". През април  в три поредни седмици дербито ще се играе в сряда .", "date": "2018.03.21", "title": "С мача срещу \"Лудогорец\" на \"Васил Левски\" ще празнуваме юбилея си, обяви \"ЦСКА-София\""}
