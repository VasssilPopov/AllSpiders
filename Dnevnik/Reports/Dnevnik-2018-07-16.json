{"url": "https://www.dnevnik.bg/sport/2018/07/16/3282979_maradona_zapochva_rabota_v_belaruskiia_tim_dinamo_brest/", "text": "Легендарният футболист  Диего Марадона  се впуска в ново предизвикателство, след като започва работа в Беларус. Аржентинецът подписа тригодишен договор с местния \"Динамо\" (Брест), където ще бъде председател на Съвета на директорите. Марадона пристигна в Беларус в понеделник по обяд и беше посрещнат от стотици фенове. От клуба бяха организирали специално посрещане за аржентинеца, като го чакаха с хляб и сол. Във функциите му ще влиза решаване на въпроси за стратегическото развитие на клуба и взаимодействие между отделните структури. Марадона пристига в Беларус от Русия, където работеше като анализатор на  световното първенство  за венецуелската телевизия \"Телесур\". \"За мен е предизвикателство да бъда тук. Ще предам опита си на хората в Беларус, с които нямам търпение да работя\", каза Марадона на пресконференция. Аржентинецът тепърва ще се запознава с местния футбол. След пресконференцията той се отправи към стадиона в Брест, където да наблюдава двубоя между \"Динамо\" и \"Шахтьор\" (Солигорск).", "date": "2018.07.16", "title": "Марадона започва работа в беларуския тим \"Динамо\" (Брест)"}
{"url": "https://www.dnevnik.bg/evropa/2018/07/16/3282870_evrokomisar_iourova_shte_proveri_ima_li_politicheski/", "text": "Еврокомисарят по правосъдието Вера Йоурова се ангажира да провери информацията за оказан политически натиск срещу български върховен съдия, информира БНР. Така Йоурова отговори на въпрос на чуждестранен журналист за твърдения на български магистрат, че е обект на политическа атака, а семейството му е тормозено, защото той не изпълнява политически поръчки. \"Европейската комисия ще проследи твърденията за упражняван политически натиск върху съдия от българския Върховен касационен съд\", каза еврокомисарят.  Запитана дали е наясно с темата в България, където въпросният съдия изнася реч, където се казва, че е подложен на политическа атака, а семейството му - на тормоз, защото не изпълнява политически поръчки, комисар Йоурова отговори: \"Това е нещо ново, нямам официална позиция по въпроса. Случаят ще бъде проследен от комисията отблизо.\"  За политически натиск над него и тормоз над семейството му нееднократно е говорил председателят на Върховния касационен съд Лозан Панов, но неговото име не беше споменато в зададения към Йоурова въпрос. Питането беше отправено в контекста за проблемите с независимостта на съдебната власт в Полша и в Румъния. ", "date": "2018.07.16", "title": "Брюксел ще провери има ли политически натиск над български върховен съдия"}
{"url": "https://www.dnevnik.bg/sport/2018/07/16/3282606_franciia_i_silata_na_pragmatizma_i_efektivniia_futbol/", "text": "С 30 точни удара Франция отбеляза 14 гола, спечели шест победи в седем мача, не допусна нито една загуба и  за втори път в своята история стана световен шампион по футбол. Тимът, воден от Дидие Дешан, няма да бъде запомнен като най-елегантния или най-красиво играещия първенец на планетата. Този френски състав ще остане в историята като отбор от изключителни таланти, притежаващ безмилостна ефективност и колектив, в който всеки знаеше работата си и я вървеше безупречно. Във всеки мач французите бяха наясно как да направят достатъчното, за да постигнат необходимото. Те се защитаваха отлично, когато се налагаше, и атакуваха яростно, когато им се откриеше възможност. Индивидуалните качества бяха подчинени на общата цел, а наличието на перфектен баланс в състава беше това, което му даде предимство пред останалите. Това, че Франция разполага с може би най-талантливото поколение в световния футбол, е всеизвестен факт. \"Петлите\" спокойно можеха да сглобят още два-три състава, които биха победили голяма част от останалите участници на мондиала в Русия. Подобна беше ситуацията преди две години на европейското първенство, когато Франция имаше на своя страна и домакинското предимство, но се размина с трофея. Болезнената загуба във финала с Португалия направи Дешан и отбора му по-прагматични и това се оказа ключов фактор за спечелването на световната титла. \"Много съм щастлив за тази група играчи. Невинаги беше лесно, но със здрава работа и слушане те си извоюваха правото да бъдат на световния връх в следващите четири години. Беше много тежко да загубим финала на Евро 2016 и мисля, че това ни помогна\", каза Дешан след победата с 4:2 във финала с Хърватия. Сигурността преди всичко Едно от нещата, с които Дешан беше наясно, е колко важно в съвременния футбол е да не допускаш първия гол. Във всеки от мачовете (с изключение на нулевото равенство с Дания) французите повеждаха в резултата. В целия турнир те бяха догонващи за едва 16 минути. Толкова им бяха достатъчни, за да обърнат Аржентина в осминафиналите.  Въпреки изобилието от бляскави играчи френският отбор спокойно предоставяше контрола върху топката на своя съперник и чакаше възможността да нанесе първия удар. Когато това се случеше, шампионите затваряха пространства в половината си и най-често се възползваха от шансовете да довършват противника благодарение на мълниеносните си контраатаки. \"Имаше отбори в това първенство, които играха по-добър футбол. Но не това беше важното за Дешан. Когато изостанаха срещу Аржентина, французите бързо намериха ресурсите да обърнат мача и да спечелят. Дешан искаше работата да бъде свършена по какъвто и да било начин и точно това го прави невероятен шампион\", коментира футболният анализатор на SBS Крей Форстър. Дешан изведе Франция до световния връх, като сведе играта на своя отбор до най-опростените и необходими елементи. В основата беше проектирането на защитен \"триъгълник\", изграден от неуморимия Нголо Канте и централните бранители Рафаел Варан и Самуел Юмтити. Замисълът на това позициониране беше играта да се води пред тях тримата - Канте да затваря постъпите пред наказателното поле и да \"задушава\" креативните играчи на противниковите отбори, а Варан и Юмтити да неутрализират многобройните центрирания, които съперниците бяха принудени да използват заради дефанзивния подход на французите. Турнирът на прагматизма В очите на мнозина по-големият контрол върху топката е правилният начин да спечелиш. Шампионатът в Русия обаче беше доказателство, че не е необходимо да владееш дълбоко в половината на съперника, освен ако нямаш нужните изпълнители и достатъчно стабилност в отбраната - независимо дали на хартия си по-добрият отбор с по-класните играчи. И повечето отбори предпочитаха да не го правят. Франция просто беше най-добра в това, защото разполагаше със стабилност в защита, неизчерпаема енергия в халфовата линия, скорост в атака и ефективност пред гола, съчетана със способността да намира път към вратата от различни ситуации. В груповата фаза имаше три отбора, които владееха топката в над 65% от времето - Германия, Аржентина и Испания. Всеки от тях изпитваше огромни трудности във всичките си мачовете и приключи безславно участието си в Русия. \"За всеки от тези отбори безспирното владение, целящо да изтощи техните съперници, се превърна в пасивно подаване на топката. Когато се искаше да повишат остротата и скоростта, те показваха твърде тромав футбол. Постоянният контрол върху топката вече не е толкова ефективен в атакуващ план\", написа британският \"Телеграф\" в своя анализ. Бразилия, Белгия и Хърватия бяха другите отбори, които разчитаха основно на \"позитивен футбол\". Те обаче не успяха да се върнат на печелившата страна, след като се оказаха догонващи в резултата и трябваше да пробиват добре организиран във и около наказателното си поле съперник. След загубата от Франция в полуфиналите звездите на белгийския отбор се оплакаха, че  съперникът им е играл \"антифутбол\".  Те обаче използваха същия подход, за да спрат най-впечатляващия отбор в турнира - Бразилия, и това им донесе успех. Франция имаше големи трудности в първия си мач, в който надигра Австралия с 2:1 след един куриозен рикошет. В тази среща французите бяха отборът, който държеше инициативата, и се видя, че нещата се получават трудно, когато те са доминиращите на терена. Точният момент за промяна След като започна турнира с Антоан Гризман, Килиан Мбапе и Усман Дембеле като атакуващо трио, Дешан бързо промени своя подход. Оливие Жиру, който имаше ключова роля за победния гол срещу Австралия, застана на върха на атаката и остана там до края на шампионата. Въпреки че не само не вкара гол, а дори не отправи точен удар, Жиру имаше фундаментално значение за триумфа на Франция. Именно неговата способност да печели борбата за първа топка даваше предпоставките за скоростните контраатаки на отбора. Нападателят на \"Челси\" доминираше в битката с противниковите бранители и отваряше пространства за бързите и технични Мбапе и Гризман. Ключово беше и присъствието на Жиру при статичните положения, тъй като той ангажираше голямо внимание и от това се възползваха Варан и Юмтити. Промяната в тактиката на Дешан беше навременна и жизненоважна за постигането на голямата цел. Тя даде шанс на доста ограничения в първия мач Мбапе да покаже защо е считан за най-големия талант в световния футбол. 19-годишният нападател получи възможност да използва ефикасно скоростта и техниката си и се превърна в изключителна заплаха за противниковите защити. Той завърши шампионата с четири гола и стана първият тийнейджър с попадение във финала след Пеле през 1958 г.  Баланс и колектив Голямото предимството за Дешан беше, че разполагаше с отличен баланс в състава, с вариативност и голям избор от играчи. Във финала, когато Канте направи единствения си неубедителен мач в турнира, на терена се появи Стив Нзонзи, който свърши отлична работа с помощта на Блез Матюиди и Пол Погба. Последният най-накрая подчини своята индивидуалност на отбора и също изигра впечатляващ турнир. \"Той е сред петимата най-добри изобщо на световното първенство. Преди две години беше по-ексцентричен, но сега показва зрялост в играта си, а в комбинация с Канте изгражда средна линия, която не може да бъде преборена. Към тях трябва да се добави Блез Матюиди, който също е много важен мотор и помагаше там, където се налага\", коментира световният шампион от 1998 г. Ален Богосян. Другият безспорен фактор за триумфа на Франция беше класата на Гризман. Нападателят на \"Атлетико\" беше истинският лидер на този отбор. Той прие да бъде в роля, в която да е най-полезен на отбора, без да изпъква толкова силно, колкото на Евро 2016. Тук идва и огромната роля на Дешан, който успя да изгради един наистина впечатляващ колектив. В името на успеха играчите загърбиха своето его и така най-накрая беше решен този вечен проблем за френския национален отбор.", "date": "2018.07.16", "title": "Франция и силата на прагматизма и ефективния футбол"}
{"url": "https://www.dnevnik.bg/biznes/2018/07/16/3282873_zapochna_plashtaneto_na_kompensacii_za_umurtveni_ovce/", "text": "Българската агенция по безопасност на храните започна днес изплащането на обезщетенията на фермерите, чиито овце и кози бяха евтаназирани заради огнищата на чума по дребните преживни животни в селата Воден и Кости. Преведени са 304 817 лв. В съответствие с нормативната уредба, обезщетението е изчислено на килограм тегло, но не по-малко от 190 лв. за една коза или овца. За животните под селекционен контрол стойността е не по-малко от 250 лв. на животно. В село Кости са преведени обезщетения за 474 животни в 6 ферми, а във Воден - 1056 животни в 20 ферми. Парите на регистрираните земеделски производители ще бъдат налични по банковите им сметки най-късно утре - на 17 юли. На същата дата останалите стопани ще могат да получат компенсациите си в брой в кметствата на населените места. Предстои разплащането по протоколите за евтаназираните животни от останалите засегнати населени места от община Болярово.", "date": "2018.07.16", "title": "Започна плащането на компенсации за умъртвени овце и кози"}
{"url": "https://www.dnevnik.bg/evropa/2018/07/16/3282894_avstriia_iska_da_dade_tlasuk_na_plana_za_danuchno/", "text": "Австрия иска да даде нов тласък на плановете за общоевропейски данък за големите технологични компании като \"Епъл\" и \"Гугъл\" въпреки съпротивата в блока, пише \"Файненшъл таймс\". Австрийският финансов министър Хартвиг Льогер коментира пред изданието, че един от приоритетите  по време на европредседателството  на страната му през втората половина на годината ще бъде да накара правителствата да обсъдят подробностите по  предложенията на Европейската комисия  за временен данък върху приходите на дигитални компании. Плановете бяха приветствани от някои държави като Франция и Испания, според които те са бърз начин технологичните компании да бъдат накарани да плащат повече данъци. Други страни като Ирландия, Люксембург и Швеция обаче смятат, че те се отклоняват от международно договорените принципи и ще усложнят усилията за постигане на световна сделка за изчисляването на облагаемите печалби в сектора. Берлин също изрази резерви за детайлите от предложението на Брюксел, въпреки че бе сред първите, подкрепили действия на ЕС. Според Льогер неспособността на националните данъчни системи да уловят напълно печалбите на някои от най-големите в света компании е създала задължението да се действа. \"Когато виждаме... някои актьори, които не плащат почти нищо на европейска или национална основа, дори и когато получават големи приходи от всяка държава, това не е добре. Не мисля, че е добър подход да кажем, че ще чакаме, докато се намери решение на глобална основа\", посочи министърът. Той призна, че \"не е толкова лесно да се намери правилното определение\". Но докато няма гаранция, че до края на годината ще се постигне споразумение, \"това, което очакваме, е яснота и основата за решения\". През март Еврокомисията предложи 3% данък върху приходите от \"Епъл\", \"Фейсбук\", \"Гугъл\" и други компании с общи годишни световни приходи от 750 милиона евро и печалби в ЕС, възлизащи на 50 милиона евро. Брюксел заяви, че данъкът ще е насочен към приходи от специфични дейности като онлайн реклами и продажба на потребителски данни. Според комисията предложението може да засегне около 150 от най-големите технологични компании и от него да се събират около 5 милиарда евро на година, но тази оценка според критици е оптимистична. Данъкът, който трябва да бъде подкрепен единодушно от всички държави членки, за да влезе в сила, е обмислян като временна мярка, докато продължават международните преговори в рамките на Организацията за икономическо сътрудничество и развитие. Амбициите на Австрия са да съживи преговорите, които изглеждаха близо до разпад след дискусиите между финансовите министри през април.", "date": "2018.07.16", "title": "Австрия иска да даде тласък на плана за данъчно облагане на технологични компании"}
{"url": "https://www.dnevnik.bg/video/2018/07/16/3282898_video_pojar_ubi_blizo_8000_praseta_v_germaniia/", "text": "Около 8000 прасета бяха убити от пожар, погълнал свинеферма в северозападната част на Германия в неделя, съобщиха местните противопожарни власти, цитирани от ДПА. Засега не е известна причината за пожара край град Райн в провинция Северен Рейн - Вестфалия. В първите часове властите посъветваха жителите в района да се защитят от големия облак дим като останат в сградите със затворени врати и прозорци.", "date": "2018.07.16", "title": "Видео: Пожар уби близо 8000 прасета в Германия"}
{"url": "https://www.dnevnik.bg/sport/2018/07/16/3282900_cenata_na_universiada_pada_do_14_mln_leva_zaradi/", "text": "Цената на зала \"Универсиада\" пада до 14.04 млн. лева. Съоръжението  беше обявено за публична продан , но в срока до 12 юли не е имало подадени заявки. По закон следва кредиторът да бъде информиран, а най-рано за след месец може да се насрочи дата за нов търг. Тогава цената на залата ще е с 10% по-ниска от първоначално обявената сума - 15.6 млн. лева. Едноличен собственик на дружеството \"Универсиада\" ЕАД е \"Велдер Билд\" ЕАД, което има задължения към Корпоративна търговска банка (КТБ) за 8.5 млн. лева, се вижда от доклада за некоректните длъжници, публикуван на сайта на банката през 2017 г. \"Велдер билд\" беше част от бизнес групата \"Велдер\", която се управляваше от Иван Джиджев. Внесеният капитал на \"Универсиада\" ЕАД е 7.34 млн. лева, показва справка в Търговския регистър. Представител на дружеството и  управител на залата е треньорът на баскетболния \"Левски Лукойл\" Константин Папазов . Там неговият отбор, който  стана шампион в първенството , играе домакинските си мачове. Папазов каза пред \"Дневник\" преди месец, че това е нормална процедура и той няма притеснения като треньор на \"Левски Лукойл\". По думите му клубът няма нищо общо със запора, свързан с отношения от времето на КТБ. \"В момента собственик е банката. Залата категорично ще запази статута си и ще се ползва за спорт\", заяви Папазов. По думите му след определянето на купувача ръководството на \"Левски Лукойл\" ще започне разговори с него в търсене на споразумение за ползване на съоръжението.", "date": "2018.07.16", "title": "Цената на \"Универсиада\" пада до 14 млн. лева заради липсата на кандидати при първия търг"}
{"url": "https://www.dnevnik.bg/bulgaria/2018/07/16/3282931_anketna_komisiia_v_parlamenta_shte_proveriava/", "text": "Анкетна комисия към парламента ще проверява твърденията на Николай Колев - Босия за злоупотреби при получаването на книжки, заради които той повече от месец гладува, каза днес по Би Ти Ви министърът на вътрешните работи Валентин Радев. Днес заедно с председателя на парламента той е посетил Колев в дома му. По-рано беше съобщено, че Цвета Караянчева е очаквала Босия в кабинета си, но той не е дошъл на насрочената среща. В анкетната комисия ще бъдат включени и двама посочени от Николай Колев представители. Радев изрази мнение, че до гладната стачка се е стигнало заради грешна комуникация. Вътрешният министър посочи, че до месец би трябвало да има резултат от проверката на комисията и изрази надежда, че Николай Колев ще прекрати гладната си стачка. В четвъртък той е поканен в парламента, където да изрази исканията си пред депутатите. По-рано днес Босия даде  пресконференция, на която поиска  президентът да организира кръгла маса от граждани, които да заменят политиците. Нейната задача би трябвало да бъде създаването на процедурите за формиране на програмен парламент и съставяне на програмно правителство, които да заменят сегашните две институции.", "date": "2018.07.16", "title": "Анкетна комисия в парламента ще провери твърденията на Николай Колев - Босия"}
{"url": "https://www.dnevnik.bg/biznes/finansi/2018/07/16/3282939_reshenieto_za_putia_na_bulgariia_kum_evrozonata/", "text": "Пътят, по който  трябва да мине България, за да влезе в еврозоната , показва недоверието в нашите институции, каза днес по Би Ти Ви съпредседателят на \"Демократична България\" Христо Иванов. Той обясни, че контролът на изпълнението на критериите, преди страна да се присъедини към ERM II и Банковия съюз, е един надграждащ мониторинг над българските институции. \"Специално за нас се описва по-дълъг коридор, но това е добра новина, защото адаптирането на процедурите заради България показва, че не е загубена надеждата, че страната може да се справи\", допълни Иванов. Той поясни, че България сега най-после трябва да покрие едни критерии, за които \"Европа си е затворила очите ри приемането на страната в ЕС, а именно върховенството на закона и свобода на словото. Христо Иванов обяви, че е време да започнат сериозните реформи в тези области, защото българската демокрация е болна от тотална липса на доверие.", "date": "2018.07.16", "title": "Европа отново показа недоверието си към българските институции, смята Христо Иванов"}
{"url": "https://www.dnevnik.bg/bulgaria/2018/07/16/3282777_mladejite_mejdu_18_i_24_g_sa_kriminalno_nai-aktivni/", "text": "Лидер по криминална активност са младежите между 18 и 24 г., водач сред осъдените са мъжете между 30 и 39 г. Това се разбира от данните на НСИ за престъпления, обвиняеми и осъдени през 2017 г. Институтът изчислява коефициентът на криминална активност по брой извършители на 100 хиляди души. Така възрастовата група с най-много криминално проявени е тази между 18 и 24 години като в данните не е направено разграничение по пола на криминално проявените. През 2016 г. те са били 1250, а през 2017 г. 1141 души. Следват ги хората между 25 и 29 години, които през 2016 г. са били 960, а през 2017 г. - 906. Коефициентът на криминална активност през миналата година е намалял със 7.9% в сравнение с 2016 г., показват още данните на НСИ. С оглед влязла в сила присъда най-голям е делът на мъжете във възрастовата група 30 - 39 години - 27.5% от общия брой на осъдените мъже. Броят на осъдените през 2017 г. е 25 800, което е с 8.8% по-малко в сравнение с предишната година. Осъдените непълнолетните е 4.5% от всички осъдени. Най-често извършваните престъпления са общоопасните, в чието число влизат катастрофите и свързаните с наркотици. В сравнение с предходната година през 2017 г. се наблюдава увеличение на броя на престъпленията с 5.2% и намаление на осъдените лица за извършени общоопасни престъпления с 1.3%, се вижда от данните на НСИ. Следват престъпленията срещу собствеността - кражби и грабежи. На трето място се нарежда незаконното преминаване през граница и превеждане на хора през нея. След това се нареждат убийствата, телесните повреди и др.  Общият брой на приключилите през 2017 г. дела са 34 535. От тях 11 482 са завършили с ефективно осъждане, 15 271 - с условно, 825 - с оправдаване, 351 - с прекратяване на производството, а 6 606 - с освобождаване от наказание. Ефективните и условни присъди през миналата година са с 4.9% по-малко в сравнение с 2016 г. ", "date": "2018.07.16", "title": "Младежите между 18 и 24 г. са криминално най-активни, най-осъждани са мъжете между 30 и 39 г."}
{"url": "https://www.dnevnik.bg/photos/2018/07/16/3282943_fotogaleriia_posreshtaneto_na_hurvatskite_futbolni/", "text": "Хърватските футболни национали се завърнаха в родината си и бяха посрещнати като герои от своите сънародници. Десетки хиляди се събраха на централния площад в Загреб, за да поздравят сребърните медалисти от световното първенство в Русия. ", "date": "2018.07.16", "title": "Фотогалерия: Посрещането на хърватските футболни герои"}
{"url": "https://www.dnevnik.bg/sviat/2018/07/16/3282974_vsichki_sme_vinovni_za_loshite_otnosheniia_s_rusiia/", "text": "Предишните американски президенти са били глупаци и никой не бива да се съмнява в победата му на изборите през 2016 г. - това бе посланието на президента на САЩ Доналд Тръмп на съвместната пресконференция след края на първите работни преговори с руския му колега Владимир Путин. \"Отношенията ни никога не са били толкова лоши, но това се промени преди четири часа\", каза той, а на въпрос от репортери дали Русия \"изобщо е отговорна за нещо\", отвърна: \"Държа отговорни и двете държави. Мисля, че САЩ се държаха глупаво, всички се държахме глупаво, всички сме виновни.\" Доналд Тръмп повтори на няколко пъти и емоционално тази теза, критикувайки разследването на специалния прокурор  Робърт Мюлър  за руската намеса в американския политически живот и изборите от 2016 г. Той използва случая да припомни, че е победил  \"лесно\" Клинтън,  да настоява, че не е имало никакво сътрудничество на кампанията му с Москва и че няма и доказателства на тази теза. Разследването е бедствие за страната, каза Тръмп, според когото то е \"нелепо\". Засега в него няма нищо свързано с кампанията и нямам търпение да видя ще има ли такова, добави той. Путин бе попитан от \"Ройтерс\" защо американците и Тръмп би трябвало да му вярват, имайки предвид доказателствата на спеслужбите на САЩ. Вместо него първо отговори Тръмп, хвърляйки отговорността върху демократите и разочарованието им от загубата на изборите. Руският президент отвърна след него: \"Относно това на кого да вярвате и на кого не – откъде ви дойде идеята, че той ми вярва и аз му вярвам? Той защитава интересите на САЩ, а аз на Руската федерация. (...) Дайте ми един факт, неоспоримо доказал участието ни. Няма и един.\" Думите му идват само 48 часа, след като  екипът на Мюлър  директно и поименно обвини 12 руснаци за агенти на Главнотго разузнавателно управление на руската армия (ГРУ) за намеса в изборите. В заемащото десетки страници обвинение се съдържат такива подробности за тях и структурата, в която работят, че американската преса се запита дали руснаците вече не се чудят какво всъщност не знаят в САЩ за тяхната дейност. Тръмп обясни, че двамата са говорили за  руската намеса , защото било най-добре това да се обсъди на живо и че Путин твърдо отрича да е имало такава. На въпрос дали притежава компрометиращи материали по отношение на американския президент, руският държавен глава отвърна, че не е бил информиран за присъствието на Тръмп – тогава частно лице в Русия. Но не отрече наличието на компромати. По отношение на разследването на Мюлър, Тръмп обяви, че Путин е направил \"невероятно предложение\" - американските разследващи да работят заедно с неговите хора. Руският държавен глава коментира това с думите: \"И аз съм бил разузнавач и знам как се правят досиета. Това първо. Второ, вярвам, че  Русия е демократична държава  и се надявам, че не отричате това за САЩ. Вярвате ли го? Ако да – тогава заключението в този спор може да бъде направено само от процес, от съда, не от изпълнителната власт.\"", "date": "2018.07.16", "title": "Всички сме виновни за лошите отношения с Русия, заяви Тръмп"}
{"url": "https://www.dnevnik.bg/bulgaria/2018/07/16/3282978_ninova_tvurdi_che_e_predotvratila_ogromen_konflikt/", "text": "Появата на Корнелия Нинова и депутатите от БСП  в районите, където е предстояло евтаназиране на предполагаемо болни от чума животи, е предотвратило \"огромен конфликт\", ката днес по БНТ лидерът на левицата. \"Ако не бяхме отишли, полицията щеше да нахлуе и да убие останалите животни и щеше да стане страшното, защото хората бяха готови за ответни действия\", поясни тя. Нинова обяви, че шест часа е преговаряла с полицията и собствениците на животни. Тя обобщи, че след като е прегледала всички документи по темата съмненията, че изобщо има чума, стават все по-големи. \"Чума има и тя е потвърдена с всички лабораторни проби, включително и във френска лаборатории\", каза също по БНТ министърът на земеделието Румен Порожанов. Той обяви, че не смята, че предприетите мерки са прекалени. Порожанов откри грешка единствено в това, че не е било обяснено на всички стопани навреме как ще бъдат обезщетени и че няма да бъдат ощетени. \"Обезщетенията са адекватни, на база тегло и цена. Най-малкото обезщетение за коза и овца е 190 лева\", допълни той. По-рано пред Би Ти Ви председателят на кризисния щаб по проблема Валентин Радев обяви, че проблемът идва от недоверието към институциите. Той призова в следващите дни да излязат да говорят експертите, за да се спре натиска и хората, които се борят срещу разпространение на заразата, да бъдат оставени да си свършат работата. Валентин Радев призова журналисти и представители на неправителствени организации да спрат да обикалят из засегнатите райони, защото макар и несъснателно има риск да разнесат заразата. Вай-важното по темата можете да прочетете  тук .", "date": "2018.07.16", "title": "Нинова твърди, че е предотвратила огромен конфликт, заради умъртвяването на животни"}
{"url": "https://www.dnevnik.bg/evropa/2018/07/16/3282519_kak_nastupi_kraiat_na_iztochnogermanskite_pari/", "text": "Берлинската стена пада на 9 ноември 1989 г.. Няколко месеца по-късно - през юли 1990 - източногерманската централна банка сдава суверенитeта си върху монетарната политика и прехвърля правомощията си на западногерманската Бундесбанк. Това означава внезапната кончина на източногерманската марка, а западногерманската \"дойче марк\" става официално платежно средство и в Източна Германия. Намиращите се в източногерманските банки пари автоматично са конвертирани в дойче марки. Близо 17-милиона източногерманци обаче имат на разположение само шест дни, за да обърнат спестяванията си в западни марки, иначе рискуват да ги загубят. Обмяната обаче не е възможна в брой - за целта не са отворени обменни бюра, а всички източногерманци трябва да внесат парите си по сметка в банка, за да бъдат обърнати те автоматично в дойче марки. Обмяната е извършена по два разменни курса: всеки има право да обмени 6 хиляди източногермански марки по курс 1:1, а всички спестявания над тази сума са обменени по курс 2:1. Обединение на всяка цена Как обаче да си обясним, че преминаването към западногерманската марка е извършено толкова бързо - без Бундесбанк да знае какво е истинското състояние на източногерманската икономика, какви са нейната производителност и конкурентоспособност? Икономическият експерт проф. Вилфрид Фурман от университета в Потсдам смята, че тогавашният канцлер Херлмут Кол е искал бързи решения, които да направят обединяването на двете Германии необратим процес. Той е искал да подпечата тази сделка на всяка цена, казва Фридман, който е и експерт по монетарна политика. Преминаването към дойче марк е извършено въпреки сериозните резерви от икономическо естество на федералната Бундесбанк. По онова време според едни обменният курс е много щедър, според други той е мощна дотация за източногерманците, тъй като заплатите, наемите и пенсиите са преизчислени по курс 1:1. А поставянето на горна граница от 6 хиляди марки, които могат да бъдат обменени едно към едно, цели да излязат на светло всички пари и да бъде попречено на спекулантите, които разполагат с вътрешна информация, да станат милионери за една нощ. Още от самото начало централната банка на Източна Германия има трудна задача: дълбоките промени, настъпили след края на Втората световна война, са само началото на тази тежка битка. Де факто тогава страната е управлявана от победителите във войната, а самите германци почти нямат думата. Старата райхсмарка продължава да бъде официално платежно средство в условията на един процъфтяващ черен пазар. В онези тежки времена най-важното нещо е как да се оцелее. След като в средата на 1948 година в западните зони с валутната реформа се въвежда западната марка, Съветският съюз прави същото в неговата източна окупационна зона. Така се раждат Дойче Нотенбанк и нова валута - източногерманската марка. През 1968 година централната банка е преименувана на Държавна банка на ГДР. Както повечето централни банки, и тази на ГДР отговаря за печатането на пари и трябва да контролира паричния поток. Но в същото време тя е подчинена пряко на финансовото министерство и обслужва сметките на официалните институции и държавните предприятия. Друга важна нейна задача е да не допусне възникването на паралелен, черен валутен пазар в страната. Независимо че винаги и била под контрола на правителството, през 1974 година централната банка на ГДР със закон е поставена на подчинение на Министерския съвет, което окончателно слага край на илюзиите за някаква самостоятелност на банката. Със сключването на икономическия и валутен съюз банката губи всякакво основание да продължи съществуването си и нейната собственост е разпродадена. А части от активите ѝ - обезценената източногерманска валута, служителите и архивите - са прехвърлени първоначално към Staatsbank Berlin, а по-късно (през 1994) към държавната банка за развитие KfW. Живот след смъртта Но какво се случва с източногерманските пари в брой? По информация на KfW в навечерието на валутния съюз в банки са били депозирани 620 милиона банкноти на стойност 17.8 милиарда (източногермански) марки. Общо 431 милиарда източногермански марки са били обменени в дойче марки - 62 милиарда по курс 1:1 , а остатъкът при разменен курс 2:1. Банките, изведнъж залети от валута без никаква стойност, трябва бързо да решат какво да правят с нея. Около 450 хиляди тона монети с номинална стойност 640 милиона марки биват претопени с цел повторно използване на ценните метали, основно алуминий. За банкнотите е намерено друго решение - те са \"погребани\" в тайни подземни тунели край Халберщат, в провинция Саксония-Анхалт. Сред тях са и чисто новите купюри от по 200 и 500 марки, които все още не са били пуснати в обращение. Тогава се предполагало, че високата влажност и лошото качество на хартията, върху която са отпечатани банкнотите, бързо ще доведе до тяхното разлагане. Но това не се случва. След като кражбите зачестяват, в началото на 2002 г. отговорната за тези пари KfW решава да изрови всичко, което е останало от общо 3-те хиляди тона погребани под земята пари в брой. Цялото това количество банкноти, примесени със стара покъщнина, е натоварено на камиони и откарано в пещи за изгаряне на отпадъци. Общо са били направени 298 курса. Победителят взима всичко Но това не е цялата история. Много източногермански марки не биват депозирани в банки в дадения за това 6-дневен срок - банкноти на стойност 600 милиона марки и монети за 960 милиона марки. Към това трябва да прибавим и 900 милиона марки в 4.4 милиона частни банкови сметки, както и 3.2 милиарда марки в 74 хиляди сметки на фирми, които не са обърнати в западногермански марки. Тези пари завинаги потъват в забвение. Накратко: осъщественият много набързо валутен и икономически съюз не само подписва смъртния акт на източногерманската марка, но и изяжда спестявания на източногерманските граждани за милиарди марки. Но за тогавашния канцлер Хелмут Кол е важно не какво е икономически целесъобразно, а какво ще влезе в учебниците по история. Днес от някогашната източногерманска централна банка е останало само това: спомените ни за нея и валута за 1.5 милиарда марки без никаква стойност.", "date": "2018.07.16", "title": "Как настъпи краят на източногерманските пари"}
{"url": "https://www.dnevnik.bg/gradska_sreda/2018/07/16/3281779_ot_dnes_do_septemvri_chast_ot_bul_pencho_slaveikov/", "text": "От днес до 16 септември участъка столичния булевард \"Пенчо Славейков\" - между булевардите \"Витоша\" и \"Прага\" ще бъде затворена заради ремонт, като движението на автомобили ще се извършва само в по една лента. Кръстовището с улица \"Свети Георги Софийски\" ще бъде затворено напълно заради строежа на метрото, като там ще бъде изграден подлез. Ремонтът ще струва 2.8 млн. лева и ще се изпълянва от сдружението \"Щрабаг ИКП\". В началото на юли еспертният съвет за опазване на недвижимите културни ценности към Министерството на културата  не даде разрешение на общината  да премахне паважа по булеварда и да го асфалтира.  Забранява се влизането на превозни средства по: – бул. \"Пенчо Славейков\" при кръстовището с ул. \"Свети Георги Софийски\". Движението ще се извършва двупосочно чрез обход по ул. \"Свети Георги Софийски\" и между бул. \"Пенчо Славейков\" и ул. \"Константин Иречек\" и по съществуващата пътна връзка. – южната половина от пътното платно на ул. \"Свети Георги Софийски\" в участък от около 50м.преди бул. \"Пенчо Славейков\" и по южната половина от пътното платно на бул. \"Прага\" в участък от около 20м след бул. \"Пенчо Славейков\". Също така от днес до края на ремонта се възстановява маршрутът на автобусна линия 604 в посока гара \"Искър\", като той ще се движи по бул. \"Пенчо Славейков\", ул. \"Свети Георги Софийски\",бул. \"Акад. Иван Евстатиев Гешов\", а оттам по бул. \"България\". Тролейбусите от линии 2, 8 и 9 ще се движат по ул. \"Свети Георги Софийки\" към бул. \"Прага\" и от там към ул. \"Свети Георги Софийски\".", "date": "2018.07.16", "title": "От днес до септември част от бул. \"Пенчо Славейков\" в София ще бъде затворен"}
{"url": "https://www.dnevnik.bg/sviat/2018/07/16/3281784_iadreni_orujiia_sankcii_i_ucheniiata_na_nato_kakvo/", "text": "Президентите на Русия и САЩ Владимир Путин и Доналд Тръмп се срещат  днес в Хелзинки  за пръв път откакто Тръмп влезе в Белия дом. След противоречиви посещения в Белгия – за  среща на НАТО , и Великобритания – където първата му работа бе да  критикува подхода  на премиера Тереза Мей за Брекзит, американският държавен глава пристигна вчера във Финландия. Трудно е да се предскаже как ще се развият разговорите между енигматичния Путин и спонтанния Тръмп. Агенция \"Ройтерс\" обобщава кои теми ще засегнат те и какво е най-вероятно да поискат от другия. Въоръжаването И двамата залагат на войнствена реторика. Тръмп твърди, че  ядреният арсенал на САЩ  трябва да бъде обновен. В интервю за \"Ройтерс\" миналата година той каза: \"Ако държавите има ядрени оръжия, ние ще сме най-добрите!\" През март  Путин показа множество  нови ядрени оръжия и предупреди западните правителства, че трябва \"да приемат новата реалност\". Една надпревара във въоръжаването би била опасна и скъпа и за двете страни, а споразумение за смекчаване на реториката би било от полза и за двамата. Облекчаване на санкциите Путин би искал Тръмп да смекчи  санкциите, наложени от Вашингтон  заради анексията за Крим и войната в Източна Украйна, включването в сирийската война и обвиненията за  намеса на Москва в изборите  през 2016 г. През 2017 г. бе приет закон, който забранява на Тръмп да прави това без одобрение на Конгреса, но той все пак може да предложи някои отстъпки. Президентът би могъл да изпрати послание, че администрацията не смята да разширява списъка със засегнати руски компании и частни лица. Това би могло да тласне към действие международни инвеститори, които в момента се боят да се ангажират с руския бизнес. Сирия Израел се бои, че с наближаването на края на сирийския конфликт  Иран и подкрепяните от него сили  ще останат близо до границите на еврейската държава. Възможно е Тръмп да поиска от Путин да притисне Иран да намали присъствието си там. Това би било трудно за Москва – Русия ще рискува да се скара със съюзниците си в Техеран и да остави нейните сили да поемат основната тежест на оставащите боеве в Сирия. Дипломатите Дипломатическото присъствие на екипите на двете държави в отсрещната намаля след два рунда на взаимни експулсации. Първите – заради руската намеса в изборите през 2016 г., и втората – след отравянето на руския двоен агент  Сергей Скрипал  и дъщеря му в Солсбъри. Възможно е двамата да се споразумеят да върнат нацяло дипломатическите си мисии. Това ще бъде символ на ново начало в отношенията им. Задният двор на Русия След анексията на Крим НАТО засили присъствието си в Източна Европа. Според алианса целта е да бъдат успокоени държавите, които се боят от руско нашествие. Това разгневи Москва, която заяви, че по тази логика тя би могла да разположи свои сили в Мексико. Ако Тръмп ограничи военните учения, това ще бъде голяма победа за Путин. Двама висши служители на НАТО твърдят пред \"Ройтерс\", че са готови за най-лошия сценарий – президентът да замрази военните учения или да изтегли американските войници в Балтика. Украйна Вашингтон подкрепи прозападната власт в Украйна в конфликта с Русия, включително като снабди Киев с военна помощ на стойност стотици милиони долари. Путин би спечелил много, ако убеди Тръмп да намали тази помощ. Украинските власти твърдят, че съветниците на Тръмп гарантират, че това няма да се случи. В замяна Путин може да направи отстъпки в Източна Украйна.", "date": "2018.07.16", "title": "Ядрени оръжия, санкции и ученията на НАТО: какво ще поиска Путин от Тръмп"}
{"url": "https://www.dnevnik.bg/sport/2018/07/16/3282483_didie_deshan_svetovnata_titla_e_vurha_v_karierata_na/", "text": "Футболистите спечелиха световната титла и са истинските герои. Гордея се с тях и малко със себе си\". Така френският треньор Дидие Дешан започна пресконфенрецията си след спечелването на световната титла след  успеха с 4:2 над Хърватия . Селекционерът влезе в историята като едва третият, който триумфира с трофея като футболист и треньор. Преди 20 години Дешан беше капитан на Франция на домашното първенство. \"Това поколение заслужава да бъде на върха. Някои са едва на 19 години, но вече са световни шампиони. Започнахме изграждането на отбора много отдавна и въпреки загубата преди две години на Евро 2016 не се отказахме, знаехме че сме на прав път\", каза Дешан. Световната титла беше спечелена само ден след националния празник на Франция (14 юли), а Дешан намери символика и в това. Селекционерът не спести хубавите си думи за всеки един от 23-ата, които помогнаха за титлата. \"Килиан (Мбапе) е страхотен, само на 19 е, но има голямо бъдеще пред него. Той може да е шампион отново. Пол Погба също е много важен за отбора, той заедно с Антоан Гризман правят разликата в такива мачове, но двамата подчиниха играта си на колективния успех и интерес. Отборът ни успя да извлече най-силното от всеки футболист\", каза още селекционерът. Пресконференцията на треньора беше прекъсната от играчите му, които влязоха в залата и започнаха да го пръскат с шампанско. Дешан се включи в тържеството, а след това продължи с отговорите на въпроси. \"Те са напълно луди, страхотен колектив, в който наистина има химия между играчите. Млади са и са щастливи, това е техният момент\", каза Дешан. \"В кариерата на един футболист няма нищо по-голямо, значимо или високо като връх от световната титла. Затова да спечелиш тази купа винаги е много специално. Преди 20 години имах привилегията да изпитам това чувство като играч, а сега като треньор. Убеден съм, че това е върхът за всяка кариера\".", "date": "2018.07.16", "title": "Дидие Дешан: Световната титла е върхът в кариерата на всеки играч или треньор"}
{"url": "https://www.dnevnik.bg/sviat/2018/07/16/3282240_liderite_na_es_i_kitai_sa_sus_zavisheni_ochakvaniia_ot/", "text": "Търговията и инвестициите ще са на дневен ред на срещата на върха Китай-ЕС, която започва днес в Пекин. За домакините важни ще са и други въпроси - правилата за осъвременяване на Световната търговска организация (СТО) и усилията да бъде убеден Брюксел, че са нужни общи действия срещу подхода на Съединените щати в търговията. ЕС засега изключва възможността да подпише обща декларация, която негови представители тълкуват като заявка  за антиамерикански съюз , но е готов да търси начини да \"укрепи реда, базиран на правила\", се казва в  съобщение на сайта на Европейския съвет . От друга страна ЕС се надява да получи от Китай достъп до пазара си, каза вчера посланикът на съюза в Пекин в коментар, публикуван от  в. \"Саут чайна морнинг пост\" . Европейски лидери и инвеститори се опасяват, че въпреки обещанията на Китай да го направи и периодично обявяваните \"отстъпки\" от последните месеци това не се случва. Домакин на срещата ще е премиерът Ли Къцян, а представителите на ЕС ще са председателите на Европейския съвет и Европейската комисия, Доналд Туск и Жан-Клод Юнкер. Според съвета инициативата \"Един пояс, един път\" и свързаноста между Европа и Азия също ще са част от разговорите. Това се случва десет дни след срещата на върха на Китай и страните от Централна и Източна Европа, която Пекин използва, за да успокои Брюксел и западноевропейските държави, че не се опитва да разбие единството в блока. ЕС и Китай ще говорят и за ядреното разоръжаване на Корейския полуостров, ядреното споразумение с Иран, ситуацията в Сирия и Афганистан и кризата с рохинджите в Мианма.", "date": "2018.07.16", "title": "Лидерите на ЕС и Китай имат завишени очаквания от срещата си в Пекин"}
{"url": "https://www.dnevnik.bg/sport/2018/07/16/3282478_fotogaleriia_praznicite_v_parij_sled_svetovnata_titla/", "text": "Париж не спа, а отпразнува   по футбол. В неделя националният тим на страната победи Хърватия с 4:2 в един от най-резултатните финали на световни първенства. Стотици хиляди хора във френската столица излязоха на \"Шанз Елизе\" и другите централни булеварди, за да празнуват стъпването на световния връх.", "date": "2018.07.16", "title": "Фотогалерия: Празниците в Париж след световната титла на Франция"}
{"url": "https://www.dnevnik.bg/sport/2018/07/16/3282488_v_hurvatskiia_lager_otkazaha_da_hvurliat_vinata_za/", "text": "Хърватия постигна най-доброто си класиране на световни първенства, но остана само на крачка от златните медали. Точно 20 години след дебюта си на световни финали и четвъртото място във Франция  хърватският тим игра финал точно срещу \"петлите\" и загуби с 2:4 , но спечели симпатиите на неутралните фенове. Финалният сблъсък беше изпълнен с някои дискусионни моменти като отсъдената дузпа за Франция в края на първата част, когато топката срещна ръката на Иван Перишич. От Хърватия не са съгласни с решението на рефера Нестор Питана да даде наказателен удар, но отказаха да го винят. \"На финал на световно първенство не трябва да се дава подобна дузпа, но това по никакъв начин не омаловажава победата на Франция. Уважавам съдията и неговото решение, той използва технологията и прецени, че това е правилно. Понякога VAR ти помага, понякога не\", каза треньорът на хърватите Златко Далич. Треньорът на финалистите обясни, че този път неговите футболисти не са имали и късмет, но са загубили от най-силния отбор на световните финали. \"Трябва да признаем, че в предишните ни шест мача определено имахме късмет. Понякога да задържим резултата, друг път да стигнем до продължения или дузпи, сега обаче се случи обратното. Няма за какво да съжаляваме\", добави Далич. Капитанът на хърватския отбор и играч №1  на световните финали Лука Модрич поздрави съотборниците си за битката през последния месец. Халфът смята, че отборът не трябва да се срамува от представянето си. \"Във футбола понякога печелиш, понякога губиш, но винаги трябва да продължиш напред. Ние си тръгваме от Русия с високо вдигната глава, доволни от представянето ни. Благодаря на всички в отбора, които не спряха да вярват и да се борят. Не съжалявам за нищо в тези седем мача\", каза Модрич. Халфът добави, че футболистите са представили страната по най-добрия начин и са защитили флага на Хърватия. \"Реакцията на нашите фенове след мача казва всичко. Благодаря им за тази подкрепа.\" \"Признанието, че съм №1 на световното първенство, е наистина голямо. Благодаря на хората, които са ме оценили. Може би ми се иска да бях вдигнал световната купа, а не тази награда, но това е животът\", каза Модрич.", "date": "2018.07.16", "title": "Хърватите отказаха да хвърлят вината върху съдията след загубения финал от Франция"}
{"url": "https://www.dnevnik.bg/bulgaria/2018/07/16/3282489_jivotnovudite_shte_poluchat_pulna_subsidiia_za_2018_g/", "text": "Експертна мисия на Европейската комисия идва в България днес, за да провери дали  Българската агенция за безопасност на храните се справя достатъчно добре  с мерките около заразата от чума в пограничните райони, съобщи БНТ. В случай че бъдат открити пропуски, ще се увеличи карантинният район. До момента са умъртвени близо 4000 животни в засегнатите шест села, като във всяко стадо е открита поне една заразена коза или овца. Това е достатъчно основание за умъртвяването на останалите. От агенцията по храните обявиха също така, че ще се забави изплащането на обезщетения, защото предстои сумите да бъдат увеличени с решение на Министерския съвет. По  разпореждане на премиера Бойко Борисов  оперативен щаб ще координира мерките срещу разпространението на чумата по дребни преживни животни. Щабът ще следи и подкрепата, която се оказва на стопаните. Той ще работи до овладяване на ситуацията. Прибързани действия на агенцията по храните Странно прибързаните действия на властите по случая с чумата в Ямболско и липсата на комуникация с животновъдите при избиването на добитъка им нанасят удар не само по реномето на Българската агенция за безопасност на храните (БАБХ), но и по държавността въобще. Това коментираха в сутрешния блок на Би Ти Ви Марина Иванова и Явор Гечев от \"Четири лапи\". \" Оставиха хората в едно информационно затъмнение . Не само, че по този начин унищожават дребното животновъдство, но и убиват държавността, няма доверие към тях\", каза Гечев. Според него съвсем различно е щяло да протече всичко, ако властите бяха говорили със стопаните и се беше стигнало до евтаназия само на стадата с болни животни – и то без насилствено влизане в стопанските постройки с помощта на полицията. Иванова подчерта, че няма как по презумпция да се приема, че животните са болни, при положение, че вирусът оцелява в околната среда само 72 часа и се предава при пряк контакт. Тя каза, че самата БАБХ е издала ръководство за борба с чумата, в което се посочва карантината като метод за ограничаване на заразата, а евтаназията се препоръчва само при поразени от чумата животни. Иванова отбеляза и че част от пробите са били изпратени не във Франция, а в лаборатория, която не е одобрена като референтна. \"Моето обяснение е, че искаме да покажем на ЕК, че много бързо можем да се справим с болестта\", смята Гечев. Той допълни, че в документи на международна организация от май тази година България не е сред страните, свободни от заболяването, а няма информация за чумни огнища. \"Чумата ще стигне до Видин благодарение на действията на БАБХ. Хората нямат доверие на ветеринарните власти. Ако в стадата се появят признаци на заболяването, хората ще разпродадат животните по най-бързия начин и заболяването наистина ще стигне до Видин\", подчерта Явор Гечев. Животновъдите ще получат пълна субсидия за 2018 г. Животновъдите ще получат  пълна субсидия за 2018 година след масовата евтаназия на животни  в Ямболска област, заяви зам.-министърът на земеделието Цветан Димитров в ефира на БНТ.", "date": "2018.07.16", "title": "Европейската комисия проверява агенцията по храните заради чумата по дребния добитък"}
{"url": "https://www.dnevnik.bg/evropa/2018/07/16/3282493_es_e_nepriiatel_zaiavi_trump_tusk_vuzrazi_es_i_sasht/", "text": "Президентът на САЩ Доналд Тръмп заяви в интервю за американската телевизия Си Би Ес, че гледа на Европейския съюз като на враг заради търговската му политика, и отново нападна Германия, която е вдигнала бяло знаме пред Москва, предаде ДПА, цитирана от БТА. \"Мисля, че имаме много неприятели. Мисля, че ЕС е неприятел, имайки предвид как постъпват с нас в търговията. На човек не би му и хрумнало за ЕС, но те са неприятел\", каза Тръмп в интервю от своя  голф клуб в Шотландия , преди да замине за Хелзинки, където  ще се срещне с  руския президент Владимир Путин. \"Русия е неприятел в някои аспекти. Китай е неприятел икономически. Със сигурност те са неприятели. Но това не значи, че са лоши. Означава, че са ни конкуренти\", поясни президентът, като добави, че има \"голям проблем с Германия\", имайки предвид сделката за газопровода с Русия. \"Предполага се, че воюваш заради някого, а този някой дава милиарди долари на онзи, от когото го пазиш. Има много гняв заради факта, че Германия плаща на Русия милиарди долари.\" \"Мисля, че това е много лошо нещо за Германия. Какво, те да не би да развяват бяло знаме\", заяви Тръмп, след като миналата седмица на срещата на НАТО в Брюксел  отправи подобни нападки  срещу Берлин. Председателят на Европейския съвет Доналд Туск възрази, като написа в \"Туитър\": \"Америка и ЕС са най-добри приятели. Който казва, че сме врагове, разпространява фалшиви новини.\"", "date": "2018.07.16", "title": "ЕС е неприятел, заяви Тръмп, Туск възрази: \"ЕС и САЩ са най-добри приятели\""}
{"url": "https://www.dnevnik.bg/sport/2018/07/16/3282770_shte_uspee_li_makron_da_specheli_ot_efekta_na/", "text": "Изглежда, че Еманюел Макрон току-що отново извади късмет. Вълнуващата  победа на Франция  с 4-2 над Хърватия на финала на Световното първенство по футбол в неделя е точно тази добра новина, за която повечето президенти могат само да мечтаят. Това е втората световна купа за страната след успеха й като домакин през 1998 г., който предизвика вълна от национален оптимизъм. След 14 месеца на власт рейтингът на Макрон постоянно спада, стигайки до едва 40 процента. Въпреки че ръководи много икономически и социални реформи, 40-годишният бивш инвестиционен банкер е наричан от много критици от левицата \"президента на богатите\" и този етикет му подхожда. Неотдавнашните противоречия заради  разходи за порцеланови съдове , изграждане на плувен басейн в президентска резиденция и остри коментари за  цената на социалните грижи  подсилват образа му на лидер, който, поне според някои, е далече от хората. Изглежда обаче, че щастието отново се усмихва на Макрон, точно както по време на кандидатпрезидентската кампания през 2017 г., когато той се възползва от извънредна поредица от благоприятни събития, включително провала на кандидатурата на консервативния фаворит заради корупционен скандал. Макрон, който беше в Москва, за да гледа финала със съпругата си Брижит, беше развълнуван от победата и стоя на терена в поройния дъжд, за да прегърне един след друг всеки от играчите, а после радостно да целуне световната купа. Снимка, показваща го как празнува един от головете за Франция, размахвайки юмруци във въздуха, стана много популярна в социалните мрежи. През 1998 г. популярността на тогавашния президент Жак Ширак рязко се увеличи благодарение на \"ефекта от световното първенство\" - рейтингът му скочи с 18 пункта според Френския институт за изследване на общественото мнение (ФИИОМ). Това помогна на остаряващия голист да се възстанови от унизителното поражение на предсрочните избори през 1997 г. Сърдечното отношение и ентусиазираната подкрепа на Ширак към мултикултурния отбор на плеймейкъра Зинедин Зидан през 90-те му помогна да се справи с поредица корупционни скандали, след което той спечели втори мандат. Макрон, който все още уверено командва и не е сведен до предимно церемониалната роля, каквато имаше Ширак при режима на \"съжителство\" със социалистите, едва ли може да спечели много повече от няколко пункта от сегашното си ниско ниво. Но въпреки това политически социолози казват, че не се изключва известен ръст на популярността - у дома или в чужбина. \"Съвсем не е сигурно, че това, което се случи през 1998 г., сега ще се повтори по същия начин\", заяви пред \"Ройтерс\" социологът от \"Одокса\" Гаел Слиман. \"Но е много вероятно популярността на изпълнителната власт да се увеличи с 5, 6, 10 пункта.\" \"Това може да окаже значително въздействие и върху френския икономически дух, увереността на хората в бъдещето, техния оптимизъм като цяло, включително по отношение на потребителското поведение\", каза той. Генерал с късмет  Помощниците на Макрон се опитват да омаловажат всякакви намеци за връзка между политиката и футбола. Те не искат президентът да бъде обвиняван в оказване на влияние върху Световното първенство, въпреки че Макрон и съпругата му  бяха в Москва , за да гледат финала. \"Ние нямаме нищо общо с това, но нека се радваме\", каза Макрон на своите министри миналата седмица, след като Франция победи Белгия на полуфинала. Все пак Макрон може да очаква еуфория от неделя да предизвика вълна от нова самоувереност и национална гордост, като в същото време вероятно подсили репутацията на Франция в международен план. За младия президент ситуацията донякъде прилича на това, което се предполага, че е казал Наполеон Бонапарт за своите военни командири: не ме интересуват техните умения, \"дайте ми генерали с късмет\". \"Трябва да се проявява голяма предпазливост, що се отнася до политическия ефект, но може би ще има морален ефект, който ще продължи през лятото\", заяви пред \"Ройтерс\" Фредерик Даби от ФИИОМ. \"Аз повече виждам ефект за имиджа на Франция в чужбина, това дава ефект на натрупване, то подсилва рефрена на Макрон \"Франция се завръща\". Във вътрешен план страната може да се задоволи с повдигане на \"доброто настроение\". След години на висока безработица, икономическа стагнация и поредица от смъртоносни ислямистки нападение от 2015 г. насам спечелването на световната купа може да помогне на страната да почувства, че най-лошото е отминало. Това може също така да помогне по-лесно да се преглътне горчивият хап, който правителството възнамерява скоро да предложи - непопулярни съкращения на разходите, очаквани след лятото. \"Втората половина на годината ще е малко сложна\", заяви пред \"Ройтерс\" Людовик Субран, който ръководи проучванията в \"Алианц\". \"Покупателната способност намалява, а онези французи, които не са предприемачи, се оплакват. Макрон имаше нужда от тази победа.\" Според проучванията на Субран световната купа ще подсили френското потребление с 0.2 пункта тази година, което на свой ред ще повиши икономическия растеж в по-широк план с 0.1 пункт. Това може да е достатъчно, за да помогне на Макрон да бъде в тон с химна на френския отбор през 1998 г.: I Will Survive (\"Ще оцелея\"). /БТА", "date": "2018.07.16", "title": "Ще успее ли Макрон да спечели от \"ефекта на световното\""}
{"url": "https://www.dnevnik.bg/evropa/2018/07/16/3282495_hamburg_shte_izprobva_samoupravliavashti_se_vlakove/", "text": "Германският пристанищен град Хамбург ще е първият в страната, който ще тества самоуправляващи се пътнически влакове, предаде ДПА. Пилотният участък от трасето ще започне да функционира през 2021 година според споразумението, подписано между общинските власти, \"Сименс\" (Siemens) и германската железопътна компания \"Дойче Бан\" (Deutsche Bahn). Партньорите се договориха да си поделят 60-те милиона евро (70 милиона долара) разходи по проекта. 23-километровият участък от автоматизираното трасе се очаква да бъде по линия 21, която свързва централната гара Берлинер Тор и източното предградие Бергедорф-Аумюле. /БТА", "date": "2018.07.16", "title": "Хамбург ще изпробва самоуправляващи се влакове през 2021 г."}
{"url": "https://www.dnevnik.bg/sport/2018/07/16/3282491_sled_triumfa_na_uimbuldun_djokovich_se_zavurna_v_top/", "text": "Спечелването на \"Уимбълдън\" изпрати Новак Джокович обратно в челната десетка на световната ранглиста. Сърбинът скочи с 11 места и вече е десети. Той се представи много силно в надпреварата, като във финала  се наложи убедително срещу Кевин Андерсън . Преди това Джокович спечели зрелищния дуел с Рафаел Надал. Сърбинът се завърна в топ 10 след осеммесечно отсъствие. Заради травмата си и неучастието в турнири той загуби точки и се смъкна до 22-ата позиция. За Джокович това е четвърта титла от \"Уимбълдън\" и 13-а от турнирите от Големия шлем. На галавечерта той заслужи аплодисментите на присъстващите след кратък танц с  шампионката Анжелик Кербер . Григор Димитров, който отпадна още на старта на \"Уимбълдън\", остава шести в света. Финалистът Андерсън скочи с три места и вече е пети.", "date": "2018.07.16", "title": "След триумфа на \"Уимбълдън\" Джокович се завърна в топ 10, Димитров остава шести"}
{"url": "https://www.dnevnik.bg/na_put/2018/07/16/3282255_tunis_se_vrushta_na_turisticheskata_karta_s/", "text": "Сезонът все още не е в своя разгар, но слънцето вече пече силно и десетки руски и английски семейства се забавляват между басейна и плажа на Хамамет: 2018-а се очертава като годината на възстановяването на туризма в Тунис, пише Аймен Жамли за агенция \"Франс прес\" в репортаж от африканската страна, преведен от БТА. Френската агенция не е единствената, която обръща внимание на раздвижването на тунизийския туристически пазар. \"Лонли планет\" също публикува статия за местата, които си  заслужава да бъдат посетени там  точно сега. \"Излиза ми по-евтино да прекарам 10 дни тук, отколкото 4 в Париж или Амстердам\", отбелязва Стив, ирландски инженер по информационни технологии. \"Всичко е включено, яденето, напитките, на една наистина ниска цена\", радва се този петдесетинагодишен мъж, с уиски в ръка край басейна в този морски курорт в Южен Тунис. Обезценяване на туниския динар (едно евро сега се обменя за над 3), но и подобряване на сигурността: туроператорите, транспортиращи западните туристи със стотици, се завръщат и резервациите за лятото достигнаха равнище, сравнимо с това отпреди атентатите от 2015 година. През онази година стрелбите във величествения музей Бардо и на плаж в туристическия комплекс Порт ел Кантауи, в Сус, причиниха смъртта на 60 души, сред които 59 чуждестранни туристи. Това постави на колене този сектор, който е ключов за туниската икономика, и вече и без това разклатен от нестабилността, последвала революцията от 2011 година. Въпреки че в страната все още е в сила извънредно положение, няколко посолства смекчиха своите съвети за пътуване след едно двугодишно затишие. На 8 юли, съживявайки лошите спомени, нова джихадистка атака отне живота на шестима полицаи на границата с Алжир. Туроператори обаче казаха пред Франс прес, че не са отчели анулиране на резервации след този атентат, извършен недалеч от крайбрежието. \"Мисля, че няма да има отражение върху посещаемостта това лято\", прогнозира Жан-Пиер Мас, председател на организация, представляваща френските туроператорски агенции, Entreprises du Voyage. \"Подобряването на показателите за туризма се дължи на първо място на възстановяването на сигурността и на охраната в хотелите\", казва Езедин Грами, регионален комисар за туризма в провинция Набул. Камери за видеонаблюдение, частна охрана на входа на плажовете, въоръжени полицаи в туристическите зони: властите взеха на сериозно исканията на туроператорите. Тунис си върна напълно мястото на туристическите изложения в Европа, превръщайки се в петата дестинация на средно разстояние от Франция, според сдружението на френските туроператори Seto. Туристическият гигант TUI, чиито клиенти бяха повечето жертви в Порт ел Кантауи, също се завръща с пълна сила: той си върна резервациите от Великобритания през май, а френският клон на TUI утрои това лято своето предлагане за Тунис. Британският оператор Thomas Cook възобнови през февруари полетите, които бяха спрени през 2015 година. \"Гарантирано слънце\" \"Препоръчвам да дойдете в Тунис, оставете Испания и Канарските острови, това е много добро съотношение цена-качество\", твърди Стив, който е дошъл да прекара 10 дни със съпругата си, за да се възползва от \"гарантираното слънце\". Туризмът е ключов двигател на икономическия растеж, заемайки дял от 7% от брутния вътрешен продукт (БВП), и скъпоценен източник на валута, в момент когато властите се опитват да смекчат напрегнатия социален климат, между инфлацията и безработицата. Според министерството на туризма броят на чуждестранните посещения в страната е надхвърлил три милиона през първото шестмесечие на годината - повече отколкото през 2010-а, базисна година за сравнение за туниския туризъм. \"Това е годината на истинското възстановяване\", заяви в края на май министър Селма Елуми Рекик, разчитайки на \"растеж на руския, китайския, както и на традиционния пазар\", по-специално на французите и германците. След падането на визите, тази година пристигнаха първите китайски чартърни полети и министерството на туризма се възползва от участието на Тунис на световното първенство по футбол в Русия, за да рекламира там страната като туристическа дестинация. Сергей - инженер, дошъл от Твер, на 150 километра от Москва - е доволен от първата си ваканция в Тунис. \"Мисля, че ще препоръчам този хотел на моите приятели\", твърди той, хвалейки обслужването и цените, докато децата му се спускат по гигантска водна пързалка. Осезаемото увеличение на посещенията обаче не означава пропорционално увеличение на печалбите. Приходите, достигнали през първата половина на годината от 1.29 милиарда туниски динари (430 милиона евро), остават под равнището от 2010 година, а броят на нощувките е доста по-нисък. \"Що се отнася до рентабилността, резултатите са слаби\", посочва Хайкел Акрут, директор на 4-звездния хотел Khayam, посещаван от много руснаци. \"Преди 2015 г. работехме много на европейския пазар, но оттогава се нароиха нови пазари - алжирският, руският\" - които са с по-ниска доходност, казва той. Цените на престоя се понижили, докато храните, бензинът и редица други стоки поскъпнали. (БТА)", "date": "2018.07.16", "title": "Тунис се връща на туристическата карта с гарантирано слънце"}
{"url": "https://www.dnevnik.bg/evropa/2018/07/16/3282497_erdogan_poiska_ot_merkel_pulno_razsledvane_na_seriiata/", "text": "Турският президент Реджеп Тайип Ердоган заяви, че е поискал от германския канцлер Ангела Меркел задълбочено разследване на националсоциалистическа нелегална група, добавяйки, че присъдата миналата седмица в съдебния процес срещу неонацистката терористична група \"не е удовлетворяваща\", предаде \"Ройтерс\". Нелегалната група на Беате Цшепе, Уве Мундлос, Уве Бьонхарт е извършила серия убийства и нападения с расистки мотиви от 2000 до 2007 г. Повечето от десетте им жертви са турци. Цшепе, последната оцеляла от групата, бе призната за виновна по десетте обвинения в убийство и  осъдена на доживотен затвор  от съда в Мюнхен. \"Казахме на Меркел, че този въпрос трябва да бъде разследван задълбочено. Тя няма различно мнение по въпроса\", е заявил Ердоган на борда на самолета при завръщането си от Брюксел, съобщиха вестник \"Хюриет\" и други турски медии. Турският външен министър Мевлют Чавушоглу миналата седмица призова Германия да открие и накаже стоящите зад тези убийства лица в разузнаването, в \"дълбоката държава\". Турският президент е заявил също, че планираната му визита в Берлин може да се осъществи през август. /БТА", "date": "2018.07.16", "title": "Ердоган поиска от Меркел пълно разследване на серията неонацистки убийства"}
{"url": "https://www.dnevnik.bg/sport/2018/07/16/3282480_varan_stana_11-iiat_igrach_s_shampionskata_liga_i/", "text": "Централният защитник на Франция Рафаел Варан е само на 25 години, но вече е печелил най-ценните отличия във футбола. Бранителят на \"петлите\" не само, че е  световен шампион , но и влезе в много елитна компания като един от малцината играчи, триумфирали със световната титла и Шампионската лига в рамките на една година. В края на май  Варан и клубният му тим \"Реал\" (Мадрид) спечелиха Шампионската лига  за трети пореден сезон, а след това защитникът игра във всяка минута на световното първенство, като не пропусна нито един от седемте двубоя в Русия. Преди Варан подобен дубъл са правили само 10 играчи в историята на футбола. През 1974 г. Германия стъпва на световния връх след 20-годишно чакане, малко след като \"Байерн\" (Мюнхен) е спечелил първата си Купа на европейските шампиони (КЕШ). В тима на ФРГ тогава са Ули Хьонес, Герд Мюлер, Франц Бекенбауер, Паул Брайтнер, Сеп Майер и Ханс-Георг Шварценбек, които малко по-рано триумфират и с баварците. През 1998 г. същото прави Кристиан Карембьо с Франция и \"Реал\" (Мадрид), а четири години по-късно бразилецът Роберто Карлош става деветият играч с подобно постижение. Последният преди Варан, който записа дубъл в една година, отново беше футболист на \"Реал\" – Сами Кедира, който преди четири години стана световен шампион с Германия.", "date": "2018.07.16", "title": "Варан стана 11-ият играч с Шампионската лига и световната титла в една година"}
{"url": "https://www.dnevnik.bg/bulgaria/2018/07/16/3282499_ot_agenciiata_po_hranite_ne_govorili_sus_stopanite_za/", "text": "Евтаназията на животни в Ямболско  заради риск от чума е единствената възможна мярка при създалата се ситуация и липсата на комуникация със стопаните е нарочно търсен ефект, за да не крият добитък. Това каза в сутрешния блок на Би Ти Ви директорът на Българската агенция за безопасност на храните (БАБХ) Дамян Илиев. Той отхвърли твърденията, че  е разпоредил масовата евтаназия , преди да станат готови резултатите. \"Нашето изследване е на 19 юни. На 23 юни изпращаме същата проба в референтна лаборатория и на 23 юни получаваме потвърждение. На 25 юни е издадена заповед\", обясни той. Илиев посочи, че е видял болни животни, а заболяването е такова, че невинаги се развива клиника. Затова и е било решено да се избият всички стада, които може да са били в контакт с болни животни. На въпрос защо агенцията преди месеци е  издала ръководство за борба с чумата , което сега не спазва, той отговори, че документът е написан за случаи, в които няма такъв голям риск от разпространение на вируса: \"Практическото ръководство в момента не е състоятелно.\" В ръководството на БАБХ се посочва карантината като метод за ограничаване на заразата, а евтаназията се препоръчва само при поразени от чумата животни. По думите на Илиев никъде карантината не се прилага като метод за борба със зарази – макар да я има в практическото ръководство. Илиев подчерта, че БАБХ действа в синхрон с  европейския орган по безопасността на храните  и санитарния контрол. \"Смятам, че може би спасяваме бизнес за над 1 млрд. Създаваме впечатление, че на агенцията може да се вярва от всички, които търгуват с България\", заяви той. По-късно агенцията съобщи, че мисията на Главна дирекция Sante вече е в България, за да проверява работата на БАБХ, което ще продължи 5 дни. Очаква се седмица по-късно експертите да изготвят доклад с резултатите от проверката.  По думите му е имало \"разбалансирана история\" с комуникацията със стопаните, но \"когато се прилагат тези мерки с евтаназията, собствениците не се предупреждават, защото има много случаи, в които се опитват да спасяват животни. Вчера заловихме животни, изнасяни в багажници, застрашена е сигурността на страната\". Министърът на земеделието Румен Порожанов не е искал оставката на шефа на БАБХ, но той повтори, че  е готов да си я подаде .", "date": "2018.07.16", "title": "От агенцията по храните не говорили предварително със стопани, за да не се крият животни"}
{"url": "https://www.dnevnik.bg/bulgaria/2018/07/16/3282501_kratki_novini_blizo_30_medicinski_punkta_sa_razkriti/", "text": "Нови обвинения постъпиха в Бургаския съд от съда в Къркларели срещу бившия граничар Михаил Цонков и тримата му колеги - Николай Костов, Николай Петков и Живко Петков, които все още са в системата на МВР, информира БГНЕС. На 17 април 2008 г. при опит за арест на рибари-бракониери Цонков прострелял смъртоносно единия от тях. На смяна тогава са били и останалите 3-ма граничари. Българската прокуратура прекрати воденото тук разследване след преценка, че Цонков е действал при самоотбрана. До дело в Турция се стига по искане на роднините на починалия рибар. Следващото заседание, на което 4-мата трябва да дадат обяснения ще е на 16 октомври. Двама са кандидатите за шеф на спецсъда Това са зам.-председателят на институцията - Мариета Райкова, номинирана от общото събрание на съдиите, и Мария Карагьозова от Софийския районен съд. Днес изтече срокът за подаване на документи за участие в процедурата, информира news.lexb.bg. Мястото се освободи, след като Върховният административен съд окончателно постанови, че Георги Ушев - дотогава председател на спецсъда, е новият шеф на апелативния спецсъд.  България проверява как работят норвежките социални служби на консултации с Осло, инициирани от Външното министерство заради случая с отнетите деца на българската гражданка Цветелина Уланд. На консултации между двете държави българската страна е задала конкретни въпроси за дейността на службите, когато става въпрос за деца и родители с чуждо гражданство и как може представители на дипломатически мисии да имат достъп до съдебни заседания, да бъдат уведомявани за наложени върху деца мерки за защита, как може да се комуникира с тях, докато са в приемно семейство или институция и какви са възможностите за достъп от страна на \"близки роднини, с които детето поддържа и има силни връзки.\", пише в съобщението на МВнР. Нарушения в качеството на водата в няколко столични басейна Инспектор Марияна Петрова коментира пред БНТ, че нарушенията са свързани с химичните показатели за качеството на водата. Издадени са съответните предписания. Задължително всяка сутрин се взимат проби, собствениците на басейни имат възможност да правят и експресни тестове за установяване на промени в химичния състав на водата. Проби се взимат и в активната част на деня, когато има посетители, за да се докаже, че самите пречиствателни съоръжения работят добре, препаратът се дозира добре и няма никаква опасност, допълни още експертът. Близо 30 медицински пункта са разкрити по плажовете във Варна Инициативата за извънболнична помощ е на общинското здравно заведение \"Света Клементина\" и се извършва за поредна година, съобщи БНТ. Медицинско обслужване на плажа ще има до края на септември.", "date": "2018.07.16", "title": "Кратки новини: Двама са кандидатите за шеф на спецсъда"}
{"url": "https://www.dnevnik.bg/evropa/2018/07/16/3282500_ispanci_protestiraha_sreshtu_planovete_za_premestvane/", "text": "Около хиляда души протестираха на гроба на бившия испански диктатор Франсиско Франко срещу плановете за ексхумирането на тялото му, предаде Би Би Си. Крайнодясна група призова за \"поклонение\" в намиращия се близо до Мадрид монумент, наречен \"Долината на падналите\". Новото социалистическо правителство на Испания  иска да ексхумира останките  на Франко и смята гроба му за предизвикващ разделение символ. Той обаче е свято място за испанската крайна десница, която отдава почит на Франко там. Монументът е построен от Франко, който управлява Испания от 1939 г. до смъртта си през 1975 г. Жертви и на двете страни в гражданската война през 1936 - 1939 г. са погребани там. Мястото обаче  е спорно за много испанци , тъй като се смята, че е посветено на победата на националистките сили на Франко над републиканските им опоненти. Протестиращите са пели песента \"С лице към слънцето\", химн на фашистката партия \"Фаланга\", чийто основател Хосе Антонио Прима де Ривера също е погребан там. Според репортаж на испанския вестник \"Ел Паис\" някои протестиращи са скандирали името на Франко, а други - \"Каталуня е Испания\" и \"Испанци – да, бежанци – не\". Новото испанско правителство иска мястото да бъде превърнато в \"мемориал на жертвите на фашизма\".", "date": "2018.07.16", "title": "Испанци протестираха срещу плана за преместване на останките на Франко"}
{"url": "https://www.dnevnik.bg/razvlechenie/2018/07/16/3282505_zapochva_vtoro_nivo_na_igrata_mamma_mia_otnovo_zaedno/", "text": "От днес до края на седмицата може да отговорите на въпроса във второ ниво на  играта \"Мamma Mia!  Отново заедно\".  Ако сте дали верен отговор в първо ниво - името ви вече е включено за жребия след него и ще участва и във финалния жребий. Ако сте пропуснали първия въпрос - може да се включите в играта сега и при правилен отговор ще имате шанс да спечелите награда. Участниците, отговорили вярно на двата въпроса, имат двоен шанс, защото името им влиза в списъка за жребия два пъти.  Специалните награди, свързани с филма, са: - 1 брой плажна хавлия; - 6 броя чанти; - 2 комплекта романтични свещи; - 1 брой плажна чанта; - 2 броя дискове с оригиналния саундтрак от филма. Жребият за двойната покана за мюзикъла Mamma Mia! в Софийската опера и балет на 21 юли от 11.00 ч. ще бъде изтеглен по-късно днес.  В играта може да участва всеки потребител, регистриран в  id.capital.bg . От един профил може да се отговаря само веднъж във всяко ниво. След като веднъж изберете отговор в ниво на играта и натиснете бутона \"Отговори\", той се запомня и нямате възможност да променяте избора си.", "date": "2018.07.16", "title": "Започва второ ниво на играта \"Мamma Mia! Отново заедно\""}
{"url": "https://www.dnevnik.bg/evropa/2018/07/16/3282506_tusk_prizova_kitai_rusiia_i_sasht_da_ne_rushat/", "text": "Председателят на Европейския съвет Доналд Туск днес призова в Пекин Китай, Русия и САЩ да не започват търговски войни и прикани трите страни да извършат реформи в Световната търговска организация, съобщиха световните агенции, цитирани от БТА. Туск призова за избягване на хаоса и прикани Русия и САЩ да не разрушават глобалния ред, а да съдействат за неговото реформиране. \"Все още има време да бъдат избегнати конфликтът и хаосът\", заяви Туск на пресконференция с китайския премиер Ли Къцян. Той припомни, че в миналото търговските войни много често са ескалирали до открити конфликти. Туск, както и председателят на Европейската комисия Жан-Клод Юнкер са в Пекин  за годишната среща на върха между ЕС и Китай . \"Всички си даваме сметка, че световната архитектура е в процес на промяна пред нашите очи\", каза Туск и припомни, че \"светът, който ние построихме, в продължение на десетилетия донесе на Европа мир, развитие на Китай и край на студената война\". \"Общо задължение е на Европа и на Китай, но също и на Америка и на Русия да не разрушават този световен ред, а по-скоро да го подобрят, да не се впускат в търговски войни, които водиха до открити конфликти толкова често в нашата история\", каза Туск. \"Ето защо призовавам нашите китайски домакини, но също и президентите Тръмп и Путин да започнат съвместно един процес на пълна реформа на СТО\", каза Туск. По-късно днес той и Юнкер ще се срещнат и с президента на Китай Си Цзинпин. По думите на председателя на Еврокомисията Китай знае как да отвори икономиката си и може да го направи, ако иска. Преговорите не са насочени срещу трети страни На срещата на върха бяха подписани няколко меморандума за взаимно разбирателство, свързани със сътрудничеството в редица области, сред които са търговията, инвестициите и митническото регулиране, предаде ТАСС. Церемонията по подписването на споразуменията бе в пекинския Дом на народното събрание в присъствието на премиера на Китай, Доналд Туск и Жан-Клод Юнкер. Провеждащата се в Пекин 20-а среща на високо равнище Китай - ЕС е посветена на обсъждането на ключови въпроси от дневния ред, сред които са състоянието и възможностите за укрепване на китайско-европейското сътрудничество, а също и координирането на общи позиции в отговор на големи международни предизвикателства. Търговските преговори, които се водят в китайската столица между представители на висшето китайско ръководство и ЕС, не са насочени срещу трети страни, заяви днес премиерът на Китай Ли Къцян. \"Ние си сътрудничим с ЕС, развивайки отношенията си в редица области, за защита на многостранни механизми на взаимодействие и свободна търговия. Тези преговори не са насочени срещу трети страни и няма да им окажат (отрицателно) влияние\", отбеляза Ли Къцян на пресконференция. \"Живеем в свят, който изисква многопланови и многостранни решения. В същото време е много важно да се разбираме и да се уважаваме един друг\", подчерта китайският премиер.", "date": "2018.07.16", "title": "Туск призова Европа, Китай, Русия и САЩ да не разрушават световния ред"}
{"url": "https://www.dnevnik.bg/analizi/2018/07/16/3282345_vlastta_i_masovata_evtanaziia/", "text": "Преглеждах медиите за скандала с  изтребването на кози и овце в Странджа . Няколко изречения изскочиха от потока и светнаха като неонови надписи: Около 400 животни в село Шарково не са умъртвени заради живите вериги. И още: БАБХ (Българската агенция по безопасност на храните)... реагира ужасяващо неадекватно, пренебрежително, неморално, неуважително. Спомням си случай с  лъвчета , случай с птици, втори случай с птици, сигурно има още. Когато някой политик се вземе прекалено на сериозно и забрави, че е слуга на хората, време е да си ходи. Няколко са видимите теми както в този скандал, така и в цитираните изречения. Да ги огледаме една по една: - . Не издържат. Помня и аз, преди има-няма две седмици, как на път да свиря за  Джулая на \"Корал\"  истински се надявах да заваря на място полиция и жандармерия, та най- сетне да си изясним отношенията директно. Очевидно подобна ярост бушува в огромно количество хора – до степен да си зарежат нещата и да се вдигнат, от цялата страна, за да застанат с жива верига срещу агентите на БАБХ. - Във втория горецитиран абзац ясно виждаме основанията на тази гражданска ярост: . Пренебрежително и неуважително към мен може да се отнася единствено господарят ми. Но тъй като аз господар нямам – нито един гражданин няма, докато има статута на гражданин – то всички са равни на мен. А държавните институции са дори по-долу от мен – те са моите инструменти, \"слуги на хората\", както се пазва по-горе. И точно те ще се отнасят към мен като към крепостен? Цялото поведение на властта по време на \"Бойко-3\" е поведението на господар към крепостен - пренебрежително и неуважително. \"Не ми се мотайте в краката\" съобщава вицепремиер на граждани, искащи своите права. Или: \"Откъде накъде ще ви казвам за какво ще си говоря с Путин\", изригва премиерът в интервю пред българите преди срещата си с руския президент. Почти всеки ден чуваме от някой властимащ пренебрежителни реплики от типа: \"Не е ваша работа да знаете това.\" От историята знаем, че всяка власт се опитва да се превърне в олигархия, т.е. в група, управляваща в свой интерес, а не в интерес на обществото. Това в България се случи. Не си даваме достатъчно сметка обаче за това, какво се случва, след като една власт е станала олигархия. А именно: че следващата крачка е тази власт да конституира себе си като господар на гражданите. Нашите хубавци в момента се опитват да правят точно това; и затова използват господарско-пренебрежителен език, когато си говорят с нас. Във втория абзац, цитиран в началото, авторът припомня случаите, в които БАБХ се опитва да убива: случаят с двете (впоследствие – трите) лъвчета, които искаше да убие без всякаква видима причина и в нарушение на решение на съда; (поне) две масови убийства на птици, отново без видима причина или повод; а днес се е запретнала да изтреби хиляди овце и кози, всичко от които – както тия дни ни напомни Веселина Седларска – си имат имена. Няма – вече – абсолютно никакво значение дали има научни доводи в полза на масовата \"евтаназия\". Дори да ни представят такива, никой няма да ги чуе. Защото никой не вярва на институциите на властта – абсолютно никой, дори работещите в тях. А не вярваме, защото всеки ден (може би с изключение на някой и друг уикенд) институциите на властта ни демонстрират, че не са никакви институции; а са превърнати в наказателни бригади за репресия и терор срещу онези, които властта по някаква причина не харесва. Напротив, хората ще търсят все повече поводи, за да се опитат да влизат в преки, директни сблъсъци с институциите. Не иде реч единствено за институциите на изпълнителната власт. Няма как парламентът да остане отвън този назряващ сблъсък, той като той е същинското гнездо на злото. Виждаме как всеки внесен закон има за цел не общия интерес, а интереса на някой приятел на властта. А тези законовносители за разлика от министри, шефове на агенции и прочее ние ги избираме директно. И не ги избираме, за да се опитват да фалират цели сектори, да изхвърлят от работа десетки хиляди или да ни заробват за поколения напред с абсурдни \"проекти\", предназначени единствено за собствено обогатяване. Всяко конкретно действие на властимащите в модела \"Бойко-3\" е насочено против обществения интерес. Затова всяко конкретно говорене на властта съдържа поне една конкретна лъжа и – все повече – една конкретна заплаха, насочена срещу гражданите. Властта в България, след като успя да се превърне в олигархия, вече е на практика и преформатирана като господарска власт, мачкаща и заплашваща своите граждани. Третият етап на тази деградация – властта да започне да убива – е също вече налице, макар засега затворена единствено в убийството на животни и птици. Но да не забравяме, че днес-утре можем да се събудим с новината, че властта на \"Бойко-3\" е убила и Кольо Босия... Положението, разбира се, е неспасяемо. Няма в историята случай, в който една власт, стигнала до този етап на своето израждане, да може да върне нещата назад. Гражданите все по- яростно ще търсят сблъсък с различни агенти на властта. А властта, вече господарска (т.е. смятаща себе си за по-висша форма на живот от гражданството), ще действа все по-себично, все по-пренебрежително и все по-провокативно. Защото е длъжна, за да може да съществува в този си вид, непрестанно да тъпче и унижава гражданите, та те да не си помислят да й искат обяснения. А скрито (или дори нескрито) зад провокативните действия на властта ще се прокарват все по-нагли законопроекти и практики, които да помагат на отделни тартори, свързани с властта, да грабят гражданите. Естествено, че докато държат бившата кметица на \"Младост\" Иванчева в спецзатвора и я съдят в спецсъда, в самия квартал \"Младост\" ще избухне ново застрояване на зелени площи. Едната ръка на властта нокаутира съпротивата; другата ръка на властта веднага поднася някое общо благо на някой приближен. Изводи: . Ще ви вземе нещо или ще ви тикне в кауша. Може да не сте като Иванчева, но именно вашата градинка ще застроят. Съпротивата е единствената надежда нещо да остане неокрадено. . Ако се съди по градуса на обществените настроения – ще си получи този сблъсък.", "date": "2018.07.16", "title": "Властта и масовата \"евтаназия\""}
{"url": "https://www.dnevnik.bg/sport/2018/07/16/3282534_tomas_bah_prizova_za_vrushtane_na_doverieto_v_ruskiia/", "text": "Президентът на Международния олимпийски комитет (МОК)  Томас Бах  поздрави Русия и държавния глава на страната Владимир Путин за организацията на световното първенство по футбол. Той се срещна с Путин преди финала между  Франция и Хърватия (4:2) , след което призова за връщане на Русия в елита на световния спорт. \"Време е Русия да се завърне в елитна спортната общност\", каза Бах в съобщение, публикувано от МОК. Бах се срещна с Путин за пръв път след обвиненията към Русия в системен допинг в спорта в страната, организиран с държавна помощ. Скандалът избухна след зимните олимпийски игри в Сочи през 2014 г. Президентът на МОК и Путин са обсъдили развитието на руския спорт, както и санкциите, които бяха наложени на страната по време на  зимните олимпийски игри в Пьонгчанг  по-рано през годината. На игрите в Южна Корея руските спортисти се състезаваха под неутрален флаг, но  наказанието на Руския олимпийски комитет (РОК) беше свалено  веднага след края на Пьонгчанг 2018. Оттогава МОК показва готовност да допусне Русия обратно в олимпийската общност. \"Двамата постигнаха съгласие по въпроса, че интересът на руските спортисти е над всичко и е време да се започне конструктивен диалог, който да помогне за бъдещото развитие на руския спорт. Също така и за пълното завръщане на русия в международната спортна общност\", гласи съобщението на МОК. Бах смята, че е от първостепенно значение правата на Руската антидопингова агенция (RUSADA) да бъдат възстановени възможно най-скоро от световната агенция (WADA). За да се случи това обаче, руската агенция трябва да изпълни два критерия, които са свързани с положителните проби на руски спортисти. Президентът на МОК изгледа финала на световното първенство, като присъства на стадион \"Лужники\" по покана на Путин. Преди двубоя между Франция и Украйна  руският президент обяви, че страната е разбила всички предубеждения  и антируски митове преди турнира.", "date": "2018.07.16", "title": "Томас Бах призова за връщане на доверието в руския спорт след среща с Путин"}
{"url": "https://www.dnevnik.bg/biznes/2018/07/16/3282544_rabotodatelite_obiaviha_poredniia_boikot_na/", "text": "За трета поредна национално представените работодателски организации призовават за бойкот на преговорите за осигурителни прагове. Асоциацията на индустриалния капитал, Българската стопанска камара, търговско-промишлената палата и Конфедерацията на работодателите и индустриалците призовават браншовите съюзи да не участват в преговори със синдикатите за определяне на минимални нива на осигуряване през 2019 г. Според работодателските организации, практиката за определяне на минимални осигурителни прагове показва безсилие на контролната система да се справи с недекларирания труд. Нещо повече, по този начин се увеличава сивият сектор, оказва се натиск върху заетостта в отделни региони, сектори, предприятия в депресивно състояние, на уязвимите социални групи с ниска квалификация, като се намалява нетното възнаграждение на наетите лица. Ако бизнесът и синдикатите не постигнат съгласие по процента на увеличение на минималния осигурителен доход по браншове и длъжности, министърът на труда и социалната политика има право да го определи служебно.", "date": "2018.07.16", "title": "Работодателите обявиха поредния бойкот на преговорите за осигуровките"}
{"url": "https://www.dnevnik.bg/analizi/2018/07/16/3282535_melanholiiata_na_chistiia_ariec_bulgarina/", "text": "Голяма тъга налегна стотици хиляди фенове на хърватския отбор по футбол в неделя. Не само в неговата родина, но и в България. В спокойната, иначе мързелива привечер, посетена най-сетне от закъснялото лято, гневни викове и псувни огласяха улиците през отворените прозорци. След всеки гол за френския отбор. Разочарованието е повече от разбираемо. Хърватия има 4 млн. население. Пазарната стойност на най-скъпия отбор - участник на Световното първенство в Русия, този на Франция, по някои оценки е над 1.1 млрд. евро, а на балканския – едва 370 млн. А тимът на Хърватия показа чудеса от храброст на тези \"световни футболни финали\". Първенство, което според мнозина специалисти, както и обикновени любители - кибици пред телевизорите с бирени коремчета, беше най-интересното през последните няколко десетилетия. Толкова иновативно, че \"само автогол от дузпа не видяхме\"... Няма как да не се сетим също, че Да се върнем на хърватите. Симпатягата капитан Модрич, играчи като Перишич, Манджукич и Субашич демонстрираха класа, която определено показа, че отборът заслужава световната титла. И да си дойдем на думата. Съдията. Нестор Питана предизвика гнева на запалянковците, защото отсъди спорен фал в полза на французите, а малко по-късно им даде и (още по-проблемна) дузпа. Отборът на Франция се възползва от ситуацията и реализира голове и при двете ситуации, които, може да се твърди, до голяма степен зададоха и изхода от двубоя. Напрегнатите ситуации вкараха в ожесточен спор коментаторите на мача по БНТ1. Боят настана. Шегувам се.  Оттам насетне обаче много от българските запалянковци решиха да канализират фрустрацията си с Разбира се, подобни подмятания имаше и преди този двубой, по други поводи, както и по адрес на други \"мултикулти\" формации, като тази на белгийските \"червени дяволи\".  Особено се запали, побесня българинът - чист ариец, в социалните мрежи. Там, където можеш да демонстрираш истинска смелост. Дори по-голяма от тази на стадиона. Защото хем можеш да плюеш когото пожелаеш, хем да не те хванат. Коментарът \"като видя французин, и ми причернява\", който беше копиран в различни постове, се радваше на голяма популярност. Някои, определено малцинство, се опитаха безуспешно да иронизират или да предложат някакво скрито или явно \"политкоректно мнение\". \"Ясно е\", че такива коментатори бяха посрещнати с досада от нашенците, увлечени по отбора на чаровната Китарович - президент на Хърватия. Намеси се, разбира се, и геополитиката. Футболистът Домагой Вида приветства Украйна. \"Е, хайде сега – не харесваме Путин, подкрепяме Украйна срещу руската окупация на Крим. Ясно, че ще викаме срещу тия мултикултурните, изпълзели изпод Триумфалната арка!!\" Тук няма да влизам в досадни обобщения или претенции за прозрения за психологията на тълпата (да ме прощават запалянковците). Впрочем такива са направени още в класическия и добре известен труд на френски (ех, тия франсета!) социален психолог Густав льо Бон   ( , 1895). Но все пак не мога да не отбележа, че потиснатият, дълбоко репресиран балкански дух излезе от бутилката. Искаше му се да се разправи с \"нафуканите чернилки\", да се накрещи, да се наобижда... Свикнали сме на този тип експлозии на мъжество. По същия начин масово българинът патриот обвинява за всичките си тегоби циганите и Брюксел. Любопитно обаче как - бедност, корупция, цензура. Рядко проявяваме такава обществена енергия, плам и хъс за разрешаването им. Днес се навършват 34 дни от гладната стачка на Николай Колев–Босия. Толкова продължителна, колкото и тази, която направи срещу комунистическия режим. В затвора.  За какво протестира Босия?... \"Абе, какво ни интересува! Какво ни дреме! Няколко \"умни и красиви\" грантаджии го подкрепят... Айде стига глупости, дай да си гледаме лятото (а то и едно лято). Имаме да правим ремонт на апартамента, а и двадесетгодишното голфче, което купихме 3-те ръка на 200 хил. км, незнайно защо се развали, не иска да пали.\"  Изобщо европейци ли сме? За хърватите няма нужда да питам.", "date": "2018.07.16", "title": "Меланхолията на чистия ариец – българина"}
{"url": "https://www.dnevnik.bg/bulgaria/2018/07/16/3282574_maiki_na_deca_s_uvrejdaniia_izlizat_na_protest_na_30/", "text": "Майки на деца с увреждания излизат на ефективен протест на 30 юли в знак на несъгласие с готвените поправки в Закона за личната помощ. Това стана известно по време на заседание в социалното министерство с участието на омбудсмана Мая Манолова, съобщи БНР. Манолова е дошла да заяви несъгласието си с текстовете в закона, тъй като се \"имитирало дейност, в която тя нямало да участва\". Според обществения защитник поправките не помагат на хората с увреждания. Майките отказаха да участват в работната група, тъй като преди дни са получили проект на закон, в който не са включени техните предложения. В началото на месеца партия \"Воля\" внесе в парламента  законопроекта за личната помощ , изготвен от екипа на омбудсмана Мая Манолова и майки на деца с увреждания.", "date": "2018.07.16", "title": "Майки на деца с увреждания излизат на протест на 30 юли"}
{"url": "https://www.dnevnik.bg/biznes/2018/07/16/3282554_hotelskite_ceni_se_vdigat_s_121_samoletnite_bileti_-_s/", "text": "Месечната инфлация за юни е 0.1%, а спрямо година по-рано - 3.2%, съобщи Националният статистически институт. Спрямо май храните и безалкохолните са поевтинели с 0.6%, алкохолът и цигарите - с 0.1%, облеклото и обувките - с 0.8%. Режийните разноски са нараснали за месец с 0.2%, транспортните услуги - с 2.2%, хотелите и ресторантите - с 1.5%,", "date": "2018.07.16", "title": "Хотелските цени се вдигат с 12.1%, самолетните билети - с 9.5%"}
{"url": "https://www.dnevnik.bg/bulgaria/2018/07/16/3282553_kak_se_napuska_pravilno_rabota/", "text": "Понякога - дори и да обичаме сегашното си работно място, колегите, шефовете и въобще да тръгваме рано сутрин към офиса с желание, се налага  да кажем заветното \"напускам\" . Причините може да са десетки, но те почти винаги са свързани с нашето по-добро кариерно развитие и професионален растеж. Да, тези моменти в живота са наистина стресиращи и не всеки може  да каже \"край\" с лекота , макар често да водят до хубава промяна. За да си тръгнете обаче с чиста съвест и добра репутация от работодателя си, то трябва да се сбогувате по най-коректен начин.  За тази цел следвайте няколко прости стъпки. Освен да спазите всички клаузи по пускане на известие за намерението ви,  уведомете вашия шеф  за желанието си преди вече да сте подали съответния документ. Това ще покаже вашата добронамереност – както към екипа, така и към ръководството. Когато дойде същинският момент да се сбогувате с вашия работодател, не си измисляйте някакви оправдания и глупави причини за намерението ви да напуснете компанията. Да, най-често става дума за отиване в конкурентна, по-голяма фирма. Е, няма защо да го криете. Ако вашият  шеф е добър мениджър , той ще е наясно защо сте избрали да се преместите и няма да се чувства засегнат. Горепосочените стъпки обаче няма да значат нищо, ако не ги направите лице в лице с вашия шеф. Определено може да не е най-приятният разговор, който сте водили, но така е редно. Добре е, когато решите на 100%, че вашето бъдещо развитие няма да продължи в тази фирма, да отидете директно и да му го съобщите вие, а не да разбере от трети лица и клюките, разнасящи се в офиса. С изпълнението на тези стъпки със сигурност ще оставите добро впечатление, дори и при вашето напускане. Подобно поведение е добра основа и за това да продължите да поддържате добри отношения с екипа и с вашия шеф – приятелски или професионални. Ако пък нямате точен план за намиране на ново работно място, разгледайте актуалните обяви на  Karieri.bg :  търси  Financial Analyst търси  Accountant - Junior Fund Accountant  търси: Supervisor Commercial Controlling Legal Adviser  търси  Assurance Consultant  търси: Началник на отдел \"Планиране и координиране\" Началник на отдел \"Методология и отчетност\" Експерт в отдел \"Планиране\" търси  Water Resources Management Specialist  търси  Експерт \"Външна търговия\" търси: A-Full Time Teacher in Chemistry Учител по български и литература", "date": "2018.07.16", "title": "Как се напуска \"правилно\" работа"}
{"url": "https://www.dnevnik.bg/evropa/2018/07/16/3282584_veche_ne_mojem_napulno_da_razchitame_na_beliia_dom/", "text": "Германският външен министър Хайко Маас заяви, че Европа не може да разчита на Доналд Тръмп и трябва да се обедини, след като президентът на САЩ нарече ЕС \"неприятел\" по отношение на търговията, предаде \"Ройтерс\". \"Вече не можем напълно да разчитаме на Белия дом\", посочи Маас. \"За да поддържаме партньорството си със САЩ, трябва да направим съответните промени. Първата ясна последица може да бъде само че в Европа трябва допълнително да стегнем редиците си.\" Той добави, че \"Европа не трябва да позволява да бъде разделяна, колкото и остри да бъдат вербалните атаки и колкото и абсурдни да са туитовете\". По-рано Тръмп заяви в интервю за американската телевизия Си Би Ес, че  гледа на ЕС като на враг  заради търговската му политика. \"Мисля, че имаме много неприятели. Мисля, че ЕС е неприятел, имайки предвид как постъпват с нас в търговията. На човек не би му и хрумнало за ЕС, но те са неприятел\", каза президентът. \"Предполага се, че воюваш заради някого, а този някой дава милиарди долари на онзи, от когото го пазиш. Има много гняв заради факта, че Германия плаща на Русия милиарди долари.\" \"Мисля, че това е много лошо нещо за Германия. Какво, те да не би да развяват бяло знаме\", заяви още Тръмп, след като миналата седмица на срещата на НАТО в Брюксел  отправи подобни нападки  срещу Берлин. Председателят на Европейския съвет Доналд Туск възрази, като написа в \"Туитър\": \"Америка и ЕС са най-добри приятели. Който казва, че сме врагове, разпространява фалшиви новини.\"", "date": "2018.07.16", "title": "Вече не можем напълно да разчитаме на Белия дом, каза германският външен министър"}
{"url": "https://www.dnevnik.bg/evropa/2018/07/16/3282611_broiat_na_imigrantite_ot_es_vuv_velikobritaniia_e/", "text": "Броят на имигрантите от Европейския съюз във Великобритания през 2017 г. е паднал до най-ниското си равнище за последните пет години, показват официални данни, цитирани от \"Ройтерс\". По-малко хора са дошли във Великобритания без предложение за постоянна работа през първата пълна календарна година от гласуването за Брекзит през юни 2016 г. Цялостната нетна имиграция на хора от всички националности във Великобритания се е увеличила до 282 хил. през 2017 г. от 249 хил. през 2016 г., което обаче е доста под рекордния брой от 332 хил. през 2015 г. Нетната имиграция на граждани от ЕС е намаляла до 101 хил. миналата година от 133 хил. през 2016 г. \"Броят на гражданите на ЕС, идващи във Великобритания \"в търсене на работа\", е продължил да намалява през изминалата година, а броят на тези, които идват във Великобритания за сигурна работа, е останал стабилен\", заяви Националният статистически офис на Обединеното кралство. Нетната миграция от страни извън ЕС (разликата между броя на пристигащите да живеят във Великобритания и тези, които емигрират) се е увеличила до 227 хил. - най-високото равнище от септември 2010 г.", "date": "2018.07.16", "title": "Броят на имигрантите от ЕС във Великобритания е най-ниският за последните пет години"}
{"url": "https://www.dnevnik.bg/sport/2018/07/16/3282630_charut_na_svetovnoto_fenovete_se_vljubiha_v/", "text": "Президентът на Хърватия Колинда Грабар-Китарович се превърна в звездата сред държавните лидери на Световното първенство по футбол. Топлите ѝ прегръдки за отбора, широката усмивка дори след загубата и земното ѝ поведение спечелиха възхищението на публиката. \"Хърватският президент победи. Футболна тениска, дъжд, сълзи, косата ѝ е съсипана, а на нея не ѝ пука\", гласеше коментар в социалните мрежи. Тя присъстваше на повечето от предишните мачове на хърватите, като пътуваше в икономична класа в самолета и приветстваше отбора от трибуните на обикновените фенове, а не на държавните лидери. Грабар-Китарович стана първата жена - президент на Хърватия, през 2015 г. Тогава тя бе и най-младият човек, станал държавен глава – на 46 години. Преди това бе министър по европейските въпроси, външен министър, работила е и в НАТО. Омъжена е за инженера Яков Китарович от 1996 г. и имат син и дъщеря. Тя се определя като вярваща католичка и последовател на традиционните християнски ценности. Въпреки че е против гей браковете, Грабар-Китарович подкрепя семейното съжителство за ЛГБТ двойките, което би им дало същите права като на хетеросексуалните семейства в брак. Според нея това е удачен компромис, освен това публично е заявявала, че би подкрепила сина си, ако той е гей. Грабар-Китарович е защитничка на правото на аборт с мотива, че по-важното е хората да бъдат образовани как да предотвратят нежелани бременности и забраната на абортите няма да реши това. Тя критикува и трудната процедура за осиновяване и иска цялостна реформа на системата, така че за майките и децата да могат да се полагат необходимите грижи. Сексапилът ѝ обаче доведе и до невъзпитани сравнения, след като плажни снимки на порноактриси и на актрисата Коко Остин плъзнаха в социалните мрежи, представяни като лични кадри на Грабар-Китарович. Тя обаче не коментира \"фалшивите новини\", които вече неколкократно се появяваха в интернет, откакто стана държавен глава.", "date": "2018.07.16", "title": "Чарът на световното: феновете се влюбиха в хърватския президент"}
{"url": "https://www.dnevnik.bg/bulgaria/2018/07/16/3282610_mobilno_prilojenie_za_tel_112_shte_struva_na_mvr_nad/", "text": "МВР е обявило обществена поръчка за над 833 хил. лв. за мобилно приложение за националната система за спешен телефон 112, която все още не е с напълно възстановени функции, информира в днешния си брой в. \"Сега\". Обявеният търг е, за да се направи достъпна линията за хора с говорни и слухови увреждания като даде възможност за подаване на сигнали чрез приложение за телефон, мобилни устройства и компютри, се вижда от сайта на агенцията за обществени поръчки. В началото на май, МВР е намерило изпълнител за големия търг, чрез който трябва да се възстанови 112, съобщава още вестникът.  Тази поръчка  е за над 7 млн. лв. Тя бе обявена през ноември миналата година, след като месеци по-рано и граждани, и оператори от системата сигнализираха, че в работата ѝ има сериозни проблеми. На операторите се налагаше да записват сигналите на ръка и не виждаха номерата, съответно градовете, от които им се обаждат. Така ставаха грешки. В самата обществена поръчка е записано, че трябва да се подмени \"критично амортизираният хардуер\" в центровете в София и Русе. Проблеми има и в Монтана, Варна, Бургас и Кърджали. С новия търг обаче МВР предвижда тел.112 да мине на съвсем друго ниво. В поръчката е записано, че сигнали ще могат да се подават от различни устройства. \"Услугата за достъп на граждани със слухови/говорни увреждания трябва да бъде достъпна за потребителите през интернет чрез мобилни устройства (смартфони/таблети), стационарни и мобилни компютри\", пише в документите. Ползването на мобилното приложение обаче далеч няма да е толкова просто, се разбира още от документите. Вътрешното министерство ще изисква множество данни от всеки, който се опита да подаде сигнал по новата система. За да се регистрират в приложението, хората ще трябва да изпратят един куп лични данни като три имена, ЕГН, адрес, телефон, имейл и увреждане на човека - например не чува, не вижда, не говори. Освен това обаче МВР ще изисква от хората с увреждания дори решението от ТЕЛК. При регистрация ще има поле за съпътстващи заболявания. Човекът с увреждания може да остави данни и за личния си асистент, ако има такъв - имена и телефонен номер. Тази информация не е задължителна, Новата услуга ще бъде внедрена в центровете на тел. 112 в София, Варна, Кърджали, Бургас, Моната и Русе. Предвидено е и обучение на работещите там. Според заданието на МВР новата система трябва да може да поема по 500 поръчки едновременно.", "date": "2018.07.16", "title": "Мобилно приложение за тел. 112 ще струва на МВР над 800 хил. лв."}
{"url": "https://www.dnevnik.bg/video/2018/07/16/3282725_video_eh_zashto_ne_e_1937_godina_-_ruski_policai_kum/", "text": "\"Понякога съжалявам, че днес не е 37-а година. Направо съжалявам. Осрахте Русия, нали?\" Така полковник от московската полиция реагира, когато един от задържаните във вчерашната акция на групата Pussy Riot заяви, че са се снабдили с полицейските униформи, като са ги взели \"назаем\". Четиримата участници нахлуха на терена на финалния мач на световното първенство по футбол, което предизвика спиране на играта за около две минути. Веднага в социалните мрежи от името на групата бе поета отговорност за протеста и бе обяснено, че с него се иска освобождаване на всички политически затворници в страната и спиране на наказателното преследване дори за \"харесване\" на публикация в интернет. Видеозаписът от това как офицерът крещи на видимо уплашените двама участници в акцията бе разпространен от руски медии, твърдящи, че го имат от източник от Градското управление на Министерството на вътрешните работи на Русия. На него се виждат Пьотр Верзилов и едно от трите момичета от акцията, към което полицаят се обръща с: \"Ти, гадино, коя си? Фамилия, име, бащино!\" Понеже активистите мълчат, полицаят продължава: \"Решихте да осерете Русия?\" \"Не, ние сме за Русия\", отвръща Верзилов. На което полковникът казва, че сега Русия щяла да бъде глобена от ФИФА, и го пита дали е нормален. Срещу задържаните Пьотр Везилов, Олга Курачьова, Вероника Никулшина и Олга Постухова е започнато разследване за административно нарушение на правилата за поведение на зрителите по време на спортни състезания и за незаконно носене на униформа с отличителни знаци на държавни военизирани организации, правоохранителни или контролиращи органи. Това може да прерасне в започване на наказателно дело или да бъде прекратено, но второто е почти невероятно. По повод поведението на полицая главният редактор на радио \"Ехото на Москва\" Алексей Венедиктов коментира, че полковникът трябва по-скоро да е щастлив, че не сме в 1937 г. Причината е, че ако това се беше случило, докато на трибуната е Йосиф Сталин, НКВД щеше незабавно да го арестува, разпитва и изтезава, след което ще признае, че е бил съучастник на Pussy Riot, на британския премиер Тереза Мей и на началника на столичното МВР Олег Баранов. \"Междувременно семейството и децата му вече ще са обявени за роднини на изменник на Родината и изпратени в Акмолинския лагер, където ще загинат. Самият полковник би бил разстрелян (по-скоро застрелян с куршум в тила) и изхвърлен в обща яма за такива като него на Бутиковския полигон. А престарелите му родители биха починали, докато ги изселват към казахстански Иртиш. \"Ето това, другарю полковник, щеше да е за вас 37-а година, за която така сладостно си спомняте. И палачите стават жертви.\"", "date": "2018.07.16", "title": "Видео: \"Ех, защо не е 1937-а година!\" - руски полицай към задържаните от Pussy Riot"}
{"url": "https://www.dnevnik.bg/photos/2018/07/16/3282661_snimka_na_denia_princ_lui_za_pruv_put_se_usmihna_pred/", "text": "Херцогът и херцогинята на Кеймбридж разпространиха официални кадри от кръщенето на третото си дете - принц Луи. На тях за пръв път се вижда как двумесечният принц се усмихва.", "date": "2018.07.16", "title": "Снимка на деня: Принц Луи за пръв път се усмихна пред обектива"}
{"url": "https://www.dnevnik.bg/sviat/2018/07/16/3282521_grafika_na_denia_putiat_na_franciia_kum_svetovniia/", "text": "Франция ликува със световната купа. \"Петлите\" са световен шампион за втори път в историята си след триумф срещу Хърватия във финала на \"Лужники\". \"Ройтерс\" разпространи интерактивна графика, която показва пътя на водения от Дидие Дешан отбор към върха. В нея можете да видите всички резултати, голмайстори, както и да си припомните развоя на последните осем световни първенства.", "date": "2018.07.16", "title": "Графика на деня: Пътят на Франция към световния футболен връх"}
{"url": "https://www.dnevnik.bg/biznes/2018/07/16/3282735_registriranata_bezrabotica_produljava_da_namaliava/", "text": "Регистрираната безработица в България продължава да намалява и през юни достига 5.7%, с 0.4 процентни пункта под равнището от май и с 1.1 процентни пункта по-ниска от същия месец на 2017 г., съобщи Агенцията по заетостта.", "date": "2018.07.16", "title": "Регистрираната безработица продължава да намалява"}
{"url": "https://www.dnevnik.bg/sport/2018/07/16/3282737_snimka_na_denia_stotici_posreshtnaha_ronaldo_v_torino/", "text": "Носителят на \"Златната топка\" Кристиано Роналдо предизвика огромно вълнение в Торино. Португалецът пристигна в италианския град, където беше посрещнат от стотици привърженици.", "date": "2018.07.16", "title": "Снимка на деня: Стотици посрещнаха Роналдо в Торино"}
{"url": "https://www.dnevnik.bg/bulgaria/2018/07/16/3282742_prezidentut_izkaza_trevoga_ot_masovoto_iztrebvane_na/", "text": "Президентът Румен Радев изрази тревога от действията на кабинета по ликвидирането на огнищата от чума по дребните преживни животни в Странджа. Той настоява изпълнителната власт да отговори и занапред ли масовото изтребление на здрави животни ще е единствената мярка за овладяване на подобни кризи. Той настоява изпълнителната власт да даде отговор \"защо животновъдите не бяха информирани детайлно и предварително, за да бъдат убедени в предприетите мерки, както и в гарантирането на интересите им\". За съжаление, гневът на пострадалите стопани и на хора в цялата страна е вече налице, пише държавният глава. Той пита защо не бяха предприети превантивни мерки като налагане на карантина и наблюдение и защо се пренебрегва ваксинирането. За пореден път се поставя въпросът за надеждността на оградата по границата, се казва в изявлението на държавния глава. Той настоява материалните щети от болестта да бъдат адекватно компенсирани. \"Възстановяването на качеството на стадата и психологическата травма от унищожаването на животните изискват време. То трябва да бъде използвано от правителството за подкрепа на засегнатите стопани, за да възстановят поминъка си и най-вече за разумни действия за предотвратяване на подобни кризи в бъдеще\", препоръчва президентът. Националната овцевъдна и козевъдна асоциация свиква протест пред Министерския съвет като едно от исканията е ощетените стопани да бъдат компенсирани по пазарни цени, което според тях означава между 200 и 1000 лв. на животно. На пресконференция вчера директорът на Националната агенция по безопасност на храните Дамян Илиев поясни, че стопаните не са били предупредени, за да се избегне укриване или продажба на животните, а и европейските, и българските правила задължават ветеринарните власти да унищожат всички животни в засегнатата от болестта зона. Компенсацията ще е поне 190 лв. на животно, обеща преди ден земеделският министър Румен Порожанов. За породисти животни ще се плащат 240 лв.", "date": "2018.07.16", "title": "Президентът изказа тревога от масовото изтребване на здрави животни"}
{"url": "https://www.dnevnik.bg/analizi/2018/07/16/3282597_sujaliavam_nato_trump_ne_viarva_v_sujuznici/", "text": "До неотдавна европейците вярваха, че въпреки тежките думи на Доналд Тръмп Вашингтон никога няма да застраши своите съюзи от времето на студената война. \"Не четете неговите туитове, следете действията му\", бе казал висш американски служител на европейските си колеги, когато бил повдигнат въпросът за бъдещето на трансатлантическите отношения. Колко дълбоко сгрешихме, като се доверихме на тези думи. В крайна сметка важни се оказаха именно туитовете. Часове преди трепетно очакваната среща на върха на НАТО в Брюксел президентът Тръмп упрекна Германия, един от най-близките съюзници на Америка в исторически план, че е \"пленник\" на Русия – колкото и смешно да звучи това, – а държавите от НАТО нарече \"длъжници\". Явно президентът Тръмп реши да пренебрегне призива на председателя на Европейския съвет Доналд Туск: \"Скъпа Америка, уважавай своите съюзници, защото те не са много\". Според Доналд Тръмп съюзниците на Америка символизират всичко сбъркано във външната политика на страната му. В интервю от 1990 г. пред списание \"Плейбой\" той казва, че САЩ \"защитават богати нации срещу нищо – нации, които щяха да бъдат изтрити от лицето на земята за 15 минути, ако не бяхме ние\". Те се \"смеят на нашата глупост\". Оттогава възгледите му изглежда не са се променили съществено. Време е европейците да признаят, че в света на президента Тръмп няма място за съюзници. Реакцията на Европа на тази нова реалност напомня за Стиви, героинята от пиесата на Едуард Олби \"Козата, или коя е Силвия?\", която разбира, че съпругът ѝ се е влюбил в коза. Шокът е толкова голям, че Стиви просто отказва да го проумее. Тъкмо това прави Европа сега. В навечерието на срещата на върха на НАТО президенти и премиери отново повтаряха познатите думи за трансатлантическите отношения, сякаш нищо не се е променило след избора на Доналд Тръмп за президент. Ето защо европейските лидери са толкова изненадани: не е трудно да си представиш политически лидер от традиционните партии да води предизборна кампания с обещания да построи стена на границата, да премести в Йерусалим посолството си в Израел и да накаже китайското правителство заради неговата икономическа политика. Традиционните политици лесно обещават подобни неща, но след като вземат властта, никога не превръщат думите си в дела. Вероятно канцлерът на Германия Ангела Меркел и президентът на Франция Еманюел Макрон са имали точно такава представа за Тръмп. Чели са туитовете му, но очаквайки го да се появи на срещата на Г-7, са били убедени, че никога няма да действа по този начин. Как би посмял пред лицето на толкова зрели хора в залата? Ала той прави точно това. Отново и отново. Подобно на останалите днешни популистки лидери президентът Тръмп съзнава, че неговите отношения с избирателите зависят от изпълнението тъкмо на най-радикалните му обещания. Защото успехът на един популистки лидер зависи не от това дали може да решава проблемите, нито дали се представя по-добре от своя предшественик. Всичко, което един популистки лидер трябва да прави, е да бъде различен от традиционната линия на поведение – да прави това, което традиционните политици няма да направят никога. Например да обиди Германия. Причината Европа да е толкова уязвима в епохата на Тръмп е, че тя гледа на себе си като съюзник на Америка. (Това е напълно основателно: все пак европейците са били съюзници на Америка през последните 70 години.) Но в света на Доналд Тръмп не съществува концепция за съюзи. Причината за неговото недоволство не е в нивото на европейските военни разходи, нито в позицията на Европа за Иран. Проблемът е, че в един свят, в който Америка е рушител, а не гарант за стабилност, съюзниците се превръщат в бреме. Те имат очаквания и изисквания, които ограничават американските политики, независимо дали става дума за преференциално търговско споразумение или за ангажимент за съвместни военни учения. Още по-лошо е, че те настояват за предвидимост и реципрочност, което напълно се разминава с представите на Тръмп за света. Ако погледне през изкривения светоглед на Тръмп, човек би видял не приятели и врагове, а фенове и врагове. Феновете са лоялни независимо от всичко. Те не очакват реципрочност. Враговете също са ценни, защото помагат за решаването на проблемите. Можеш да утвърдиш властта си, като ги пречупиш, или като се сприятелиш с тях. Подходът на администрацията на Тръмп към врага Северна Корея е най-добрият пример в това отношение. Отношенията с Русия – Тръмп ще се срещне с Владимир Путин – също могат да се превърнат в такъв пример. Европейците са обречени, ако мислят, че най-важният въпрос пред тях е как да спасят съюза си със САЩ. Времето за това е изтекло... Предизвикателството пред лидерите на Европа е да се научат да живеят в свят, в който Америка няма съюзници. Като начало могат да покажат, че се отнасят сериозно към необходимостта да се погрижат повече за собствена си сигурност, инвестирайки в автономна европейска отбранителна способност, без да разчитат прекалено на САЩ. Европейците трябва също да разберат, че единството им е наистина важно, но би било от полза, ако бъдат и малко непредвидими. Биха могли да се откажат от заучената си поза на безпомощност, когато става дума за Русия. Логиката на света след студената война е, че САЩ упражняват глобалното си влияние, като пазят и разширяват своите съюзи. Но тази логика вече не работи. Най-голямата опасност пред Европейския съюз е да се превърне в пазител на статукво, което вече не съществува.", "date": "2018.07.16", "title": "Съжалявам, НАТО. Тръмп не вярва в съюзници"}
{"url": "https://www.dnevnik.bg/sport/2018/07/16/3282663_silnite_individualnosti_izgradiha_nepobedim_otbor_kak/", "text": "Невероятни, прекрасни, заслужени шампиони - това са само част от епитетите, които френската преса използва за  успеха на националния тим на световното първенство в Русия . Извън емоционалната част от триумфа на състава беше анализирано и представянето на играчите на Дидие Дешан. Бившият френски национал Максим Босис, който е европейски шампион от 1984 г., а също така има трето (1986) и четвърто място (1982) на световни първенства, смята, че Франция се възползва от силния колектив, изграден от Дидие Дешан. \"Да направиш непобедим отбор от толкова силни индивидуалности е много трудно, но  Дешан  се справи и заслужава поздравления. Франция изстрада загубения финал на Евро 2016 пред своите фенове, но стана по-силен отбор от това. Погба и Гризман, които са в отлична футболна възраст да бъдат лидери, получиха подкрепа от по-младите играчи. Всичко обаче започва от силната защита, в която не бива да се пропуска фактът, че играят двама души от \"Реал\" и \"Барселона\" - Варан и Юмтити.\" \"В отбора има по-млади и неопитни играчи като Люка Ернандес и Бенжамен Павар. Те дори не бяха гласени за титуляри преди световното, но запазиха постоянство във всички мачове. И двамата се възползваха от това, че играят с много класни играчи до тях, и това им помогна да изпъкнат, показвайки качествата си.\" Френските анализатори изтъкват и основната роля на дуета Пол Погба и Н'Голо Канте. Двамата вътрешни полузащитници играха на много високо ниво и помогнаха за изграждането на стила на тима на Дешан. \"Погба подчини своята индивидуалност на отбора и е сред петимата най-добри изобщо на световното първенство. Преди две години той беше по-ексцентричен, но сега показва зрялост в играта си, а в комбинация с Канте изгражда средна линия, която не може да бъде преборена. Към тях трябва да се добави Блез Матюиди, който също е много важен мотор и помагаше там, където се налага. Матюиди и Канте не бяха на чак толкова високо ниво във финала, но Погба компенсира за тях. Гризман също се изгради като лидер, който прие да играе в роля, която е най-полезна за отбора\", смята бившият национал и световен шампион от 1998 г. Ален Богосян. \"Героите от 1998 г. бяха на трибуните в Москва и вдъхновиха своите наследници, които 20 години по-късно вдигнаха световната купа. Килиан Мбапе, Пол Погба и Антоан Гризман поведоха отбора, вкарвайки по един гол във финала с Хърватия.\" \"Френският национален отбор направи цялата страна горда с представянето си на световното първенство и първата титла от 20 години насам. С голове на Антоан Гризман, Килиан Мбапе и Пол Погба тимът се качи отново на световния връх.\" \"Напред деца на Родината, денят на славата дойде\" - изданието \"Фигаро\" използва първите две строфи от Марсилезата в заглавния си текст след края на световното първенство. \"Успех, който цялата страна искаше и вярваше, че футболистите ще постигнат. Отборът се представи най-силно от всички по време на турнира. Играчите на Дидие Дешан се превърнаха в герои, които 20 години след триумфа на своя треньор също успяха да вдигнат световната купа.\" \"15 юли остава завинаги в историята на Франция. Догодина националният празник (14 юли) може да се чества в продължение на два дни, за да се отдаде заслуженото и за световната титла. В Москва футболистите на Дидие Дешан довършиха започнатото месец по-рано и зарадваха страната с втората си световна титла.\" \"Франция отново е на световния връх, 20 години след спечелването на първата си световна титла. През следващите четири години светът ще бъде син, след като френските футболисти ще носят званието световни шампиони и най-добрите.\"", "date": "2018.07.16", "title": "Силните индивидуалности изградиха непобедим отбор – как Франция анализира успеха на световното"}
{"url": "https://www.dnevnik.bg/photos/2018/07/16/3282660_fotogaleriia_poklonenie_na_vodopada/", "text": "Водопадът Saut-d'Eau се намира Хаити. Казват, че този водопад е създаден при голямо земетресение на 7 май 1842 г. Висок е около 100 фута и е най-високият в Хаити.", "date": "2018.07.16", "title": "Фотогалерия: Поклонение на водопада"}
{"url": "https://www.dnevnik.bg/sviat/2018/07/16/3282773_vreme_e_da_pogovorim_za_bolnite_tochki_po_sveta_zaiavi/", "text": "Президентите на САЩ и Русия започнаха разговорите си на четири очи в Хелзинки, като преди това за журналистите Владимир Путин заяви, че настъпило време двете страни подробно да обсъдят отношенията помежду си, както и някои от конфликтните точки по света. Доналд Тръмп каза, че двамата ще разговярат и за Китай и \"общият ни приятел Си [Цзинпин]\". \"Продължаваме постоянните контакти. И по телефона разговаряме, и сме се срещали няколко пъти на площадките на различни международни мероприятия. И, разбира се, настъпи време да поговорим подробно за нашите двустранни отношения и по различните \"болни точки\" на света. Те са достатъчно много, за да има основание да им обърнем внимание\", заяви руският президент. Тръмп каза, че целият свят бил заинтересован от това между Москва и Вашингтон да има добри отношения. \"Двете ни страни имат огромна възможност да уредим отношенията си за няколко години\", допълни той и изреди сред темите на разговорите още търговията и военни въпроси, включително за ядрения потенциал на двете страни. Белият дом избягва да нарича събитието \"среща на върха\" и използва просто \"разговори\". Кремъл също охлади очакванията за нещо по-значително и определи срещата като \"първа крачка\" към уреждане на кризите между двете страни. Началото бе отложено с близо един час заради закъснението на Путин. В началото двамата ще имат 30 минути за разговори само помежду си. По график следват един час и 45 минути преговори с разширения състав на делегациите. Първата пълноформатна среща между Тръмп и Путин извън кратките им разговори в кулоарите на международни форуми трябва да приключи със съвместна пресконференция. Тя е насрочена за 16:50 българско време, но предвид отложеното начало на срещата вероятно и тя ще се премести назад във времето с един час. Нито Вашингтон, нито Москва представиха списък с темите, които ще бъдат засегнати. Дмитрий Песков, говорителят на Кремъл, каза, че \"президентите ске уважават взаимно, имат добри отношения и макар да няма ясен дневен ред, той ще бъде определен от държавните глави по време на срещата\" Веднага направи впечатление, че Тръмп не каза пред медиите нищо от споровете, заради които отношенията САЩ-Русия са на най-ниското си ниво от края на студната война насам. Сред тях са анексирането на Крим, въоръжената подкрепа за Башар ал Асад, разкритията за неспирна намеса на руските спецслужби в изборите и политическия живот на САЩ, както и употребата на бойно нервнопаралитично вещество в Англия, заради което Вашингтон изгони десетки руски дипломати. Преди днешните разговори Тръмп хвърли вината за влошените отношения не върху действията на Москва, а върху собствената си страна. \"Отношенията ни с Русия НИКОГА не са били по-лоши благодарение на американската глупост и глупащита, а сега и заради манипулираното преследване на вещици\", написа той в \"Туитър\", имайки предвид и разследването на специалния прокурор Робърт Мюлър. Руското външно министерство веднага \"хареса\" туита на Тръмп.", "date": "2018.07.16", "title": "Време е да поговорим за \"болните точки\" по света, заяви Путин на срещата с Тръмп"}
{"url": "https://www.dnevnik.bg/bulgaria/2018/07/16/3282741_nikolai_kolev_-_bosiia_grajdanite_da_smeniat/", "text": "Политиците не могат да решат никой проблем на българското общество и държава, те имат други цели. Президентът да организира кръгла маса от граждани, които да заменят политиците. Кръглата маса да реши и да създаде процедурите за формиране на програмен парламент и съставяне на програмно правителство, които да заменят сегашните две институции. Тези идеи обяви на кратка пресконференция в 34-ия ден от гладната си стачка Николай Колев - Босия, който е вече доста изнемощял и трудно подвижен. Той започна протеста си с искане за оставка на транспортния министър Ивайло Московски и разпускане на парламента заради корупцията в Пътната инфраструктура и лобисткото и корупционно законодателстване на депутатите. Запитан защо трябва да бъде създаден програмен парламент, а не Велико Народно събрание, което да направи промените, той каза, че ВНС означава да се загуби много време. На въпроса как президентът да организира съставяне на програмен парламент, като имаме действаща конституция, която той не може да нарушава, Босия отговори: Държавният глава може да свика кръгла маса. И през 1990 действаше конституция, но беше свикана кръгла маса, която да започне промени, друг въпрос е до какво доведоха те. Запитан дали ако бъде изпълнено условието му за оставка на транспортния министър, той ще размисли дали да спре гладната стачка, Босия отвърна: Само ако бъдат изпълнени и двете искания. По време на пресконференцията неофициално се разпространяваше информация, че председателят на парламента Цвета Караянчева изявила готовност да посети Босия у дома му. По този повод бившият служебен премиер Ренета Инджова, която придружаваше Босия, заяви: \"Председателят на парламента е в задължението си да приеме гражданина Николай Колев, но не в дома му, а в Народното събрание. Ако не иска да носи клеймото на убиец на един гражданин. А президентът като гарант на конституцията да положи всички усилия един български гражданин да бъде приет от парламента.\" По средата на пресконференцията Босия информира, че са му съобщили, че Цвета Караянчева ще го приеме в Народното събрание. По-късно в официално съобщение от Народното събрание информацията бе потвърдена. На пресконференцията стари активисти на СДС и водачи на отдавна недействащи партии и сдружения разпространяваха текстове и възвания, но Босия няма връзка с това. Той разпространи единствено манифест за духовно възраждане, който можете да прочетете в прикачения файл. Тръгвайки си, Босия каза, че се надява \"да се видим поне още веднъж\".", "date": "2018.07.16", "title": "Николай Колев - Босия: Гражданите да сменят политиците и да изберат програмен парламент и правителство (допълнена)"}
{"url": "https://www.dnevnik.bg/sviat/2018/07/16/3282550_putin_e_napraven_ot_zahar_i_drugi_shegi_za_onazi/", "text": "Руският президент Владимир Путин стои под чадъра, докато колегите му Еманюел Макрон и Колинда Грабар-Китарович – тази снимка от финала на световното първенство по футбол стана повод за безброй майтапи в социални мрежи. \"Дневник\" събра някои от тях. \"Дъждът не може да намокри Путин. Путин намокря дъжда.\" \"Представете си, че сте човекът, който държи единствения чадър. И трябва да решите над кого да го сложите. Путин е най-безопасният избор.\" \"Дали ще уволнят човека, който не е спрял дъжда?\" \"- Г-н президент, колко чадъра да вземем? Путин: Нито един. Биха ни, нека да подгизнат!\" \"Путин сигурно е направен от захар.\" \"Аз съм Путин, когато хората излизат от къщите си, без да са се подготвили и очакват да споделя каквото си нося. Няма шанс.\" \"Г-н президент, Франция спечели финала. Какво да правим?\" Путин: Наводнете ги!\"", "date": "2018.07.16", "title": "Путин е направен от захар и други шеги за \"онази снимка\" от световното"}
{"url": "https://www.dnevnik.bg/bulgaria/2018/07/16/3282782_operativniiat_shtab_sreshtu_chumata_zabrani/", "text": "В 10-километровата зона около огнищата на чума по дребните преживни животни се отменят обществените прояви с голямо струпване на хора, реши оперативният щаб за справяне с разпространението на болестта към правителството, предаде БНТ Вчера жива верига в странджанското село Шарково препречи пътя на ветеринарите, които не можаха да умъртвят последните 400 овце и кози в селото. С протестиращите се срещна лидерът на БСП Корнелия Нинова и депутати от партията, които подадоха сигнал до прокуратурата срещу умъртвяването на животните. В назначения от премиера оперативен щаб влизат министрите на вътрешните работи и на земеделието, шефовете на ДАНС и на агенцията по храните, областните управители на Бургас, Ямбол, Русе и Силистра. Утре те планират среща с представители на парламентарните групи, за да \"изчистят съмненията около случаите със зараза при животните и да се представи пълната картина на ситуацията\".", "date": "2018.07.16", "title": "Оперативният щаб срещу чумата забрани обществени прояви в заразената зона"}
{"url": "https://www.dnevnik.bg/sport/2018/07/16/3282779_antuni_djoshua_shte_se_bie_s_povetkin_na_22_septemvri/", "text": "Световният шампион в тежка категория на четири от версиите в бокса Антъни Джошуа ще се бие с Александър Поветкин на 22 септември на стадион \"Уембли\" в Лондон, обяви промотърът на англичанина Еди Хърн. Двубоят ще бъде първи за Джошуа от края на март, когато той  победи по точки Джоузеф Паркър  и обедини четири пояса в тежката категория. Поветкин е официален претендент за титлата на Световната боксова асоциация (WBA), но Джошуа залага и останалите си три пояса – Световната боксова организация (WBO), Международната боксова федерация (IBF) и Международната боксова организация (IBO). Британецът  преговаряше за двубой срещу Дионтей Уайлдър , който да определи абсолютния световен шампион в тежката категория, но засега договорка между двамата няма. Уайлдър, който е шампион на Световния боксов съвет (WBC), не е доволен от сумата, която от лагера на Джошуа му предлагат, но се очаква дългоочакваният мач между двамата да се проведе през април 2019 г. \"Нямам търпение да се върна на ринга и да срещна Поветкин. Последният ми мач беше доста отдавна, но не съм спирал да тренирам. Поветкин е сериозно предизвикателство и ще съм напълно готов за него. Само глупак би го подценил\", каза боксьорът от Уотфорд. Джошуа обясни, че в следващите 10 седмици ще направи най-интензивната си подготовка. Той не се е бил на стадион \"Уембли\" от 29 април 2017 г., когато  победи с нокаут Владимир Кличко  и сложи край на доминацията му в тежката категория. \"Битка за световната титла винаги е била моята цел, така че ще бъда готов. Изправям се срещу най-добрия в света в момента, така че нямам търпение 22 септември да дойде\", каза 38-годишният Поветкин. През декември 2016 г. Поветкин нокаутира Йоан Дюапа, но  даде положителна проба за веществото остарин . Боксьорът беше наказан, но след това правата му бяха възстановени от някои от федерациите. Антидопинговите власти приеха, че забраненото вещество е попаднало в тялото му случайно. Поветкин има 35 мача на професионалния ринг и само една загуба – от  Владимир Кличко  през 2013 г. През 2016 г. руснакът стигна до втори мач за световна титла. Той трябваше да се боксира с шампиона на WBC Дионтей Уайлдър в Москва. Двубоят обаче пропадна, след като Поветкин  беше хванат с мелдоний . Джошуа има 21 мача на ринга, като спечели всеки от тях. Единствено срещу Паркър през март британецът не успя да постигне нокаут. Джошуа има предимство не само във възрастта, след като е с 10 години по-млад, но и физически. Британецът е 10 см по-висок от Поветкин (198 срещу 188 см), а размахът на ръцете му е много по-голям – 208 см срещу 190 за руснака.", "date": "2018.07.16", "title": "Антъни Джошуа ще се бие с Поветкин на 22 септември на \"Уембли\""}
{"url": "https://www.dnevnik.bg/sport/2018/07/16/3282726_luka_modrich_-_futbolniiat_geroi_koito_vse_oshte_ne/", "text": "Едва ли някога Лука Модрич си е представял как точно би се чувствал, ако бъде определен за най-добър играч на световно първенство по футбол. И едва ли би искал да се чувства така, както в момента. Капитанът на хърватския национален отбор  получи приза за №1 на мондиала , но това стана след  загубения финал срещу Франция (2:4) . Хърватите постигнаха незабравим успех, като записаха най-доброто си класиране в историята, но не можаха да направят последната крачка към абсолютното футболно щастие. \"Играхме добре и мисля, че бяхме по-добрият отбор, но понякога по-добрият не печели. Трябва да се гордеем с представянето си, което обаче не беше достатъчно, за да победим. Горд съм, че спечелих наградата, но това, което исках, беше световната купа\", каза Модрич. В Русия футболистът на \"Реал\" (Мадрид) се превърна в лицето на хърватския национален отбор и с играта си спечели уважението на почитателите и специалистите по света. А вероятно... и на тези в страната си. Интересен акцент около успешната кариера на Модрич е това, че той далеч не е от най-обичаните футболисти в Хърватия. Част от запалянковците го критикуват заради близостта му с бившия президент на \"Динамо\" (Загреб) Здравко Мамич и спорното му поведение по време на съдебния процес, което  го постави пред угрозата да получи петгодишна присъда . От трудното детство към футбола Като голяма част от децата, израснали в тази част от Балканите по това време, Модрич има трудно детство. Със семейството му стават бежанци заради войната, след като на 8 декември 1991 г. родният му Модричи е атакуван и дядо му, на когото е кръстен, е убит. Това принуждава семейството му да напусне дома си. \"Когато войната започна, станахме бежанци. Беше много тежко време. Бях на шест години. Спомням си много ясно тези моменти, въпреки че това е нещо, което не искаш да помниш, нито да мислиш за него\", казва Модрич пред \"Сън\" преди десет години. Семейството му заживява в хотел в Задар, като живее бедно. Въпреки това се проявява любовта на Модрич към футбола. Според хърватски медии той започва първите си футболни стъпки на паркинг. \"Войната ме направи по-силен. Беше много трудно за мен и семейството ми. Не искам да нося това със себе си завинаги, но и не искам да го забравям\", казва футболистът. Въпреки трудностите семейството му го подкрепя и той започва да тренира в \"Задар\". Модрич показва талант и през 2001 г. преминава в \"Динамо\" (Загреб). Обичан и критикуван Две години по-късно той се изкачва в мъжкия отбор на \"Динамо\", като вече е част и от националните отбори на Хърватия в различните възрастови групи.  Пътят на Модрич се открива през 2008 г. с трансфер в \"Тотнъм\", където изиграва близо 130 мача. Четири години по-късно идва ред и на трансфера в \"Реал\" (Мадрид). През 2015 г.  властите в Хърватия обявиха, че разследват Здравко Мамич  за финансови злоупотреби и укриване на данъци. В казуса попадна и трансферът на Модрич от \"Динамо\" в \"Тотнъм\". По-късно процесът накърни образа на Модрич сред хърватите заради нетърпимостта им към корупцията. В съда той заявил, че \"не се сеща\" за детайли около договора си. По сгради в Загреб се появиха обидни надписи срещу футболиста, както и такива с посланието \"Лука, някой ден ще се сетиш\". Дори на световното в Русия фенове показаха, че не са загърбили отношението си. В \"Туитър\" се появи снимка на запалянко с фланелка с номера на Модрич, но вместо името му на гърба е изписано \"Не се сещам\". Преди мача с Нигерия в груповата фаза на световното репортер на \"Гардиън\" попитал капитана на хърватите дали случаят не му се отразява. \"Нищо по-умно ли няма да попитате\", отвърнал полузащитникът. \"Това е световно първенство, не става въпрос за други теми. Колко време се готвихте да зададете този въпрос\", добавил той. Ролята на капитана Вълнуващите летни емоции вероятно ще накарат много хора в страната да променят нагласите си към Модрич. Капитанът на хърватския отбор изигра много силно първенство и заслужи наградата за най-добър в турнира. С представянето си той имаше ключова роля по пътя към финала. След него остана разочарованието от загубата, но и удовлетворението от историческото представяне. Въпреки това Модрич затвърди впечатленията, че е отличен футболист. \"Лука никога не се е вписвал в нормите, когато става дума за обичайните позиции, които централният полузащитник заема при поемането на топката\", заяви бившият му съотборник в \"Тотнъм\" Джърмейн Дженас. \"По време на тренировка той може да изскочи изневиделица до теб и да отнеме топката. Той е по-бърз, отколкото повечето хора мислят, а и е по-силен. Като обмислиш колко добре балансиран е, не мисля, че на света в момента има по-добър играч на този пост в момента\", добави той.", "date": "2018.07.16", "title": "Лука Модрич - футболният герой, който все още не може да спечели любовта на хърватите"}
{"url": "https://www.dnevnik.bg/evropa/2018/07/16/3282788_es_shte_izgotvi_v_sledvashtite_sedmici_pravila_za/", "text": "В следващите седмици ЕС ще изготви общи правила за действието на европейските закрити миграционни центрове, съобщи говорител на Европейската комисия, цитиран от БТА. Предвижда се правилата да отчитат необходимостта държавите, в които центровете са разположени, да бъдат подкрепени. Говорителят нарече закритите центрове, от които мигрантите не могат да излизат, \"контролирани\". Еврокомисията очаква допълнителен напредък по този въпрос да бъде постигнат от Европейския съвет през октомври. Предвижда се в закритите центрове мигрантите да изчакват решенията по молбите им за убежище и онези от тях, които не получат закрила, да бъдат връщани там, откъдето са дошли. В отговор на въпрос говорителят отбеляза, че нито един европейски кораб, открил мигранти в Средиземно море, не връща хората в Либия, защото за ЕС това не е сигурна страна. Всички в ЕС имат воля да напреднат възможно най-бързо в очертаването на общоевропейски решения, защото решенията \"в крачка\" не са устойчиви в дългосрочен план, поясни говорителят. Той добави, че преговорите с държави извън ЕС за разкриването на центрове за мигранти продължават и вероятно ще отнемат повече време. В края на юни лидерите на ЕС  се споразумяха за създаването  на доброволна основа на контролирани центрове в държавите членки. Там бързото и сигурно обработване на случаите на мигрантите трябва да позволи да бъдат разграничени нелегалните мигранти, които ще бъдат връщани, от тези, които имат нужда от международна закрила.", "date": "2018.07.16", "title": "ЕС ще изготви в следващите седмици правила за европейските центрове за мигранти"}
{"url": "https://www.dnevnik.bg/evropa/2018/07/16/3282796_brjuksel_nastoia_eurbienbi_da_spazva_pravilata_na_es/", "text": "Европейската комисия и комисиите за защита на потребителите в ЕС призовават компанията за краткосрочно отдаване на жилища под наем \"Еърбиенби\" (Airbnb) да съобрази общите си условия с европейските правила за защита на потребителите и да осигури прозрачност при представянето на цените. Засега цените на \"Еърбиенби\", както и части от общите условия, не спазват правилата на ЕС за нелоялните търговски действия, за неравноправните клаузи в потребителските договори и за компетентността по граждански и търговски дела, уточни еврокомисията. Европейските комисии за защита на потребителите и Европейската комисия поискаха от \"Еърбиенби\" да направи промени. Дружеството разполага със срок до края на август, за да представи предложенията си. След като \"Еърбиенби\" предложи решения за осигуряване на съответствието с правилата, Брюксел ще ги оцени. Ако те не бъдат определени като задоволителни, спрямо \"Еърбиенби\" може да бъдат предприети действия за налагане на спазването на законодателството. Прозрачност на цените и нелоялни търговски действия Засега представянето на цените от \"Еърбиенби\", както и разграничението между домакините, които са частни лица, и професионалистите не отговарят на изискванията на правото на ЕС, особено на правилата за нелоялните търговски действия. \"Еърбиенби\" да промени начина, по който представя информацията за цените, като се започне от началното търсене на сайта, за да може винаги, когато се предлагат места за настаняване, на потребителя да се представя крайната цена, в която са включени всички приложими задължителни такси, например за обслужване и почистване, или ако не е възможно да се изчисли крайната цена предварително - ясно да съобщи на потребителя, че може да се начислят допълнителни такси; да посочи ясно дали предложението е от домакин (частно лице) или от професионалист, тъй като правилата за защита на потребителите са различни в двата случая. Условията за ползване на услугите на \"Еърбиенби\" трябва да бъдат съобразени с европейското законодателство за защита на потребителите. Съгласно правилата за неравноправните клаузи в потребителските договори стандартните условия не следва да създават значителна неравнопоставеност между правата и задълженията на страните в ущърб на потребителя. Според европейските правила условията трябва да бъдат съставени на ясен и разбираем език, така че потребителите да бъдат уведомени по ясен и разбираем начин за своите права. Що се отнася до \"Еърбиенби\", това означава например следното: - дружеството не трябва да заблуждава потребителите, като ги насочва към юрисдикция в държава, различна от тяхната държава на пребиваване; - \"Еърбиенби\" не може да решава едностранно и без да посочи съответната обосновка кои клаузи могат да останат в сила в случай на прекратяване на договора; - \"Еърбиенби\" не може да лишава потребителите от техните основни права за предявяване на иск срещу домакина, в случай че пострадат или претърпят други вреди; - \"Еърбиенби\" не може да променя едностранно общите условия, без предварително и ясно да съобщи на потребителите за това и без да им даде възможност да прекратят договора; - условията за ползване на услугата не могат да предоставят на \"Еърбиенби\" неограничени правомощия за премахването на съдържание по преценка на дружеството; - прекратяването или спирането на действието на договор от \"Еърбиенби\" следва да бъде обяснено на потребителите, да се урежда от ясни правила и да не лишава потребителя от правото на съразмерно обезщетение или на обжалване; - политиката на \"Еърбиенби\" за възстановяването на средства, обезщетенията и събирането на искове за вреди и на дължимите средства по тях следва да е ясно определена и да не лишава потребителите от правото им да се ползват от съществуващите правни средства за защита. \"Еърбиенби\" трябва да осигури на своя сайт лесно достъпна връзка към платформата за онлайн решаване на спорове, както и всички необходими данни за решаването на спорове. Какво следва Ако е необходимо, еврокомисията и комисиите за защита на потребителите ще се срещнат с представители на \"Еърбиенби\" през септември, за да намерят решение на открити въпроси. Ако предложенията на дружеството не бъдат възприети като задоволителни, властите за защита на потребителите могат да решат да прибегнат до мерки за налагане на спазването на законодателството. /БТА", "date": "2018.07.16", "title": "Брюксел настоя \"Еърбиенби\" да спазва правилата на ЕС за защита на потребителите"}
{"url": "https://www.dnevnik.bg/razvlechenie/2018/07/16/3282820_koi_e_purviia_pechelivsh_v_igrata_mamma_mia_otnovo/", "text": "Известно е името на късметлията, които печели двойна покана за мюзикъла Mamma Mia! в Софийската опера и балет на 21 юли от 11.00 ч, от първото ниво на  играта на \"Дневник\" и \"Форум филм България\" , свързана с филма Mamma mia! Отново заедно\". В него участваха 131 регистрирани потребители, а верните отговори са 126. След жребий, проведен днес, поканата за мюзикъла отива при читател с потребителско име  . Днес започна  второто ниво на играта , което продължава до 23.59 часа на 22 юли, в него ще бъдат разиграни плажна хавлия, чанти, дискове с оригиналния саундтрак от филма и други ( вижте тук ). Ако сте дали верен отговор в първо ниво - името ви вече е включено за жребия след него и ще участва и във финалния жребий. Ако сте пропуснали първия въпрос - може да се включите в играта сега и при правилен отговор ще имате шанс да спечелите награда. Участниците, отговорили вярно на двата въпроса - имат двоен шанс, защото името им влиза в списъка за жребия - два пъти. В играта може да участва всеки потребител, регистриран в id.capital.bg. От един профил може да се отговаря само веднъж във всяко ниво. След като изберете отговор в ниво на играта и натиснете бутона \"Отговори\" - той се запомня и нямате възможност да променяте избора си. Пълните условия и правила на играта можете да откриете  тук .", "date": "2018.07.16", "title": "Кой е първият печеливш в играта Mamma Mia! Отново заедно"}
{"url": "https://www.dnevnik.bg/bulgaria/2018/07/16/3282827_sudut_postanovi_dojivoten_zatvor_za_ubiistvo_na_dete/", "text": "Софийският градски съд (СГС) призна за виновен руския гражданин Герман Костин, подсъдим за убийството на петгодишния Никита Плотников,  чието тяло беше намерено в куфар , захвърлен край софийското село Пасарел. Наложеното от съдия Атанас Атанасов наказание е доживотен затвор без право на замяна. Решението не е окончателно и подлежи на обжалване. Убийството на детето беше извършено през февруари 2015 г. Според обвинението Костин е удушил, а след това е вкарал тялото му в куфар и го е изхвърлил в язовир Искър край Кокаляне. По кърпа, с която било увито детето, разследващите установиха ДНК материал, който е изследван, и експертиза заключи, че е повече от 100% сигурно, че този материал е оставен от Костин. Другите доказателства, които са събрани, са записи от камерите на АПИ, които са го заснели как шофира към мястото на извършване на престъплението. Засичане на мобилния му телефон показа, че той се е намирал в района по същото време. През март 2015 г. минувачи случайно откриха тялото, а дни преди това беше открита мъртва и майката на детето - Ана Леонтиева. Разследващите предполагат, че Костин е убил и нея, но доказателства не бяха събрани и той не е обвинен. Според прокуратурата, мотивът за убийството на детето е свързан със стотици хиляди евро, които Костин е получил от семейството на жертвите. Той имал бизнес с недвижими имоти със съпруга на Леонтиева в Северен Кипър, който се включил в няколко проекта, които Костин му предложил. През октомври 2016 г.  съдът върна обвинителния акт на прокуратурата заради \"съществени нарушения\", а в  началото на 2017 г. стана известно , че държавното обвинение ги е поправило и делото може да започне. ", "date": "2018.07.16", "title": "Съдът постанови доживотен затвор за убийство на дете"}
{"url": "https://www.dnevnik.bg/politika/2018/07/16/3282794_kak_chumata_po_ovcete_stana_politicheski_vupros/", "text": "Една пренебрежима за мнозинството хора новина от втората половина на юни месец по-късно се разрасна до протести на земеделски стопани, искания на оставки и подготовка за ранна предизборна кампания от страна на опозицията. На 21 юни Българската агенция по безопасност на храните (БАБХ) обяви, че е открито първо огнище на чума по овцете в ямболското село Воден. За хората, които не отглеждат животни, информацията остана незабелязана докато преди седмица не се разбра, че властите избиват смятаните за заразени животни, а заради съмнения за прекалено строги мерки, стопани излязоха на протести, които  от сряда се очаква да се пренесат в София . Към неделя вечерта по данни на агенцията са умъртвени около 4 хил. животни общо. Първо по свинете, а после и по други животни В края на миналата година след установена африканска чума по свинете в няколко страни в ЕС правителството отпусна помощи за мерки за овладяване на заразата. За разлика от този случай обаче чумата по овцете и козите в няколко села в Ямболска и Бургаска област се оказва първото огнище в целия Европейски съюз. Агенцията все пак изрично посочва, че заболяването не засяга хората, но е изключително опасно за овцете и козите. На територия, в която е доказано съществуването му, не може да се търгува с животни и с животинска продукция, определена е и трикилометрова зона около огнищата на зараза, които скоро след първото се оказват повече. Забранено е и придвижването на животни както и търговията с тях. Ветеринарните власти посочват, че са взели проби, от които да се види дали това е наистина болестта и които са пратени и за второ мнение в референтна лаборатория във Франция. От къде идва заразата За разлика от чумата по свинете, каквито огнища има в няколко европейски страни, за момента българските власти нямат точна информация откъде и как е проникнало заболяването. Земеделският министър Румен Порожанов изказа мнение, че вероятно това е станало при нелегална търговия с животни от съседни страни. По данни на агенцията по храните заболяването е разпространено в Турция. Междувременно в края на юни агенцията съобщава за второ огнище на зараза – село Кости в Бургаска област. В този случай агенцията обявява, че ще бъдат умъртвени близо 400 животни – овце и кози в селото. След това съобщенията от ведомството спират до момента, в който първо в регионалните, а после и в националните медии не се появиха репортажи за собственици на животни, които предстои или вече са унищожени заради заразата. Започнаха протести с блокиране на пътища Представители на Асоциацията на овцевъдите и козевъдите поискаха оставката на зам.-министъра на земеделието Цветан Димитров и съветника на министъра Бойко Синапов заради неадекватно поведение в тази кризисна ситуация и това, че си стоят в кабинетите вместо да отидат в огнищата на заразата и да обяснят на хората какви мерки се взимат и какво следва. Животновъди обвиниха ветеринарните власти, че мерките са прекалено строги особено в частта с избиването на животните като беше отбелязано, че заповедите за унищожение са дошли преди да станат известни резултатите от клиничните проби. С назряването на напрежението Агенцията по храните  реши да даде пресконференция , на която не успя добре да защити и обясни решенията си, поради което и съмненията останаха. Това вероятно доведе и до решението на Асоциацията на овцевъдите да обяви, че протестите на засегнатите от болестта стопани се местят пред сградата на Министерски съвет от сряда, 18 юли. Дотук се стигна въпреки  разпореждането на премиера Бойко Борисов  в събота земеделският министър да посети всички населените места, където има открити огнища на чума и след което той обяви, че в разговор с него  стопаните са се успокоили , а също им обеща и по-високи от предвидените обезщетения, които преди това бе изчислил средно на 225 лева за убито животно. В декларация от уикенда във \"Фейсбук\" страницата Асоциацията на овцевъдите и козевъдите настоява за доста по-високи от предвидените обезщетения, оставки на зам.-министъра и съветника му Синапов. Обвиняват ги, че не работят на терен да разясняват на хората какви са процедурите и че като цяло министерството няма адекватна политика в сектора. Заради липсата на разбиране се насрочва протестът в сряда. Адекватни ли са обезщетенията Държавен фонд \"Земеделие\" определи вече общо над 9 млн. лв., с които да се обезщетят засегнатите от ветеринарните мерки стопани. Те са както за брой избити животни в зависимост дали става дума за регистрирани стопани или не, и в зависимост от това дали хората са засегнати само от мерките за забрана да се продава млякото. Земеделският министър Румен Порожанов съобщи, че средно се получават около 225 лв. за убито животно. Според публичната позиция на ресорната асоциация предвидените суми са твърде ниски и се настоява за доста по-високи обезщетения, които междувременно земеделският министър определи като нереалистични. По данни на министерството размерът на обезщетенията е определен на база на пазарна статистика за средна цена на млякото и на животните. Когато новините пресъхнат От съмненията на стопани, че властите прекаляват като са избили без причина животни, се възползва лидерът на БСП Корнелия Нинова, която, придружена от свои колеги депутати посети засегнати села и  сезира прокуратурата  за случая с настояване да спре избиването на животни. Аргументът й не е медицински, а се базира на документи, с които тя твърди, че разполага, и според които заповеди за избиването на животни били издадени преди резултатите от лабораторните изследвания, които да потвърждават заболяването В понеделник  директорът на агенцията по храните Дамян Илиев опроверга това . Обяснението за избиването на животни без предварително уведомление е, че така се избягват случаите на укриване на животни от стопаните, което може да доведе до още огнища на зараза. В понеделник президентът Румен Радев и вицепрезидентът Илиана Йотова също се присъединиха към притеснението, че вероятно ненужно се избиват животни. Радев настоя  изпълнителната власт да отговори и занапред ли масовото изтребление на здрави животни ще е единствената мярка за овладяване на подобни кризи. Междувременно от неделя отново със заповед на премиера Бойко Борисов  бе създаден оперативен щаб . Каква е заразата Още в края на януари ресорната агенция публикува приложение към наредба за действие в случай на чума по дребните преживни животни. В него се обяснява каква е клиничната картина и какви мерки се взимат в случай, че се констатира заболяването. Посочва се, че заразата се пренася между животните по въздушно-капков път, но тя може да попадне във водата и фуражите и така да достигне и до други стопанства. Подчертава се, че извън животните вирусът не оцелява дълго. Описани подробно са мерките при съмнение и при установяване на болестта. В първия случай не се предвижда избиване на животни, но се въвеждат строги мерки по ограничаване на движението както на животни, така и на хора във фермите. При потвърждаване на болестта се предвижда унищожаването им.", "date": "2018.07.16", "title": "Как чумата по овцете стана политически въпрос"}
{"url": "https://www.dnevnik.bg/biznes/2018/07/16/3282774_nepulnoletnite_raboteshti_legalno_prez_vakanciiata_se/", "text": "За първите шест месеца на тази година Инспекцията по труда е издала с около 20% повече разрешения за работа на непълнолетни спрямо същия период на 2017 г., съобщи пресцентърът на институцията. Дадените разрешения през 2018 г. са 3733, от които 74 са за деца, ненавършили 16 г. Отказите са 59, пет от тях за ненавършили 16 г. Инспекцията напомня, че в България непълнолетните имат право да работят, но само с изрично нейно разрешение. То се издава въз основа на седем документа, повечето от които работодателят е длъжен да притежава по принцип. Между тях са медицинско свидетелство, длъжностна характеристика, резултати от оценката на риска, протоколи от измервания на факторите на работната среда. Работният ден на непълнолетните е не повече от 7 часа и не може да се полага през нощта. Според Конвенция на Международната организация на труда, по която България е страна, детският труд е забранен до навършване на възрастта за задължително образование, но не по-малка от 15 г. Тъй като по конституция задължителното образование е до 16 г., разрешения за по-малките се издават по изключение.", "date": "2018.07.16", "title": "Непълнолетните, работещи легално през ваканцията, се увеличиха с 20%"}
{"url": "https://www.dnevnik.bg/biznes/2018/07/16/3282858_ot_grajdanite_niama_da_budat_iskani_oshte_6_hartieni/", "text": "Общо шест от най-масово издаваните хартиени удостоверения вече не се изискват от гражданите и бизнеса, а данните за тях се проверяват служебно, съобщи правителствената пресслужба. Справките се извършват само по електронен път чрез достъп на служителите до основните регистри, сред които Търговския, Имотния, БУЛСТАТ, Регистъра на задълженията към митническата администрация и др. Преустановява се изискването на хартиен носител на следните удостоверения: за наличие или липса на задължения за публични държавни вземания, издавано от Агенция \"Митници\"; за вписванията, отбелязванията или заличаванията по партида на физическо/юридическо лице в Имотния регистър, издавано от Агенцията по вписванията; за семейно положение, издавано от общинска администрация; за семейно положение съпруг/съпруга и деца, издавано от общинска администрация; за сключен граждански брак, издавано от общинска администрация – за лица, родени след 1 януари 1984 г.; образец УП-8 за доход от пенсия/пенсии и добавка/добавки, издавано от Националния осигурителен институт. В съобщението се посочва, че мярката е част от дългосрочния приоритет на правителството за провеждане на административна реформа чрез облекчаване на процедурите и повишаване качеството на административно обслужване за гражданите и бизнеса. В отговор на постъпили оплаквания, че административни структури в страната продължават да изискват отпаднали като необходимост удостоверения и свидетелства, вицепремиерът Томислав Дончев инициира създаването на електронен адрес  udostoverenia@government.bg , където граждани да сигнализират за неправомерно изисквани от тях документи. Сигнали се проверяват от Главния инспекторат на Министерския съвет.", "date": "2018.07.16", "title": "От гражданите няма да бъдат искани още 6 хартиени удостоверения"}
{"url": "https://www.dnevnik.bg/sport/2018/07/16/3282892_blizo_17_mln_dushi_sa_gledali_finala_na_svetovnoto_po/", "text": "Близо 1.7 милиона зрители са наблюдавали финала на световното първенство по футбол между Франция и Хърватия в двата канала на обществената телевизия, които го излъчваха - БНТ1 и БНТ HD.  По данни на GARB Audience Measurement Bulgaria прякото предаване на битката за златните медали от мондиала в Русия е отбелязало рейтинг от 24.4%. Аудиторният дял е достигнал 72.1%. Победата на Франция срещу Хърватия с 4:2 е била наблюдавана от 1 милиард зрители по света, а всички мачове от шампионата - от 4 милиарда души, твърди БНТ. За сравнение общата зрителска аудитория на световното в Бразилия през 2014 г. е 3.2 милиарда души. Ръст от 300% отбелязва интересът към преките излъчвания на футболните срещи в онлайн платформата на БНТ. Финалният двубой е бил гледан в интернет от 800 694 потребители. Над 7 милиона посещения на страницата на БНТ са отбелязани по време на мача, похвалиха се от националната телевизия. На второ място по интерес е бил полуфиналът между Франция и Белгия (1:0). Той е привлякъл 1.3 милиона телевизионни зрители.", "date": "2018.07.16", "title": "Близо 1.7 млн. души са гледали финала на световното по БНТ"}
{"url": "https://www.dnevnik.bg/sport/2018/07/16/3282975_poroi_nanese_shteti_na_edin_ot_novite_stadioni_za/", "text": "Лошото време в западна Русия нанесе щети на един от новоизградените стадиони за  световното първенство по футбол . Кадри на \"Ройтерс\" показаха огромни дупки в близост до  съоръжението във Волгоград , образувани в резултат на свлачище след силния дъжд. Строителството на стадиона започна през 2015 г. и приключи тази година за мондиала. Изпълнител на проекта е \"Стройтрансгаз\", като в него бяха инвестирани 16.3 милиарда рубли (220 милиона евро). Говорител от държавната компания, която наглежда строителството на съоръжението, заяви, че има течове, които могат да бъдат ремонтирани в рамките на седмица. \"Жалко за града. Те инвестираха толкова много пари, които бяха измити от един дъжд\", каза пред \"Ройтерс\" 19-годишният жител на Волгоград на Виталий Овчинников. Съоръжението е с капацитет 45 хиляди места и посрещна четири двубоя от групите на световното. На \"Волгоград арена\" се играха двубоите Тунис - Англия, Нигерия - Исландия, Саудитска Арабия - Египет и Япония - Полша. \"Това не е нормално. Стадионът беше построен с държавни пари от такси, които сме платили\", заяви 64-годишният Михаил Нестеренко. Според говорител от руското правителство пороят е необичайно силен за района. \"Това се случва веднъж на сто години\", казва той.", "date": "2018.07.16", "title": "Порой нанесе щети на един от новите стадиони за световното в Русия"}
{"url": "https://www.dnevnik.bg/photos/2018/07/16/3282814_fotogaleriia_toaletite_na_melaniia_trump_na/", "text": "Мелания Тръмп мълчи и понякога се усмихва до съпруга си - последните заглавия, свързани с нея, в американската преса, бяха посветени на изчезването ѝ от публичната сфера (което Белият дом обясни със здравословни проблеми) и с якето с надпис \" , с което тя отиде при децата мигранти в Тексас. В чужбина обаче Мелания сияе, запазва хладнокръвие на фона на гафовете на президента и винаги успява да поласкае домакините с избора си на облекло и подаръци за тях, пише Си Ен Ен. Ето какво носеше американската първа дама по време на европейската обиколка на Тръмп, която започна от Брюксел (за среща на НАТО), мина през Великобритания и Шотландия и завърши със среща с президента Владимир Путин в Хелзинки.", "date": "2018.07.16", "title": "Фотогалерия: Тоалетите на Мелания Тръмп на европейската обиколка"}
{"url": "https://www.dnevnik.bg/biznes/2018/07/16/3282994_velikobritaniia_moje_da_ima_svoi_kosmodrum_oshte_prez/", "text": "Първият британски космодрум може да се появи още през 2020 година на отдалечен полуостров на северното крайбрежие на Шотландия, съобщи днес Би Би Си, цитирана от БТА. Новината дойде на започналото днес във Фарнбъро, край Лондон, авиокосмическо изложение, което ще продължи до 22 юли Полуостров Амхойн в шотландското графство Съдърланд е избран като най-подходящото място за изстрелване на малки сателити в орбита, които се очаква да бъдат използвани основно за наблюдение на земната повърхност и извършване на други задачи по събиране на данни. Британската космическа агенция (UKSA) първоначално отпуска 2.5 млн. лири (2.83 млн. евро) за строителството на обекта на шотландската компания Ейч Ай И (Highlands and Islands Enterprise - HIE). Неин основен партньор ще бъде американският концерн \"Локхийд Мартин\", който ще получи грант от британското правителство от 23.5 млн. лири (26.61 млн евро). Лондон ще отпусне за проекта общо 33.5 млн. лири (37.93 млн. евро). Космодрумът на слабонаселения полуостров ще бъде първият на територията на Великобритания, отбелязва ТАСС. Великобритания ще инвестира 2 млрд. лири (2.26 млрд. евро) до 2025 година в разработване на изтребител, който ще се казва \"Темпист\" и ще може да се използва както управляван от пилот, така и като дрон. Това съобщи днес британското правителство, цитирано от Ройтерс, представяйки модел на самолета в реален размер. Великобритания, която засега е изключена от френско-германската програма за изтребители, започната през юли 2017 година, остава отворена за партньорство с други страни по проекта, който има за цел да пусне новата машина в експлоатация през 2035 година, посочи министърът на отбраната Гавин Уилямсън. Първата бизнесновина от форума в Фарнбъро дойде от американската корпорация \"Боинг\", която сключи договор с катарската \"Катар еъруейз\" за доставка на пет самолета \"Боинг\" 777Еф. Каталожната цена на машините е 1.7 млрд. долара (1.46 млрд. евро).", "date": "2018.07.16", "title": "Великобритания може да има свой космодрум още през 2020 година"}
{"url": "https://www.dnevnik.bg/sport/2018/07/16/3282826_mbape_shte_dari_premiiata_si_ot_svetovnoto_za/", "text": "Нападателят Килиан Мбапе беше един от най-добрите футболисти на Франция при спечелването на световната титла. 19-годишният футболист вкара четири попадения и се превърна във втория най-млад реализатор във финален двубой след Пеле. За успеха на Франция на световното всеки от футболистите на Франция ще получи премия, която обаче нападателят ще дари за благотворителност. Мбапе вече е избрал организация, която ще подпомогне. Тя се занимава със спортното образование на деца инвалиди и хора с увреждания. Също така Premiers de Cordee интегрира хора с увреждания в бизнеса и училищата. Нападателят на Франция ще получи по 19 хиляди евро за всеки от шестте мача, в които взе участие, както и малко над 300 хиляди евро за световната титла на \"петлите\". Всички около 420 хиляди евро ще бъдат дарени. \"Килиан е страхотен човек. Той много често идва при нас, разговаряме, среща се с деца и ги вдъхновява да следват мечтите си. Той е винаги много позитивен, отделя им време, когато може и дори играе с тях\", каза пред \"Паризиен\" Себастиен Руфен, който е директор на Premiers de Cordee. Мбапе подкрепя организацията и нейните каузи още от 2017 г. Похвали от самия Пеле На световното първенство Мбапе се нареди до краля на футбола Пеле не само заради гола си във финала с Хърватия. Французинът стана и първият играч в тийнейджърска възраст от Пеле през 1958 г., който реализира два гола в един мач на световни финали. Бразилецът, който днес е на 77 години, поздрави французина за постиженията му дотук. \"Ако Килиан Мбапе продължава с това представяне и рекордите, ще ме принуди да избърша праха от обувките ми и да изляза пак на терена\", пошегува се в \"Туитър\" Пеле. Бразилецът получи бърз отговор и голямо уважение от френския талант. \"Кралят винаги ще бъде само един.\" След силното си световно първенство, където беше избран за най-добър млад играч, Мбапе получи похвали и от много специалисти. Бившият национал на Англия Рио Фърдинанд смята, че именно Мбапе е единственият, който може да свали Кристиано Роналдо и Лионел Меси от върха в класациите, и да спечели \"Златната топка\". \"Той ще бъде дълго време в призовата тройка, както в момента го правят Меси и Роналдо. Невероятен е, притежава всички необходими качества да бъде най-добрият и само на 19 години играе така сякаш е в отбора от десет години\", каза Фърдинанд.", "date": "2018.07.16", "title": "Mбапе ще дари премията си от световното за благотворителност"}
{"url": "https://www.dnevnik.bg/skorost/avtomobilna_industriia/2018/07/16/3282987_folksvagen_e_remontiral_80_ot_zasegnatite_ot_dizelgeit/", "text": "Германският автомобилен концерн \"Фолксваген\" е отстранил нередностите при около 80% от 8.5-те милиона автомобила, за които в ЕС се подозира, че са били оборудвани с манипулиращи устройства, за отчитане на по-нисък разход на гориво. Информацията е на ДПА, цитирана от БТА. Делът на поправените коли обаче силно се различава в отделните страни - ако за Германия той е 96%, то в Румъния достига едва 36 на сто. Еврокомисарят за правосъдието, потребителите и равенството на половете Вера Йоурова, обяви че концернът е изпълнил основната част от плана за отстраняване на проблемите при дизеловите автомобили, неотговарящи на нормите за емисиите вредни вещества. Концернът се е задължил също така да обнови програмното обезпечение на колите, засегнати от скандала дизелгейт до 2020 година, макар и да не е дал абсолютни гаранции за извършените дейности, допълни еврокомисарят.", "date": "2018.07.16", "title": "\"Фолксваген\" е ремонтирал 80% от засегнатите от дизелгейт автомобили"}
{"url": "https://www.dnevnik.bg/sport/2018/07/16/3283000_ronaldo_iska_da_kachi_juventus_na_oshte_po-visoko_nivo/", "text": "Кристиано Роналдо беше представен официално като футболист на италианския шампион \"Ювентус\".  Португалецът финализира трансфера си в Торино  от \"Реал\" (Мадрид), който по непотвърдена информация е на стойност 117 милиона евро. След девет години в Мадрид Роналдо сменя отбора, но си постави високи цели още с пристигането в Италия. \"Да дойда в клуб като \"Ювентус\" на 33 години е голямо предизвикателство за мен. Искам да печеля, искам да съм най-добрият и това е една от основните причини да съм в Торино. Също така има други важни неща, които стоят зад трансфера\", каза Роналдо при представянето си. Португалецът  спечели \"Златната топка\" пет пъти, като е №1 в света в последните две години. Роналдо изяви желание да продължи да печели, въпреки че е на 33 години. \"Много играчи смятат, че на 33 години кариерата им приключва. Аз обаче съм различен – чувствам се добре физически и психически, и съм готов да продължавам да се подобрявам. Ще ми бъде трудно, защото не съм на 23, а на 33. Но доказах, че мога да се справям с трудностите, докато бях в \"Манчестър юнайтед\" и \"Реал\", добави португалецът. \"Бианконерите\" са най-успешният клуб в Италия с 34 шампионски титли, като последните седем дойдоха поред. Роналдо обаче е убеден, че може да направи отбора, дори по-силен. \"Знам, че Шампионската лига винаги е цел на \"Ювентус\", така че ние ще се борим за нея, както и за титлата в Серия А. Надявам се да бъда късметът на \"Ювентус\" и се надявам да помогна на отбора да се качи на още по-високо ниво\", каза още Роналдо. Той ще играе с любимия си №7 в Торино, който носеше в Манчестър и Мадрид.", "date": "2018.07.16", "title": "Роналдо иска да качи \"Ювентус\" \"на още по-високо ниво\""}
{"url": "https://www.dnevnik.bg/photos/2018/07/16/3282927_fotogaleriia_svetovnite_snimki_na_denia_-_16_juli/", "text": "Екстремни гмуркачи, между които е и българинът Тодор Спасов, скачат от скалния монолит на остров Vila Franca do Campo на тренировка за световните серии Red Bull Cliff Diving в Сао Мигел, Азорските острови, Португалия.", "date": "2018.07.16", "title": "Фотогалерия: Световните снимки на деня - 16 юли"}
{"url": "https://www.dnevnik.bg/detski_dnevnik/obrazovanie/2018/07/16/3283007_ministerstvoto_na_obrazovanieto_promenia_datite_na/", "text": "Промяна в датите на изпитите е малко по-кратки ваканции предвижда графикът на Министерството на образованието за учебното време, предаде БНТ. Догодина изпитите след VII клас ще са в средата на юни и няма да съвпадат с датите на матурите след 12-ти клас. Самата кампания по кандидатстването пък се очаква да продължи до началото на август. Догодина изпитът по български език за седмокласниците ще бъде на 17 юни, а този по математика - на 19 юни. Матурите за XII клас остават през май. Заради по- късните дати на изпитите след VII клас кампанията догодина по кандидатстването ще бъде предимно през месец юли. От министерството се надяват тя да е приключила до 1 август Предстои заповедта за датите ще бъде качена за едномесечно обсъждане. Миналата година вече беше направен опит изпитите да бъдат изтеглени през юни, но след родителски реакции бяха върнати обратно. При ваканциите с един по-къси са есенната (01 – 04 ноември) и пролетната (30 март – 7 април). Коледната остава 11 дни (22 декември – 1 януари), но още на 2 януари децата ще трябва да са на училище. Междусрочната ваканция ще е от 2 до 5 февруари. Краят на новата учебна година остава непроменен, но тя ще започне два дни по-късно, тъй като 15- ти септември е в събота.", "date": "2018.07.16", "title": "Министерството на образованието променя датите на изпитите и намалява дните ваканция"}
{"url": "https://www.dnevnik.bg/sviat/2018/07/16/3282988_video_london_pokaza_koncepciia_za_nov_bezpiloten/", "text": "Британският министър на отбраната Гейвин Уилямсън показа днес за пръв път как - според първоначалните планове - ще изглежда новият британски боен самолет, който ще има и безпилотна версия. На авиоизложението във Фарнбъроу той заяви, че за разработването на \"Темпест\" (Tempest, на англ. \"Буря\") ще се търсят международни партньори. Правителството е предвидило до 2025 г. да вложи в проекта 2 млрд. паунда, а на индустриалните партньори в проекта ще бъдат предоставени и допълнителни финансови средства. Идеята е \"Темпест\" да замени сегашните \"Тайфун\". Зад разработката стоят партньорите BAE Systems (най-голямата отбранителна компания на Обединеното кралство), производителят на двигатели \"Ролс-Ройс\", италианската \"Леонардо\" и европейският производител на ракети MBDA (собственост на Airbus, BAE Systems и Leonardo). Разговори се водят и с евентуални участници от Швеция, Япония и други държави като Южна Корея, Турция и Саудитска Арабия. \"Подходът ни е зависим от международното сътрудничество. Въпросът ми към потенциалните ни партньори в тази зала днес е простичък - как бихте работили с нас, как можем ние да работим с вас\", добави министърът. Плановете са самолетът да влезе на въоръжение до 2035 г., т.е. малко преди \"пенсионирането\" на тайфуните през 2040 г. Инициативата беше представена от премиера Тереза Мей при откриването на аивоизложението в понеделник с думите: \"Искам да съобщя, че публикуваме стратегията на Великобритания за бойна авиация, с която потвърждаваме ангажимента си да поддържаме способностите на авиационна сила от световна класа\".\" Страната напуска Европейския съюз след 9 месеца и се изправя срещу конкуренцията на европейски проект, представен през юни от Франция, която ще поеме водещата роля в него. Основният партньор е Германия, а могат да се включат и друи страни членки. \"Тайфун\" бе такъв проект от 80-те години - в разработването му участваха Германия, Испания, Великобритания и Италия. Майкъл Кристи, директор за авиацията в BAE Systems, казва, че Лондон може сам да разработи \"Темпест\", но привличането на партньори има смисъл и заради бъдещите продажби. \"Много рядко се среща днес някой сам да се захваща с големи програми, да ги развива и да опитва да продава крайния продукт.\" Великобритания не е разработвала самостоятелно изтребител от 60-те години насам, но участва в проекта за най-авангардния самолет, с който е въоръжена - американският F-35. В него на BAE Systems се падат около 15% от всички дейности.", "date": "2018.07.16", "title": "Видео: Лондон показа концепция за нов безпилотен изтребител"}
{"url": "https://www.dnevnik.bg/sviat/2018/07/16/3283006_specslujbite_na_sasht_vednaga_oprovergaha_trump_za/", "text": "Съвсем ясни сме в оценките си за руската намеса в изборите през 2016 г. и продължаващите и масови усилия на руснаците да подкопават нашата демокрация и ние ще продължим да предоставяме неподправени и обективни разузнавателни данни в подкрепа на националната ни сигурност.\" Това заяви Дан Коутс, директор на националното разузнаване на САЩ, малко след като на пресконференция с Владимир Путин американският президент Доналд Тръмп заяви че продължаващото разследване за руската намеса е \"катастрофа за страната ни\". Той добави още, че на четири очи руският президент направил \"много мощно\" отричане на обвиненията. \"Не виждам никаква причина Русия да се е месила\", каза още Тръмп. На продължителната пресконференция Тръмп нито веднъж не критикува Путин и зае пред цял свят неговата страна в скандала, с което шокира разузнавателната общност в САЩ, мнозина сенатори и конгресмени, както и съюзници на Вашингтон. Това става броени часове, след като 12 разузнавачи на руската армия бяха поименно посочени и обвинени с подробно изброяване на факти в участие в намесата в американския политически процес. Докато в САЩ и Европа се надигаше вълна от възмущение, Тръп опита да се защити в \"Туитър\" със съобщението \"Казах днес, както и много пъти преди, че имам ОГРОМНО доверие в МОИТЕ хора от разузнаването. Но също така осъзнавам, че в името на изграждане на по-светло бъдеще не можем да се фокусираме само върху миналото - като двете най-големи ядрени сили ние трябва да се разбираме.\" ФБР арестува рускиня за опит за внедряване в политически структури Докато президентският самолет напускаше Финландия, министерството на правосъдието на САЩ обвини 29-годишната рускиня Мария Бутина в тайни действия като агент на Русия в САЩ. Според първоначалните съобщения тя живее във Вашингтон и е арестувана с обвинения в заговор за действие като представител на руското правителство, докато изгражда контакти с американски граждани и се инфилтрира в политически организации. ФБР смята, че тя е действала по наставленията на високопоставен служител в руското управление, който работил за централната банка на Русия и е обект на санкции от САЩ. Името му не се споменава, но на страницата ѝ във \"Фейсбук\" тя често се е снимала с Александър Торшин, подуправител на Банката на Русия, санкциониран през април. Източник на \"Ройтерс\", запознат с подробностите на обвинението, потвърждава, че става дума за него. Бутина е била задържана в неделя и ще се изправи пред съда в сряда, за да се прецени доколко са основателни подозренията, има ли нужда те да бъдат доразследвани и дали тя ще остане зад решетките през това време. Тя е работила за организацията \"Право на оръжие\", която твърди, че се бори за това и руснаците да могат да притежават свободно огнестрелно оръжие, както американците. ФБР твърди, че Бутина е работила с двама неназовани американски граждани и с Торшин за инфилтриране в американска организация, бореща се против ограниченията за притежаването на оръжие. На снимките ѝ в социалните мрежи се вижда, че тя често е посещавала събития, финансирани от National Rifle Association - най-мощното оръжейно лоби в САЩ. В документите, внесени в съда, се казва, че тя е уреждала вечери във Вашингтон и Ню Йорк в опит да си създаде връзки с американски политици и да изгради \"таен канал\" за комуникации с цел да \"проникне в апарата за взимане на национални решения в САЩ с цел да прокарва интереси на Руската федерация\". След поредното публично унижение на общността от 17 разузнавателни агенции на САЩ в страната се надигнаха призиви Дан Коутс - предложеният от Тръмп и одобрен от Конгреса, контролиран от републиканците - да подаде оставка. Срещата Тръмп-Путин на четири очи (само с техните преводачи) продължи близо два часа - далеч отвъд предвиденото - и когато журналисти попитаха американския президент вярва ли на разузнаването си, той каза: \"Не виждам никаква причина [руснаците да са се месили]. Имам голямо доверие към хората от моето разузнаване, но ще им кажа, че президентът Путин беше изключително силен и мощен в отричането днес.\" Думите му унищожиха месеците усилия на администрацията на Белия дом да разсее подозренията, че няма да се противопостави на Путин. Бивш директор на ЦРУ нарече поведението му \"предателско\", а републикански сенатор - \"срамно\". Да, исках Тръмп да победи Докато Тръмп безучастно гледаше, Путин аз пореден път заяви пред журналистите: \"руската държава никога не се е месила и няма да се меси във вътрешните работи на Америка, включително в изборния процес\". Американският президент се включи с \"Не съм познавал президента. Не е имало с кого да правя заговор. Няма сговор с кампанията ми\". Да, исках Тръмп да победи, каза още Путин, \"защото той говореше за нормализиране на отношенията\" между Русия и Съединените щати. Запитан директно дали Москва разполага с някаква информация, компрометираща Тръмп или членове на семейството му, той избегна отговора с думите \"трудно ми е да си представя по-голяма небивалица, моля ви, изхвърлете тези боклуци от главите си.\" Джон Бренън, който бе директор на ЦРУ до идването на власт на Тръмп, написа в \"Туитър\", че \"поведението на Тръмп на пресконференцията в Хелзинки достига и надхвърля границите на \"тежко престъпление и наказуема простъпка и граничи с държавна измяна. Не само, че коментарите му бяха като на имбецил, но и той изцяло е в джоба на Путин. Републикански патриоти, къде сте???\" Сенаторът републиканец Линдзи Греъм, който е съюзник на президента, но и понякога го критикува, заяви, че \"президентът Тръмп пропусна възможност да държи Русия отговорна за намесата през 2016 г. и да отправи силно предупреждение относно бъдещите избори. Отговорът на президента Тръмп ще бъде възприет от Русия като знак на слабост и ще създаде повече проблеми, отколкото решава\". След това Греъм допълва по повод шегата с футболната топка, която Тръмп получи от Путин: \"Ако бях аз, щях да проверя топката за подслушващи устройства и никога нямаше да позволя да я вкарат в Белия дом\".", "date": "2018.07.16", "title": "Спецслужбите на САЩ веднага опровергаха Тръмп за руската намеса, рускиня е обвинена в шпионаж"}
{"url": "https://www.dnevnik.bg/sviat/2018/07/16/3283011_trump_e_izcialo_pod_kontrola_na_putin_toi_e_predatel/", "text": "Поведението на Тръмп на пресконференцията в Хелзинки далече надхвърля рамките на особено тежките престъпления. Това беше предателство, това написа в \"Туитър\" бившият директор на ЦРУ Джон Бренан. Изявлението му е по повод изказванията на президента САЩ,  след срещата с неговия руски колега Владимир Путин . Бренан визира твърденията на Тръмп, че не вярва Русия да се е месила в американските избори от 2016 година \"Изказванията на Тръмп бяха не само идиотски, той е изцяло под контрола на Путин. Къде сте, патриоти републиканци?\", завършва туита на Бренан, който беше на чело на ЦРУ от 2013 до 2017 година. \"Тръмп призна своето поражение пред Путин\", пък обяви пред Си Ен Ен бившият директор на националното разузнаване на САЩ Джеймс Клапър. За сенаторът републиканец Линдзи Греъм, в Хелзинки Тръмп е изпратил на Москва сигнал за слабост, предава \"Ройтерс\". \"Това бе пропусната възможност от президента Тръмп да стовари върху Русия отговорността за намесата в изборите през 2016 г... Отговорът, даден от Тръмп, ще бъде сметнат от Русия за знак за слабост и ще създаде повече проблеми, отколкото решава\", посочи той. \"Eдно от най-срамните изпълнения на американски президент, което помня\", така определи пресконференцията на Тръмп и Путин сенаторът от републиканската партия Джон Маккейн. \"Тръмп доказа, че не само е неспособен, но и нежелаещ да се опълчи на Путин. Той предпочете да защити тиранин и да му даде платформа да лее пропаганда и лъжи пред света\", допълва той, цитиран от The Hill. Директорът на националното разузнаване на САЩ  Дан Коутс също не се съгласи с позицията на Тръмп  и посочи, че има данни за руската намеса в изборите през 2016 г. и продължаващи \"масови усилия на руснаците да подкопават демокрацията\" в САЩ.", "date": "2018.07.16", "title": "Тръмп е изцяло под контрола на Путин, той е предател, обяви бивш директор на ЦРУ"}
{"url": "https://www.dnevnik.bg/sport/2018/07/16/3283052_fotogaleriia_emocionalnoto_posreshtane_na_svetovnite/", "text": " отпразнуваха спечелването на Мондиала в Русия пред милиони в столицата Париж. Футболистите на Дидие Дешан показаха трофея пред Триумфалната арка по-малко от 24 часа след  .", "date": "2018.07.16", "title": "Фотогалерия: Емоционалното посрещане на световните шампиони от Франция"}
