{"url": "https://www.dnevnik.bg/sviat/2018/07/24/3286774_tereza_mei_poema_pregovorite_za_brekzit/", "text": "Британският премиер Тереза Мей заяви, че занапред тя ще води преговорите с Брюксел по напускането на ЕС, а министерството за Брекзит ще работи по подготовката на Великобритания за излизането ѝ от съюза, предадоха \"Ройтерс\" и \"Франс прес\". Специално звено в канцеларията на премиера през последните месеци играеше все по-значителна роля в процеса на подготовка за Брекзит и днешното съобщение прави официално това прехвърляне на отговорности, отбелязват агенциите. \"Изключително важно е това правителство да се организира по най-ефикасния възможен начин за излизането на Великобритания от ЕС. Аз ще водя преговорите с ЕС, като министърът за Брекзит ще ми е заместник. Министерството за Брекзит ще продължи да води цялата подготовка на правителството за напускането на ЕС: вътрешнополитическа подготовка както за сценарий със, така и за сценарий без споразумение, цялата необходима нормативна база и подготовка за преговорите по бъдещите отношения с ЕС\", заяви Мей.", "date": "2018.07.24", "title": "Тереза Мей поема преговорите за Брекзит"}
{"url": "https://www.dnevnik.bg/sviat/2018/07/24/3286725_gurciia_subira_dareniia_za_postradalite_ot_pojara/", "text": "В Гърция започнаха да се събират дарения за жителите на Източна Атика, които останаха без подслон след унищожителите пожари, съобщава в. \"Катимерини\". Центърът за превенция и контрол на болестите и община Рафина-Пикермион събират основни медицински стоки – марли, йод, антисептични кремове, памперси, храни с дълъг срок на годност. Община Маратон събира бутилирана вода и храни, кметът на Мегара е отворил общинските центрове, за да приюти хората, останали без покрив над главата. В крайбрежния граф Рафина супермаркети, кафенета и таверни предлагат безплатна храна, а хотели и местният културен център ще служат за настаняване на хора. Здравните власти призоваха да се дарява кръв в помощ на пострадалите, още повече на фона на намалелите през лятото запаси.", "date": "2018.07.24", "title": "Гърция събира дарения за пострадалите от пожара"}
{"url": "https://www.dnevnik.bg/skorost/2018/07/24/3286731_remont_na_most_suzdava_predpostavki_ot_zadrustvaniia/", "text": "Започващ утре ремонт на моста край село Краводер на пътя Монтана - Враца, част от натоварения Е-79, създават предпоставки за задръствания в следващите три месеца. Докато тече ремонтът на стойност около 690 хил. лв. без ДДС, ще се използват обходни маршрути през третокласни пътища. В посока Видин леките и лекотоварните превозни средства до 10 тона се пренасочват от път Враца – Монтана след разклона за Бели извор по обходен маршрут по път в посока Вършец до кръстовището през с. Сумер до включването отново на главния път. Товарните автомобили над 10 тона в посока Видин се насочват по обходен маршрут Враца – Криводол - Липен – Стубел – Крапчене. В посока София всички превозни средства ще преминават по обходен маршрут Краводер – Пудрия – Големо Бабино – Криводол, по улична мрежа през гр. Криводол, пътя Криводол – Враца до включване в главния път. Ремонтните дейности включват изграждане на ново пътно платно и плоча, хидроизолация и асфалтова настилка. Съоръжението над река Ботуня е построено през 1981 година и досега не е основно ремонтирано.", "date": "2018.07.24", "title": "Ремонт на мост създава предпоставки за задръствания по пътя Монтана - Враца"}
{"url": "https://www.dnevnik.bg/sviat/2018/07/24/3286739_pojarite_v_gurciia_kude_sa_ognishtata_i_poslednata/", "text": "Положението в Гърция все още е критично, броят на жертвите по официални данни е 50 души, 156 са в болници, от които 11 в тежко състояние. Това са последните данни, изнесени от говорителя на правителството Димитрис Дзанакопулос и цитирани от гръцкото посолство в София. - Положението продължава да бъде критично. Изключително бързото разрастване на пожара едновременно в 14 огнища на 3 успоредни фронта в източната част на Атика, както и скоростта на вятъра, която на моменти достига до 9-а степен по скалата на Бофор (около 80 км/ч), създават изключително трудни оперативни условия за силите на пожарната, които провеждат въздушни и наземни операции по гасенето. - Освен операцията по гасенето на пожарите в този момент е в ход и план при извънредни ситуации, като в него участват сили на Министерството на вътрешните работи и на полицията, както и служители на министерствата на здравеопазването, транспорта, отбраната, корабоплаването и околната среда, както и на областната управа на Атика.", "date": "2018.07.24", "title": "Пожарите в Гърция: къде са огнищата и последната официална информация"}
{"url": "https://www.dnevnik.bg/sviat/2018/07/24/3286734_rusiia_uvelichava_dds_ot_1_ianuari_dogodina/", "text": "Руските депутати гласуваха днес закон, предвиждащ увеличение на данъка върху добавената стойност от 18 до 20 процента, което ще влезе в сила от 1 януари 2019 година и има за цел да финансира предизборните обещания на президента Владимир Путин, предаде \"Франс прес\", цитирана от БТА. Текстът беше приет с мнозинство на третото и последно четене от депутатите от партия \"Единна Русия\", която има абсолютното мнозинство в Държавната дума, долната камара на руския парламент. Увеличението на ДДС би трябвало да донесе около 2.5 трлн. рубли (около 35 млрд. евро) в бюджета на правителството за 5 години, или около 620 млрд. годишно, пише деловото издание РБК. Някои стоки със социално значение (детски, вестници и списания, книги, свързани с образованието, науката и културата, лекарства и др.) няма да се облагат с тази ставка - за тях, както и сега, ще важи изключението данъкът да е 10 на сто. След оповестяването на тази мярка в средата на юни от премиера Дмитрий Медведев Руската централна банка реши да спре намаляването на лихвения процент, заявявайки, че се страхува от ускоряване на инфлацията. Увеличението на ДДС ще позволи да се финансира амбициозната програма за четвъртия мандат на Путин, отбеляза \"Франс прес\". Сред предизборните му обещания бяха нови социални разходи, увеличението на продължителността на живота, подобряване на влошената демографска ситуация в страната, намаляване два пъти на бедността и стремеж Русия да се нареди сред първите пет икономики в света. Тази мярка следва гласувания миналия четвъртък на първо четене от депутатите  непопулярен закон , който предвижда прогресивното увеличение на пенсионната възраст на 63 години за жените и 65 години за мъжете спрямо 55 и 60 в момента. Проектозаконът за пенсиите беше предложен от правителството в средата на юни, по време на откриването на Световното първенство по футбол, и предизвика възмущение, както и редица протести в страната. Това принуди Путин да се разграничи от проекта, като продължи обаче да защитава необходимостта от реформа, за да се избегне \"експлодирането\" на социалната система.", "date": "2018.07.24", "title": "Русия увеличава ДДС от 1 януари догодина"}
{"url": "https://www.dnevnik.bg/sport/2018/07/24/3286742_nai-mnogo_francuzi_popadnaha_v_nominaciite_za/", "text": "Най-много французи попаднаха сред номинираните за наградата на ФИФА за най-добър футболист на 2018 г. Антоан Гризман, Килиан Мбапе и Рафаел Варан са представителите на световния шампион, които попаднаха в списъка с десетимата претенденти за отличието. Традиционното си място сред номинираните запазват двете големи звезди на световния футбол - Кристиано Роналдо и Лионел Меси. Очаквано в списъка попадна и голмайсторът на \"Ливърпул\" и Висшата лига Мохамед Салах. Останалите претенденти са носителят на \"Златната топка\" за най-добър играч на световното първенство в Русия Лука Модрич, звездите на бронзовия медалист Белгия Еден Азар и Кевин де Бройне и голмайсторът на шампионата Хари Кейн. Наградата на ФИФА, която е наречена The Best, се връчва на най-добре представилия се играч в периода 3 юли 2017 г. - 15 юли 2018 г. Освен спортните постижения се отчита \"общото поведение на и извън терена\". Роналдо, който спечели наградата в досегашните й две издания, отново е големият фаворит за отличието. Другият сериозен претендент е Лука Модрич, който изведе Хърватия до финала на световното първенство и отново спечели Шампионската лига с \"Реал\" (Мадрид). Гризман също е със сериозни шансове, след като вдигна световната титла и трофея в Лига Европа. В гласуването за наградата на ФИФА участват селекционерите и капитаните на националните отбори, представители на медиите и фенове чрез онлайн гласуване. Всяка от групите формира по 25% от вота. Гласуването започва днес и ще продължи до 10 август. След това ФИФА ще отсее финалната тройка, а победителят ще бъде обявен на церемония в Лондон на 24 септември. Тогава ще бъдат връчени още няколко награди - за футболистка на година, за най-добър треньор на мъжки и на женски отбор, за най-красив гол и за най-добър вратар. Номинираните за най-добър треньор в мъжкия футбол са Масимилиано Алегри (\"Ювентус\"), Станислав Черчесов (Русия), Златко Далич (Хърватия), Дидие Дешан (Франция), Пеп Гуардиола (\"Манчестър сити\"), Юрген Клоп (\"Ливърпул\"), Роберто Мартинес (Белгия), Диего Симеоне (\"Атлетико\"), Гарет Саутгейт (Англия), Ернесто Валверде (\"Барселона\") и Зинедин Зидан (\"Реал\").", "date": "2018.07.24", "title": "Най-много французи попаднаха в номинациите за футболист №1 на ФИФА"}
{"url": "https://www.dnevnik.bg/bulgaria/2018/07/24/3286749_vmro_predlaga_zakon_za_kontrol_na_novinite_v_internet/", "text": "ВМРО започва изработването на закон, който да регулира съдържанието на материалите в интернет пространството, които към днешна дата не попадат под контрола на нито една институция, съобщиха от партията. Това не е опит за цензура, а за постигане на чистота на информационния поток, която ще допринесе за по-добрата работа на всички медийни канали, уточняват от ВМРО. От партията смятат, че с приемането на подобен закон ще постави медиите в страната в равнопоставено положение. \"Екип от специалисти вече работи по темата, като сравнява световните практики в областта и ги съпоставя с настоящата законодателна уредба по темата в страната\", казват от ВМРО. От партията посочват, че още в началото на новия политически сезон ще предложат на коалиционните си партньори и всички парламентарно представени партии идеите си за справяне с фалшивите новини.", "date": "2018.07.24", "title": "ВМРО предлага закон за контрол на новините в интернет"}
{"url": "https://www.dnevnik.bg/biznes/2018/07/24/3286740_sofiia_shte_zameni_dizelovite_avtobusi_s_elektricheski/", "text": "С кредит за 14.7 млн. евро от Европейската банка за възстановяване и развитие общинското дружество \"Столичен електротранпорт\" ще купи 30 електрически автобуса, с които до 2-3 години да замени дизеловите превозни средства по 6 линии на градския транспорт. Срокът на заема ще е 10 години с една година гратисен период. Планът на общинското дружество е да купи общо 30 електробуса с 12 зарядни станции на два етапа. Финансовото състояние на общинското дружество не е достатъчно добро, за да обезпечи кандидатстването по заема. По тази причина в четвъртък общинските съветници ще гласуват дали Столичната община да отпусне гаранция от 3.6 млн. евро, които са 50% от очаквания първи транш на парите. Според финансовите резултати на \"Столичен електротранспорт\" наличните средства на дружеството в края на май са били 1.23 млн. лева. За сравнение - парите, с които е разполагал \"Столичен автотранспорт\", са 12 млн. лева, \"Метрополитен\" - с 14 млн. лева, а Центърът за градска мобилност - с 13.6 млн. лева налични. Дружеството вече има един кредит към ЕБВР - за закупуване на 30 тролейбуса, като задължението в края на 2017 г. е почти 13 млн. лева. Освен това в края на миналата година дружеството избра компания \"Шкода транспортейшън\", която да достави и 13 нови трамвая от \"Шкода\" за 46.3 млн. лв. Тези пари се отпускат по оперативна програма \"Региони в растеж 2014-2020\". През 2017 г. \"Столичен електротранспорт\" е генерирал 69 млн. лева приходи, което с 5% по-малко спрямо 2016 г., когато сумата е 73 млн. лева, се вижда от финансовия отчет на дружеството. Разходите за миналата година пък са за 75 млн. лева, което е намаление с 1.46% спрямо 2016 г. Общият дълг е почти 39 млн. лева.", "date": "2018.07.24", "title": "София ще замени дизеловите автобуси с електрически с 10-годишен кредит"}
{"url": "https://www.dnevnik.bg/sviat/2018/07/24/3286730_s_1_mlrd_fondut_menstar_shte_obrazova_mujete_za_spin/", "text": "Британският принц Хари и поп звездата Елтън Джон се включиха във вторник в обявяването на нов фонд на стойност 1 милиард долара, който ще работи специално за образоване на мъжете за СПИН. Инициаторите смятат, че сред мъжете цари \"опасно пренебрежение\" към вируса, което пречи на усилията за преодоляване на заболяването, станало известно през 80-те години на ХХ век. Фондът MenStar ще е насочен към мъжете - носители или застрашени от заразяване с HIV, в страните на юг от Сахара. По данни на UNAIDS (организацията на ООН за борба със СПИН) през 2016 г. по света близо 36.7 милиона души са били носители на вируса. Докато 60% от жените са получавали някакъв вид помощ и лечение, при мъжете този дял е бил под 50%. В България през 2017 г. девет от десет от новите регистрирани случаи на заразени са мъже (199 мъже и 21 жени). \"Време е за глобална коалиция, която да научи мъжете да се предпазват. Така те ще се научат и да защитават не само своите съпруги и приятелки, но и сестри, дъщери, братя и синове\", заяви Елтън Джон на Международната конференция за СПИН в Амстердам. \n     \"Коалицията MenStar смело се заема с корена на проблема - отсъствието на внимание за защита от HIV сред трудните да достигане общности на младите мъже\", каза принц Хари. \"Ако искаме да сложим край на СПИН веднъж завинаги, трябва да направим и мъжете част от решението\", добави певецът. На форума участваха още актрисата Чарлийз Терон и Ндаба Мандела, внук на прочутия африкански лидер в борбата срещу апартейда. В началото на юли от UNAIDS заяви, че смъртните случаи намаляват, делът на лекуваните расте, но борбата със СПИН е в риск да започне отстъпление от постигнатото заради растящ брой на новите случаи на заразени. MenStar се подкрепя от американската правителствена програма PEPSTAR и от фондация \"Бил и Мелинда Гейтс\". Средствата изглеждат впечатляващи, но миналата сряда ООН предупреди, че недостигът на финансиране в борбата със СПИН е около 6 млрд. долара.", "date": "2018.07.24", "title": "С $1 млрд. фондът MenStar ще образова мъжете за СПИН"}
{"url": "https://www.dnevnik.bg/biznes/2018/07/24/3286755_s_mikrokrediti_za_nad_26_mln_lv_shte_se_finansirat/", "text": "С 26.4 млн. лв. от оперативна програма \"Развитие на човешките ресурси\" ще се отпускат микрокредити за предприемчиви българи и социални предприятия, съобщи днес заместник-министърът на труда и социалната политика Зорница Русинова по време на Информационен ден на тема \"Облекчени условия по финансов инструмент \"Микрокредитиране\" със споделен риск по ОПРЧР\", съобщиха от министерството. През август ще започне втора процедура за избор на финансови посредници, които ще предоставят микрокредитите. Те ще са в размер между 5 хиляди и 50 хиляди лева и ще се връщат за срок от 10 години. Първите 2 години ще бъдат гратисен период за погасяване на главницата по кредита. Според Русинова финансовият инструмент за микрокредитиране е добър механизъм за създаване на повече заетост на хората с увреждания, хората в риск на пазара на труда и да се създаде повече социална отговорност в останалите търговски предприятия. Със средства от ОПРЧР ще се осигуряват до 90 на сто от кредитния ресурс, а останалите минимум 10 на сто ще се предоставят от финансовите посредници.", "date": "2018.07.24", "title": "С микрокредити за над 26 млн. лв. ще се финансират предприемачи и социални предриятия"}
{"url": "https://www.dnevnik.bg/sport/2018/07/24/3286760_alafilip_specheli_vtori_etap_v_tura_razlikite_v/", "text": "Французинът Жулиан Алафилип спечели 16-ия етап в  \"Тур дьо Франс\" , който беше първи в Пиренеите. Колоездачът на \"Куикстеп\" измина дистанцията от 218 км между Каркасон и Банер де Люшон за 5:13.22 часа със средна скорост от 41.47 км/ч. Алафилип взе втора етапна победа по познат сценарий. Той триуфмира и в първия алпийски етап, когато фаворитите за генералната победа пуснаха голяма откъснала се група да замине. Седмица по-късно ситуацията се повтори и Алафилип се оказа най-силен от бегълците. Втори след него завърши Горка Исагире (\"Бахрейн Мерида\") на 15 секунди, а трети Адам Йейтс (\"Мичълтън Скот\"). Освен етапната си победа Алафилип нанесе голям удар и в класирането за катерачи. Той спечели 30 точки и вече води с 49 пред миналогодишния носител на фланелката на червени точки Уорен Баргил (\"Фортунео\"). Основната група пристигна 8.52 минути след етапния победител, но размествания в генералното класиране не настъпиха. Герант Томас запазва жълтата фланелка с аванс от 1.39 минути пред съотборника си Крис Фрум и 1.50 пред Том Дюмулен. Етапът започна с проблеми, след като след преодоляване на първото изкачване Кот де Фанжо от четвърта категория на 25-ия километър, имаше  фермерска блокада край пътя . Полицията успя да разпръсне протестиращите със сълзотворен газ, но той попадна в очите на част от колоездачите. Това доведе до спиране на етапа за 15 минути, докато ситуацията се нормализира, а засегнатите бъдат прегледани от лекарските екипи. По-късно състезанието продължи. Средната скорост беше много висока и чак след 100 километра езда стана успешно откъсване. В него се включиха 44 колоездачи, които започнаха трите сериозни изкачвания в етапа. Филип Жилбер премина през първото Кол де Порт д’Аспе, но падна на спускането. Съотборникът му Алафилип премина пръв през следващото изкачване Кол де Менте, а на последното пръв се изкачи Адам Йейтс. Британецът обаче падна на спускането и изпусна сигурна победа, като Алафилип успя да го задмине и стигна пръв до финала. \"През целия ден беше много трудно, но имах и късмет, че попаднах в тази голяма група, която се откъсна. Не се чувствах много добре и не очаквах да стигна с най-добрите на финала\", каза след етапа Алафилип. Французинът става четвъртият с две етапни победи през 2018 г. Толкова има и съотборникът му Фернандо Гавирия, както още Герант Томас и Дилан Хрьоневехен. С три етапни успеха е световният шампион Петер Саган. В сряда предстои 17-ият етап, който е с дължина от едва 65 километра между Банер де Люшон и Сен Лари-Сулан. То включва три тежки изкачвания Кол де Пейресурд (1-а категория с дължина 14.9 километра), Кол де Вал Лурон-Азе (1-а категория 7.4 км) и завършва на височината от висша категория Кол дю Порте – 16 км със среден наклон от 8.7%. В етапа колоездачите ще потеглят със стартова решетка, като първите 20 в генералното класиране ще са заедно, а останалите разделени на групи на 70 метра по-назад.", "date": "2018.07.24", "title": "Алафилип спечели втори етап в Тура, разликите в генералното класиране се запазиха"}
{"url": "https://www.dnevnik.bg/photos/2018/07/24/3286700_fotogaleriia_zashto_v_erbil_se_poiavi_restorant_samo/", "text": "Когато на 23-годишната Тара Мохамед Ихсан от Ербил ѝ омръзнало нежеланото внимание, когато излиза вечер с приятелки, тя намерила бизнес решение.", "date": "2018.07.24", "title": "Фотогалерия: Защо в Ербил се появи ресторант само за жени"}
{"url": "https://www.dnevnik.bg/biznes/finansi/2018/07/24/3286763_mnogo_hora_triabva_da_svurshat_mnogo_rabota_za/", "text": "За да стигне България до влизане в еврозоната, много хора, трябва да свършат много работа, каза днес по БНТ председателят на асоциацията на банките Петър Андронов. Той поясни, че при  подаването на българските документи  са били поставени условия за изпълнение не само пред банките, но и пред съдебната система и публичният сектор. \"Оценките за България не са измислени, защото си ги знаем. Това са стандартните постоянни очаквания, които ЕС и Европейската централна банка поставят\", каза още Андронов. Попитан, как гледа на изразените надежди от финансовия министър, че до една година България може да е в чакалнята на еврозоната, той посочи, че в процеса има две страни. \"Нашите власти търсят темпо, който да не забави процеса. От друга страна обаче в ЕЦБ в момента нямат свободни подготвени хора, които да направят оценките\", каза още Петър Андронов. По повод призивите да не се влиза в еврозоната, председателят на асоциацията на банките призова противниците да представят по-добра идея, която гарантира стабилност на парите и финансите. На въпрос за нивото на лихвите, ако България приеме еврото, Андронов уточни, че преди да се стигне до този момент много други фактори ще влияят върху тях \"В САЩ лихвите тръгват нагоре. Ние трябва да имаме едно на ум, защото вероятно по силата на икономическото развитие, Европа ще ги последва. Мога да кажа, че като дойде време да влезем в еврозоната, лихвите в България ще са по-близки до тези на страните от еврозоната\", каза председателят на асоциацията на банките. На въпрос, дали ще отстъпим суверенитет, ако влезем в ERM II и банковия съюз, Андронов обяви, че БНБ ще отстъпи суверенитет в процеса на надзора, като лидер в процеса ще е Европейската централна банка.", "date": "2018.07.24", "title": "Много хора трябва да свършат много работа за еврозоната, смята председателят на асоциацията на банките"}
{"url": "https://www.dnevnik.bg/bulgaria/2018/07/24/3286768_31_chujdenci_sa_izgoneni_ili_ne_sa_dopusnati_v/", "text": "Държавна агенция \"Национална сигурност\" не е получавала през миналата година информация за подготовка или осъществяване на терористична дейност в България, нападение срещу български граждани и за изграждане на терористични структури в страната. Намиращите се у нас обекти на други държави и български граждани и обекти в чужбина обаче продължават да са сред възможните цели на евентуална терористична атака\", се казва в годишния доклад за дейността на ДАНС за 2017 година. През миналата година агенцията отчита повече работа по отношение на контролната дейност във връзка с пребиваването на чужденци у нас. Били са проучени 71 356 лица (спрямо 56 115 през 2016 г.). При проведените 1609 интервюта 121 души са били определени като потенциален носител на риск за националната сигурност на България и не им е позволено да легализират пребиваването си в страната. Със заповед на председателя на ДАНС са наложени принудителни административни мерки \"отнемане право на пребиваване\", \"експулсиране\" и \"забрана за влизане в Република България\" на 31 лица, съпричастни към терористична дейност. В информационния масив на нежеланите чужденци в Република България като пътуващи чуждестранни бойци са били включени 58 лица. За разлика от предишни години през 2017 г. не се отчитат високи нива на открити форми на агресия срещу мигрантите. Според доклада на ДАНС към момента рискът за националната сигурност, произтичащ от дейността на крайнодесните, крайнолевите структури и анархистите, е нисък. От агенцията отчитат, че и през миналата година специалните служби на различни държави от региона са продължили с опитите си за придобиване на чувствителна и класифицирана информация за процеси в социалната, политическата, икономическата, военната сфера в България. Като основна международна заплаха от ДАНС виждат активността на \"Ислямска държава\". \"Активната екстремистка пропаганда има своето пряко проявление върху заплахата за Европа. Атаките в европейските държави се извършват основно от саморадикализирани лица, които не са пребивавали в конфликтни региони и нямат конкретни връзки с екстремистки структури или с предишна терористична активност\", се казва в доклада.", "date": "2018.07.24", "title": "31 чужденци са изгонени или не са допуснати в страната заради съпричастност към терористична дейност"}
{"url": "https://www.dnevnik.bg/sport/2018/07/24/3286457_elektromobili_bez_vodach_shte_prevozvat_sportistite_v/", "text": "Японската компания за производство на автомобили \"Тойота\" ще предостави над 3000 електрически превозни средства с автономно управление за летните олимпийските игри в Токио през 2020 г. Те ще се движат в района на олимпийското село, като ще транспортират състезателите до спортните съоръжения. Проектът е част от опита на организаторите да представят столицата като екологичен и технологичен град. Освен електромобилите без водач японското правителство предвижда  инсталирането на слънчеви системи по пътищата  в Токио, които да генерират електроенергия. \"Тойота\" ще предостави три електрически модела за игрите. Това са e-Pallete - електромобил със самостоятелно управление с основно предназначение за транспортирането на пратки, първият масово произвеждан автомобил с водородна горивна клетка - Mirai, и автобусите Sora. Японската компания ще предложи на организаторите свои хибриди и други електрически превозни средства. Те ще бъдат оборудвани с безжични устройства, които ще събират и обработват данни за пътищата, за да предложат по-гладко пътуване за спортистите. Електрическите превозни средства ще бъдат застъпени и по време на параолимпийските игри, които започват на 25 август. От 24 юли до 9 август пък ще се проведат 32-ите летни олимпийски игри. \"Искаме движението да бъде възможност, а не препятствие\", каза президентът на \"Тойота\" Акио Тойода, акцентирайки върху възрастните хора и тези с физически увреждания. ", "date": "2018.07.24", "title": "Електромобили без водач ще превозват спортистите в Токио 2020"}
{"url": "https://www.dnevnik.bg/sviat/2018/07/24/3286771_rusiia_shte_se_namesi_v_izborite_v_sasht_prez_noemvri/", "text": "На частичните избори за конгреса в САЩ тази есен Русия ще се намеси в полза на демократите, защото \"не иска Тръмп\" на власт. Това обяви самият президент на Съединените щати Доналд Тръмп в профила си в \"Туитър\". \"Много съм притеснен, че Русия ще се бори много усилено, за да въздейства на предстоящите избори\", написа държавният глава. Основавайки се на факта, че нито един президент  не е бил по-твърд към Русия  от мен, ще работят много усилено за демократите. Те определено не искат Тръмп!\" Поредният му коментар идва на фона както на обвинения към него, че не е  показал доверие към службите на САЩ  по време на срещата с руския президент Владимир Путин (по-късно Тръмп  се отрече от думите си ), така и на планове в Конгреса  да се създаде механизъм за отговор  на евентуална бъдеща руска намеса в американски избори. Представители на разузнаването в САЩ вече са заявявали, че опитите на Русия да действа срещу избори в страната продължават и ще се отнасят и за вота на 6 ноември. На  междинните избори  демократите трябва да получат още две места, за да овладеят Сената, и 23 - за Камарата на представителите, и така да получат по-голям контрол върху политиките на Тръмп.", "date": "2018.07.24", "title": "Русия ще се намеси в изборите в САЩ през ноември, за да спечелят демократите, обяви Тръмп"}
{"url": "https://www.dnevnik.bg/biznes/2018/07/24/3283895_koi_i_kak_moje_da_si_kupi_evtino_imot_v_boiana/", "text": "При средна цена за парцелите в квартал \"Бояна\" и вилната му зона от 234 евро за кв/м, Столичната община продава свой терен там от 1377 кв. м за 258 лв. за кв/м. Цената е описана като \"пазарна\", формирана от лицензиран оценител. Купувач е дружество на адвоката, направил всички вписвания в Търговския регистър на фирмите на депутата от ДПС Делян Пеевски. Върху имота има сграда, за което преди 1989 г. е дадено право на строеж, но теренът е останал общински. Днес Законът за общинската собственост дава право на собствениците на изградените къщи да купят земите под тях. По този начин на заседанията си в края на юни и началото на юли, по предложение на кмета на район \"Витоша\" Теодор Петков, Столичният общински съвет продаде три терена в \"Бояна\" на различни купувачи. Те обаче са придобили сградите в общинските имоти и отстъпеното право на строеж от оригиналните собственици, а не са ги построили. Купи си къщата, а после двора Общински съветници коментираха неофициално пред \"Дневник\", че от години български бизнесмени придобиват чрез трети лица къщи върху общински земи, които след това да купят евтино от общината. Такъв е случаят и сега - адвокат Теодора Борисова купува къщата само два месеца преди сделката за терена с общината. Друга подобна сделка, одобрена на едно от последните заседания на Общинския съвет, е за терен от 728 кв. м срещу 184.44 лева на квадратен м. Негов собственик (руснак с френски паспорт, постоянно живеещ в Брюксел) става притежателят на къща от 80 кв. м върху терена. Оценител на втория имот е Юлия Димитрова-Цекова -  автор на спорни оценки за сделки  с имоти на Столичната община  от последната година  и подсъдима з а цената, която постави при продажбата  на \"Царските конюшни\". Оценител на имота, купен от адвокат Теодора Борисова, е Любомир Цеков - съпруг на Юлия Цекова, който работи за общинската фирма \"Софинвест\". \"Почти не съм виждал истинска, професионална оценка за общински терен\", коментира пред \"Дневник\" Иван Велков - бивш генерален мениджър на \"Колиърс България\" и настоящ общински съветник. \"Оценките изглеждат шаблонно, писани \"на коляно\", като по задание, а не безпристрастно. Това често са едни и същи \"независими оценители\", непознати за широката общественост, но добре известни на хора, които защитават нечии интереси, но не и обществените такива \", казва той. По думите му създаването на подобен тип документи е една от функциите на администрацията, за процедури, които няма да преминават през по-сериозен контрол. \"Администрация може да снабди с необходимите документи всяка идея, когато се налага тя да отговори на изискването за \"законосъобразност\".  \"Хиляди такива имота\" Сградите в София, които преди 1989 г. са построени върху общински или държавни земи с отстъпено право на строеж, са хиляди, по думите на кмета на район \"Витоша\" Теодор Петков пред \"Дневник\". Подобни казуси има както във вилните зони, така и в жилищните комплекси, където на места блоковете са построени върху държавни земи. В тези случаи Законът за общинската собственост предвижда собствениците на сградите да могат да купят земята под тях без търг или конкурс. Редът за продажбата се урежда с наредба за общинското имущество, каквато има всяка община. Така в София е решено сделките от този вид да минават през общинския съвет, ако правото на строеж допуска още застрояване. В тези случаи цената за възможния нов строеж се добавя към общата стойност на терена. Цената обаче трябва да е пазарна и определена от лицензиран оценител. В сделките от последните две заседания на общинския съвет крайните цени на двата имота са най-ниските възможни, далеч под пазарните. Кметът Петков обясни, че не се съмнява в цените, защото са изготвени от експерти. От Столичната община не отговориха на \"Дневник\" имат ли информация колко са тези терени на територията на София и каква е политиката й при решаването на подобни казуси. Общински съветници казаха, че се решава на парче за всеки парцел, а процедурата зависи от районните кметове - както е по закон. При гласуването на трите сделки за продажба на имоти в район \"Витоша\" на сесията нямаше дискусия или въпроси. По думите на Велков това се дължи на \"наложената стандартна практика\" районните кметове да внасят подобни предложения за сделки с продажба на имоти преди предстоящи ваканции или в края на годината. \"Тогава дневният ред се натоварва двойно повече, което практически намалява времето да се вземе информирано решение и за консултации с експерти. Така се обезсмисля и дискусията в зала\", казва Велков. \"Да задаваш чак тогава тривиални или театрални въпроси по такива теми с нищо не променя положението\". Адвокат да си в днешно време До май триетажната къща в \"Бояна\", за чиито терен сега е одобрена сделката, е била собственост на семейството на бизнесмена Мартин Макариев. Къщата е с обща застроена площ от 498 кв. м. В тях влизат 9 стаи, 2 зимника, сауна, две сервизни помещения и гараж от 50 кв. метра. Имотът се намира на улица \"Саша Попов\" 16, съседна на \"Секвоя\", на която са разположени резиденциите на президента и премиера, Къщата е купена от създаденото два месеца (март) по-рано дружество \"Теа пропъртис\". То е собственост на Теодора Борисова, която прави всички вписвания в Търговския регистър на дружествата, собственост на Делян Славчев Пеевски - \"Био уотър\", \"НСН инвестмънт\", \"Интръст\", се вижда от справка в Агенцията по вписванията. Борисова представляваше и майката на Пеевски - Ирена Кръстева, през 2006 г., когато тя водеше дело срещу Иван Славков за управлението на Българския олимпийски комитет. \"Теа пропъртис\" купува къщата за 1.25 млн. евро., а терена - за 416 хил. лева или за 6 пъти по-малко пари. Крайната цена е най-ниската, формирана от оценителя, за терена при използваните три метода за изчисление - 544 хил. лв. 460 хил. лв. и 502 хил. лв. Оценителят Любомир Цеков е ползвал като сравнение два терена в \"Бояна\" от сайт за обяви за имоти. Така определя цената от 258 лв. за кв/м. Справка в същия сайт - imot.bg, показа, че средната цена за парцели в тази зона е двойно по-висока - между 222 и 234 евро за кв. м. Пред \"Дневник\" Младен Митов от агенция \"Явлена\" каза, че е възможно в \"Бояна\" цените на имотите да започват от 100-150 евро за кв./м, но по-скоро във вилната зона и ако сградите в тях са в лошо състояние. Сградите и в трите продадени имота обаче са в отлично състояние. Теодора Борисова не отговаря на мобилния си телефон, а дружеството \"Теа пропъртис\" няма посочена връзка за контакт. Добрите брокери Управител на \"Теа пропъртис\" е 76-годишната Христина Недковска. За сделката с общината обаче тя е издала пълномощно на Борисова. Справка показва, че Недковска е управител на още две дружества, занимаващи се с покупка на имоти - \"Криста пропъртис\" и \"Грийн маг\". И двете са собственост на трета жена - Христина Димитрова, като първото е регистрирано на адреса на \"Теа пропърстис\" в \"Красно село\". Христина Димитрова е съдружник със съсобственика на свързваната с Делян Пеевски телевизия \"Канал 3\" Огнян Димов в \"Дриймкетчър\" ООД, което се занимава с \"покупко-продажба на всякакви стоки\". През март тази година тъкмо адвокат Теодора Борисова качва финансовия отчет на дружеството в Търговския регистър. Вилата на архитект Баров Друга одобрена сделка от последните заседания на общинския съвет е за терен от 1223 кв. м на ул.\"Стар Беловодски път\" отново в \"Бояна\". В терена е построена сграда - някогашната вила на известния български архитект и проектант на сградите на НДК, българското посолство в Москва, резиденция Бояна Александър Баров. Цената, на която общината продава имота е 246 580 лева или по 201 лева на кв. метър. Купувач е Надежда Хаджова, която в края на 2016 г. купува сградата от дъщерята на Баров за 190 хил. евро. Оценител на общинския терен отново е Юлия Димитрова-Цекова, като отново предлага най-ниската възможна цена.", "date": "2018.07.24", "title": "Кой и как може да си купи евтино имот в \"Бояна\""}
{"url": "https://www.dnevnik.bg/sport/2018/07/24/3286121_shampionska_liga_v_liatno_vreme_amerikanskata_mechta/", "text": "Водещите футболни отбори в Европа да се отделят в свой супертурнир? Тази мисъл дълго стряскаше УЕФА, чието ръководство се видя принудено да промени Шампионската лига в такава посока, че да гарантира на всички големи място в групите, а с това и добри приходи. Но какво ще кажете за умален вариант на турнира посред лято? Иначе казано мини Шампионска лига само за избрани. Стивън Рос и неговата Relevent Sports бяха услужливи да подадат ръка на големите европейски клубове да изживяват своята американска мечта всяко лято. Преди дни за шеста поредна година започна International Champions Cup (ICC). Ако в дебюта през 2013 г. в приятелския турнир се впуснаха осем отбора, то сега броят им е 18. В списъка са всички ключови имена от европейския футбол. \"Преди шест години не сме си представяли, че ще стигнем до тук - 18 отбора, 27 мача, 22 града на три континента\", каза Чарли Стилитано, президент на Relevent Sports. Точната стратегия От години водещите отбори в Европа традиционно използват лятото, за да си организират турнета в стратегически пазари с ясната идея да увеличават почитателите, позициите и спонсорите си, а оттам и приходите си. Relevent Sports съзря пазарна ниша и смело се протегна, за да предложи на клубовете нови възможности. Шест години по-късно концепцията е ясна. Всеки отбор играе по три мача основно в САЩ (15 от стадионите са в САЩ, седем са в Европа и един е в Сингапур). Накрая спрямо резултатите се оформя класирането. И ако в Шампионската лига феновете трябва да чакат поне до началото на плейофите, за да видят мачове между най-големите в европейския футбол, то в ICC тези двубои са всекидневие между 20 юли и 11 август. Преди четири години  \"Манчестър юнайтед\" и \"Реал\" (Мадрид) играха в Мичиган пред впечатляващите близо 110 хиляди зрители . След няколко дни отново там ще се проведе големият дуел на английския футбол между \"Манчестър юнайтед\" и \"Ливърпул\". Дни по-късно европейският клубен шампион за последните три години \"Реал\" ще играе последователно с \"Юнайтед\" и \"Ювентус\". Успехът на бизнес модела е такъв, че от това лято има женски и младежки турнири. \"Манчестър юнайтед\" и \"Ювентус\" наскоро създадоха женски отбори, но те вече са част от ICC. \"Създаваме един от най-добрите младежки турнири и най-голямото клубно първенство за жени в света. Никой не казва, че ICC ще бъде по-голям от Шампионската лига. Но ако задържим ентусиазма си и ако видите колко сериозно женските отбори приемат футбола... ще видим докъде можем да стигнем\", заяви Стилитано. За много пари От създаването на надпреварата са продадени над 5 млн. билета, отчитат организаторите. През първата година са били продадени 492 хиляди, а тази година ще е първата, в която се прескача границата от 1 милион пропуска.  Това е възможността, която клубовете търсят. \"Важното е да си там и да даваш на хората усещането, че са близо до нас. Също е важно да присъстваш в дигиталното пространство, за да привличаш по-голям интерес\", каза маркетинг директорът на \"Борусия\" (Дортмунд) Карстен Крамер пред \"Кикер\". Съществена роля за интереса към жълто-черните в САЩ има американската изгряваща звезда на тима Кристиан Пулишич. Деветнадесетгодишният играч  вкара два гола за победата с 3:1 срещу \"Ливърпул\" . \"Футболист като него е като динамит. Много по-лесно е да отвориш вратата към американците, ако имаш толкова привлекателен и известен играч в отбора си\", добави Крамер. \"Силно вярваме, че САЩ са футболен пазар. Не бихме могли да сме по-развълнувани\", каза търговският директор на \"Манчестър сити\" Том Глик, цитиран от \"Форбс\". Интересът на клубовете към турнира расте, но въпреки това качеството на футбола е далеч от това, което отборите показват в решителната фаза в Шампионската лига през пролетта. Това лято част от големите звезди пропускат първите мачове, тъй като получиха почивка след участието си на световното първенство. Отделно треньорите използват характера на двубоите, за да правят много смени, което също дава отражение на нивото на играта. И все пак интересът на американците е огромен, а целта пред организаторите е ясна. Изпълнителният директор на Relevent Sports заяви: \"Нашата победа ще е да превърнем всеки фен на НБА, НФЛ, НХЛ във футболен фен.\"", "date": "2018.07.24", "title": "Шампионска лига в лятно време: американската мечта на големите европейски клубове"}
{"url": "https://www.dnevnik.bg/politika/2018/07/24/3285987_viziia_na_bsp_ot_opit_za_bulgarski_orban_do_vrushtane/", "text": "Посланието на Визията на БСП за България е \"Ние сме по-зле и от ГЕРБ\". Всеки път, когато в обществото се надигне вълна на нетърпимост срещу ГЕРБ, Корнелия Нинова прави така, че БСП да изглежда по-зле от ГЕРБ. Всеки път тя спасява Бойко Борисов - или двамата имат някаква договорка, или тя играе ролята на т.нар. полезен идиот по Ленин. Предложението на БСП държавата да се върне в икономиката и да казва къде какво да се произвежда е връщане към социализма на Бай Тошо. БСП предлага разпадане на остатъците от пазарната икономика. Това е визията на Корнелия Нинова, която обикаля из София и обяснява, че е Виктор Орбан в пола. Крайно дясна, антиевропейска, ксенофобска и реваншистка. Така тя иска да се види като премиер. Корнелия Нинова не осъзнава, че ако присъедини България към Вишеградската четворка, мигрантите остават тук. Предложението България да изчака с влизането в еврозоната е геополитическо изказване в опит да се държи край Русия. Влезеш ли веднъж в ядрото на Европа, не можеш да правиш пируети към Русия. Бойко Борисов играе хитро, докато Корнелия Нинова си го казва направо. БСП се опитва да се класира в позиция \"Българския Орбан\". В това има политически смисъл, но лошото е, че последните парламентарни избори донесоха негативен опит на БСП - хората припознаха в ГЕРБ по-малкото зло. Вярно е, че у хората има боязън по отношение на еврото, но е спорно дали позицията на БСП за отлагане на присъединяването към еврозоната работи на терен. БСП отива към крайности, а не се отваря към центъра и така губи съюзници. От една страна това поведение на партията плаши, но от друга - политическите вкусове бързо се сменят. БСП правилно се прицелва да стане българския Орбан, защото някой друг може да й го вземе (дори ГЕРБ се пробва в тази ниша). Но дали така не ставаш прекалено екзотичен и радикален за масовия вкус? Визията за България е бузлуджански тласък на БСП. Тя се опитва да влезе в мача за голямата алтернатива. Визията за България на БСП е опит за по-широк разговор за приоритети от национален характер. Това е опит да се концентрира вниманието върху една или друга идея, която има и минуси. БСП е готова да отстъпи от част от идеите си, ако се върви към преодоляване на демографската криза, увеличаване на доходите и др. Докато има критики за начина, по който се развива ЕС, то в българското обществено мнение Вишеградската четворка стои като въображаем пример, от който трябва да черпим вдъхновение. Тази позиция е популярна и в партията, високо е доверието в нея и на част от избирателите на \"патриотите\" и дори ГЕРБ. Опоненти са десни партии, които нямат такава популярност. Позицията да се изчака с присъединяването на страната ни към еврозоната е началото на разговор, който е хубаво да се проведе, дори и да протече горещо. Това е въпрос, който разделя общественото мнение, а досега не е имало дебат. Редно е да се изчетат рисковете, тъй като сме първи в чакалнята на чакалнята за еврозоната; първи кандидатстваме, откакто има банков съюз и сме единствените с валутен борд.", "date": "2018.07.24", "title": "Визия на БСП: От \"опит за български Орбан\" до \"връщане на социализма на Бай Тошо\""}
{"url": "https://www.dnevnik.bg/sviat/2018/07/24/3286150_zapochvat_tri_dni_stachki_na_ekipi_na_raiuner/", "text": "Трета стачка на пилотите на \"Райънер\" в Ирландия ще попречи на осъществяването на 16 полета днес, а протести на кабинния екипаж утре и в другиден ще засегнат до 600 полета. От компанията обявиха, че са се свързали с всички пътници на отменените полети и съветват пътуващите да проверят полета си  тук . Стюардите и стюардесите на компанията ще стачкуват на 25 и 26 юли в четири държави – Португалия, Белгия и Испания и в двата дни, в Италия само на 25. Стачкуващите профсъюзи не обединяват всички стюарди и стюардеси на компанията.", "date": "2018.07.24", "title": "Започват три дни стачки на екипи на \"Райънер\""}
{"url": "https://www.dnevnik.bg/sviat/2018/07/24/3286223_dobre_doshli_v_pobedila_siriia_-_kak_damask_ochakva/", "text": "Влизайки в Сирия от съседен Ливан, посетителите са посрещани от гигантски плакати с лика на президента Башар ал Асад. Текстът обявява: \"Добре дошли в победила Сирия\". В столицата Дамаск много КПП, които от години усложняваха пътното движение, са изчезнали. Градът отново е свързан с разпръснатите предградия, които преди бяха под контрола на опозицията, а мнозина бивши жители и гости от други части на Сирия изпълват улиците. Усеща се ново чувство на надежда, че краят на седемгодишната гражданска война в Сирия е близо. \"Почти свърши\", каза 60-годишният Назийр Хабаш докато се прибира у дома край железопътната гара Хиджаз в Централен Дамаск. \"Прилича на дете, което започва да се учи ходи, прави стъпка след стъпка, а победата неизменно ще е на наша страна\". На централен площад, недалеч от мястото, където само допреди няколко месеца падаха снаряди, изстрелвани от бунтовниците, семейства и групи тийнейджъри си правят селфита. Деца играят по голяма скулптура, на която е изписано \"Аз (сърце) Дамаск\". Празничното настроение в районите под правителствен контрол извира от последователното военно настъпление през изминалата година. То се подхранва от чувството, че Асад, благодарение на непоколебимата подкрепа на съюзниците Русия и Иран, е спечелил - или поне е победил онези опозиционни бойци, които се опитваха да го свалят. Страната понесе катастрофални щети и някои аспекти на конфликта далеч не са преодолени. Все пак много сирийци - дори някои от опозицията - се надяват на известна сигурност и стабилност. Сега правителството контролира големи крепости на опозицията и ключови градове като Алепо, Хомс  и дори Дараа , южния град, където през март 2011 г. въстанието се зароди от протестите. Очаква се жизненоважният граничен пункт с Йордания, затворен от години, да бъде отново отворен, след като войските отвоюваха провинция Дараа, и има големи надежди за възстановяване на търговията и на сирийския износ за арабските държави. Сега на юг до централната провинция Хама по една от най-важните магистрали в страната, която години наред беше използвана от бунтовниците на няколко места по протежението си. Говори се, че железопътната линия от Дамаск до Алепо трябва отново да заработи по-късно тази година. Последният правителствен успех дойде тази седмица, когато бунтовниците се съгласиха да предадат последните райони, които контролираха, в югозападната провинция Кунейтра, отваряйки пътя пред силите на Асад да възстановят властта си по израелската граница. \"Пряката заплаха за Дамаск приключи. И тъй като това е столицата, нейното положение се отразява на всички останали части на страната\", каза 27-годишният Рами ал Хайер докато отпива гореща напитка с приятел в известното кафене \"Нофара\" в стария квартал на столицата. Картината в опустошените райони край Дамаск, контролирани преди от бунтовниците, е коренно различна. На там, дори и сред руините, животът бавно се връща към нормалното, някои магазини отново отварят и хората малко по малко се връщат. В Дума, най-големия град край Дамаск, мястото, където през април беше извършена предполагаема химическа атака, камиони и булдозери работят без прекъсване, за да разчистят останките на разрушени сгради, вдигайки облаци прах. Операцията в Дума е началото на дълъг процес за разчистване на развалините в Източна Гута - наредени едно до друго градчета и села източно от Дамаск, контролирани от бунтовниците и обсадени от правителствените сили в продължение на пет години. Докато бунтовниците не се предадоха през пролетта, жителите страдаха от недостиг на храна и се съобщаваше за случаи на недохранване. Сега почти всичко е налично, макар че цените все още са прекалено високи за мнозина. Преди два месеца Мохамед Слейк отвори отново магазина си за сандвичи край силно пострадалата Голяма джамия в Дума. По време на обсадата се е налагало сам да търси продукти; сега му ги доставят на вратата. \"Нещата се подобряват, но става бавно\", каза Слейк докато правеше сандвич с пържени картофки в пита хлебче за клиент в магазина му, който се казва \"Заман ал Шам\", което на арабски означава \"Епохата на Леванта\". Той каза, че над три пъти повече от това, което е продавал преди правителствените сили да завладеят района. Слейк има шестима работници в магазина, където менюто включва още боб, фалафел и пържени картофи. На главната улица в Дума - Джалаа, магазините отново отварят, а купувачите напоследък купуват селскостопанска продукция, дрехи и обувки. В съседния Айн Терма, градче, понесло много повече разрушения от Дума, защото е по-близо до столицата, жителите се оплакват, че електричеството и течащата вода все още са оскъдни. Те трябва да разчитат на електрогенератори и камиони цистерни, за да си осигурят вода по домовете. Международният комитет на Червения кръст, сирийският арабски Червен полумесец и НПО като \"Оксфам\" са поставили огромни резервоари с питейна вода на всеки 100 метра по улиците на Айн Терма и Дума, така че жителите да си пълнят съдовете безплатно. \"Тук вече има държава\", каза 60-годишният Таха Абуд, собственик на обущарска работилница в Айн Терма. Всеки ден, казва той, правителствени камиони раздават безплатно хляб. След като бяха ограничавани от години, жителите на Гута могат да пътуват до и от Дамаск, въпреки че трябва да се записват на КПП на влизане и излизане. \"Живеехме под земята, а сега сме над нея\", каза Самих Ханафи, докато стоеше пред бръснарницата си в Айн Терма. Суха Тума, учителка от Хасака, е довела дъщеря си Кристабел на прочутия площад \"Омаяд\" в Дамаск, за да си играе в градина, украсена с колоритната скулптура \"Аз (сърце) Дамаск\". Пътували са от североизточната провинция Хасака, за да прекарат лятото в Дамаск за пръв път от години, след като вече е безопасно. \"Виждаме, че победата е много близо и че краят на конфликта скоро ще дойде\", каза тя, докато дъщеря й тичаше из градината. \"Надявам се, че дъщеря ми ще стане учителка като мен и ще учи бъдещите поколения да обичат страната си\", каза тя широко усмихната. /БТА", "date": "2018.07.24", "title": "\"Добре дошли в победила Сирия\" - как Дамаск очаква края на войната"}
{"url": "https://www.dnevnik.bg/sviat/2018/07/24/3286307_nai-malko_20_dushi_sa_jertvite_v_pojarite_blizo_do/", "text": "Близо 50 са загинали в два големи пожара, бушуващи в околностите на Атина, предаде Асошиейтед прес, като цитира говорител на гръцкото правителство. В седем болници са приети най-малко 69 ранени, много от които са в тежко състояние. В страната е обявено бедствено положение и е формиран кризисен щаб. Със стихията се борят повече от 600 пожарникари и над 300 пожарни автомобила. Огънят е погълнал над 200 къщи, изпепелени са повече от 200 автомобила. Електрозахранването прекъсва. Очаква се днес в гръцката столица да пристигнат 60 огнеборци от Кипър, които да се включат в гасенето на пожарите. Гърция поиска международна помощ за борба с пожарите, които унищожиха десетки къщи и коли и накараха туристи и местни жители да бягат към плажовете източно от Атина, за да бъдат спасявани с лодки, добавя АП. Пожарите се разгоряха близо до курортното градче Кинета вчера и облаци дим се разпространиха на 40 км на изток. Гърция е обхваната от силна суша и температурата е около 40 градуса. Българският премиер Бойко Борисов предложи на гръцкия си колега Алексис Ципрас техническа помощ с 50 пожарникари и два пожарни автомобила. По разпореждане на заместник-министъра в дипломатическата ни мисия е сформиран кризисен щаб, който ще бъде на разположение на българските граждани, пътуващи или пребиваващи в Гърция. Открита е гореща телефонна линия, на която нашите сънародници могат да потърсят съдействие в случай на необходимост: +30 6937 096 220. До момента обаче, няма български граждани, които да са търсили помощ от посолството ни.", "date": "2018.07.24", "title": "Близо 50 души са жертвите в пожари близо до Атина"}
{"url": "https://www.dnevnik.bg/razvlechenie/2018/07/24/3286174_za_da_se_uchi_teatur_v_uchilishte_-_pliaskaite/", "text": "За по-лесното научаване на значението на термини от драматичното изкуство на Древна Елада, като \"дитирамб\", \"схене\", \"проагон\" и \"комос\", сдружение \"Легал арт център\" са измислили специална игра с пляксане на ръце. Тя е част от  проекта на сдружението - \"Медея\" , който те разработват с помощта на \"Алианс за равни права и устойчивост\", Фондация \"Аракс\", Еврейска организация \"Шалом\". В рамките на проекта екипът на фондацията проведе с деца от ромската, турската, арменската и еврейската общност на Пловдив театрални занимания, по време на които разиграваха древногръцката трагедия \"Медея\" на Еврипид. Той ще завърши със спектакъл. Постановката на \"Медея\" от Еврипид в нов превод от Георги Гочев и Петя Хайнрих е на Десислава Шпатова. Ще участват актьорите Снежина Петрова, Валентин Ганев, Владимир Пенев, Станка Калчева, Ася Иванова, Петър Дочев, Алмут Гочев от Дойчес театър, студенти от Нов български университет и деца от Пловдив. Кампанията #clipclapmedea има за цел да привлече повече родители и деца към идеята, че в училищното образование трябва да се включи като избираема дисциплина и театър. Всеки желаещ да се включи може да научи близък на играта, да заснеме клип и да го качи във \"Фейсбук\" #clipclapmedea. Участниците, чийто клипове съберат най-много харесвания, ще получат подарък фанелки с логото на проекта, автор на които е от художникът Дамян Дамянов. Онези, които въвлекат над 20 човека ще получат по един безплатен билет за спектакъла \"Медея\" на Античен театър през юни 2019г. Трагос - трагедия; Тра̀гос, което означава \"козел\", и одѐ, което означава \"песен\". От думата одѐ е дошла и българската дума \"ода\". Комос - комедия; Ко̀мос – така се наричали група младежи, които празнували шумно празника на бог Дионис, – и отново одѐ, което е песен. Комедия са песните на шумните младежи, опиянени от духа на Дионис. Дитирамби - песни в чест на Дионис Агон - драматургично състезание, в което се състезавали трима автори на трагедии, всеки с по три трагедии и една сатирна драма; петима автори на комедии; и десет хора, които изпълнявали песни в чест на Дионис (на старогръцки \"битка\", \"трудност\", \"състезание\". Оттам агонията е битка и състезание на човека с трудни обстоятелства или със самия него) Проагон - предпремиера Орхестра - мястото, където стояли актьорите и хорът, а по-късно, когато скенѐто се превърнало в стабилна постройка, са стояли на малка платформа пред него, наречена проскѐнион. От думата орхѐстра пък идва нашата дума \"оркестър\". Скене - означава букв. палатка. Това са били първоначално два кола, между които била опъвана завеса, за да се изобрази дом или дворец. Оттам идва практиката театрите да имат завеси. Впрочем, нашата дума \"сцена\" идва именно от думата скенѐ. Хор – състоял се от 12 до 15 души и за разлика от актьорите, които декламирали и изразявали емоциите си предимно с жестове, без да се движат много по сцената (което било трудно с тежките им костюми и обувки), хорът пеел и се движел ритмично заедно с песента. Корифей - Хорът си имал и т.нар. корифей̀ – нещо като водач или глава на хора, който задавал движенията на останалите.", "date": "2018.07.24", "title": "За да се учи театър в училище - пляскайте"}
{"url": "https://www.dnevnik.bg/sport/2018/07/24/3286268_tomas_sreshtu_frum_ima_li_vutreshna_bitka_v_skai_predi/", "text": "С етап с дължина от 218 километра започва третата решителна седмица в  105-ия \"Тур дьо Франс\" . След 15 етапа и изминати 2368.5 километра Герант Томас носи жълтата фланелка и до този момент не показва никаква слабост, водейки пред съотборника си и четирикратен шампион в Тура Крис Фрум. Именно битката между двамата съотборници в \"Скай\" е най-интересна, но британците не могат да си позволят да се разсейват, защото третият и четвъртият в класирането Том Дюмулен и Примож Роглич са на 1.50 и 2.38 минути зад носителя на жълтата фланелка. Изходът от състезанието е непредвидим, защото първите осем са събрани в по-малко от пет минути. Битката в \"Скай\" Отборът на \"Скай\" започна Обиколката на Франция с цел да подкрепя Крис Фрум в опита към спечелване на тура за пети път. Британецът има шанс да се изравни с Жак Анкетил, Еди Меркс, Бернар Ино и Мигел Индурайн, които имат по пет успеха. Освен това Фрум спечели последните три големи обиколки – Тура и Вуелтата през 2017 г., както и Джирото преди по-малко от два месеца. Той се нареди до Бернар Ино и преследва рекорд на Меркс, който има четири поредни спечелени обиколки през 1972 и 1973 г. (два пъти Джирото и по веднъж тура и Вуелтата). Съотборникът на Фрум Томас стартира състезанието със статута на защитен колоездач и на втори лидер, който има свободата да гони добро класиране. Уелсецът изрази готовност да работи за Фрум, ако не се представи добре в алпийските етапи. Ситуацията обаче се промени, след като Томас беше единственият в колоната, който не загуби време в хаотичната първа седмица, а в Алпите нанесе сериозен удар с две поредни победи – той триумфира в двата етапа, завършващи на  изкачвания Ла Розие  и  митичната Алп д’Юез , обличайки и жълтата фланелка. Томас влиза в третата седмица с аванс от 1.39 минути пред съотборника си, но и в непозната територия. Той никога не се е борил за генерално класиране в кариерата си, а най-добрите му резултати са 15-о място (2015 и 2016 г.), когато караше за Фрум. \"В момента Герант е фаворит, защото той не допуска никакви грешки, намира се във формата на живота си и реално само той може да изгуби състезанието. Ключови за него ще са трите етапа в Пиренеите\", каза шампионът от 2012 г.  Брадли Уигинс , който познава добре Фрум и Томас. Според Уигинс от \"Скай\" трябва да подкрепят Томас, защото Фрум има преднина от само 11 секунди пред Том Дюмулен, а в часовника в събота вероятно ще губи време от холандеца. \"Познавам Герант добре. Той е много спокоен, приема нещата с усмивка, не се поддава на напрежението. Усетих това, когато бяхме заедно и той беше на 21 години, а не трепна в олимпийския финал в отборното преследване\", добави Уигинс. Ситуацията не е непозната и за \"Скай\", след като Фрум беше в положението на Томас през 2011 г. Тогава роденият в Кения колоездач помагаше на Уигинс в Обиколката на Испания и макар че беше в по-добра позиция, работеше за съотборника си. Накрая двамата станаха втори и трети в класирането, а победата им измъкна Хуан Хосе Кобо. И сега, както през 2011 г., колоездачът, който не е лидер на отбора, е с изтичащ договор – тогава Фрум си гарантира нов контракт след Вуелтата, докато сега Томас все още не е преподписал с британския отбор. В почивния ден в Каркасон колоездачите на \"Скай\" бяха най-търсени, а основният въпрос, който беше задаван на Фрум, беше дали ще атакува Томас. \"Всички тези приказки за атаки, не знам какво да кажа за тях. Та ние сме в прекрасна позциия – първи и втори сме. Не е наша работа да атакуваме, а на другите, ако разбира се искат да спечелят\", каза шампионът в тура от 2013, 2015, 2016 и 2017 г. Четирикратният шампион обеща , че няма да атакува Томас, уважавайки неписаното правило в колоезденето. Фрум не очаква съотборникът му да му помага и ако има лош ден в някой от следващите планински етапи. \"Той е тук да се състезава, носи жълтата фланелка и ако аз имам проблеми, не очаквам да ми помага. Ние сме тук с отбор, който да печели и това е първата ни цел.\" Шансовете на останалите Заплаха №1 за \"Скай\" е Том Дюмулен, който завърши  втори в Обиколката на Италия зад Фрум . Холандецът показва много добра форма и постоянство в тура. Той беше втори след Томас на Ла Розие и Алп д’Юез, а единствените му проблеми дойдоха в шестия етап, когато изгуби време заради спукана гума в последните пет километра и не успя да се върне. Проблемът пред Дюмулен е, че трябва да се бори срещу двама колоездачи от един отбор. \"Очаквам Фрум да направи изненадваща атака, както и в Джирото (когато тръгна 80 км преди финала). Той трябва да спечели време спрямо мен в часовника. Аз обаче няма да стоя и ако се чувствам добре ще атакувам двамата колоездачи на \"Скай\", демонстрира самочувствие холандецът. Дотук Дюмулен се справя отлично, след като и отборът му \"Сънуеб\" не успя да му помага чак толкова много. В ролята на скрит фаворит е и Примож Роглич, който без гръмки закани и много атаки, просто остана далеч до лидерите. Словенецът, който влезе в колоезденето едва преди шест години, е четвърти на 2.38 зад Томас. Той изостана малко в двата алпийски етапа, но пък спечели малко време в 14-ия етап, изплъзвайки се на останалите. Зад челната четворка е група от колоездачи, като от тях всеки продължава да има надежди. Ромен Барде (+3.21), Микел Ланда (+3.42), Стивън Краусвайк (+3.57) и Найро Кинтана (+4.23) ще бъдат следени, ако атакуват в следващите планински етапи. Докато Краусвайк може да помага на съотборника си Роглич, то от останалите се чака дълга атака, с която да опитат да подобрят класирането си преди часовника. Именно подобни действия обаче могат да помогнат и на Фрум, в случай че четирикратният шампион е отговорен за прихващане на всякакви атаки в Пиренеите. Оставащите етапи До финала на \"Шан-з-Елизе\" остават само 800.5 километра, но те ще решат развръзката в състезанието. Третата седмица започва с 16-ия етап, който е 218 километра, включва пет изкачвания (две от четвърта, едно от втора и две от първа категория), а финалът е след спускане от височината Кол дю Портийон. Всички обаче гледат към 17-ия етап, който е с дължина от едва 65 километра. Той включва три изкачвания – две от първа и едно от висша категория, които започват от първия километър, но по-важното е, че ще се стартира по нов начин. Колоездачите ще потеглят със стартора решетка, като първите 20 в генералното класиране ще потеглят заедно, а останалит еще бъдат подредени в групи отново от по 20. Това ще направи етапа много интересен и помощта от отборите вече няма да играе роля. Последното изпитание в Пиренеите е в 19-ия етап, когато колоната ше измине 200 км между Лурд и Ларун. Общо шест изкачвания ще бъдат преминати, включително легендарните Турмале и Обиск, а финалът е именно след спускане от Обиск. Третата седмица включва и индивидуален часовник с дължина 31 км, който е в страната на баските и има много начупен характер. В самия му край има и тежко изкачване от само 900 метра, но със среден наклон от над 10%. Освен тежките етапи в Пиренеите третата седмица има и два етапа за спринтьорите, като първият е в 18-ия етап, а другият на финала в Париж.", "date": "2018.07.24", "title": "Томас срещу Фрум: Има ли вътрешна битка в \"Скай\" преди решителните етапи в тура"}
{"url": "https://www.dnevnik.bg/photos/2018/07/24/3286047_fotogaleriia_statuite_se_razhojdat_vuv_valoniia/", "text": "Второто издание на международното туристическо и културно събитие на живите статуи Statues en Marche се състоя миналия уикенд във Валония, Белгия.", "date": "2018.07.24", "title": "Фотогалерия: Статуите се разхождат във Валония"}
{"url": "https://www.dnevnik.bg/sport/2018/07/24/3286309_pluvecut_raiun_lohti_poluchi_doping_nakazanie_sled/", "text": "Носителят на 12 медала от олимпийски игри в плуването Райън Лохти получи наказание за 14 месеца заради нарушаване на антидопинговите разпоредби. То е наложено от американската антидопингова агенция (Usada) заради интравенозна инфузия (венозно вливане на вещества). В случая Лохти не е ползвал забранени вещества. Той обаче е прекрачил правилника, който забранява инфузия освен при хоспитализация или при медицински изключения. Разследването започнало, след като самият Лохти публикувал в социалните мрежи своя снимка по време на инфузията.  Американският плувец обяви, че е съкрушен. \"Правилата са правила и приемам, че има техническо нарушение. Не съм взимал нищо, което е забранено. Надявам се, че други спортисти ще се поучат от моята грешка\", посочи Лохти на пресконференция. Това е ново наказание за 33-годишния плувец след олимпийските игри в Рио 2016. Преди две години той се замеси в скандал, в който  излъга бразилските власти, че е бил обран . Това доведе до десетмесечно наказание и тежък удар по имиджа му, а оттам и до оттегляне на спонсори. Сега Лохти посочи, че никога не е ползвал забранени вещества. \"Никога съзнателно не бих нарушил антидопингови правила. За съжаление, въпреки че правилото е ново и не е широко познато като други, би трябвало да съм по-добре запознат\", добави плувецът. Лохти тренираше с надежди да попадне в отбора на САЩ за игрите в Токио 2020. Очакванията бяха той да се състезава на националното първенство в Калифорния следващата седмица.", "date": "2018.07.24", "title": "Плувецът Райън Лохти получи допинг наказание след снимка в \"Туитър\""}
{"url": "https://www.dnevnik.bg/na_put/2018/07/24/3285939_obikoli_sveta_na_kino/", "text": "За поредна година \"Кино за пътешественици\" кани зрителите на околосветско пътешествие, което ще започне на 2 август и ще продължи до 12 август в салоните на Културен център G8 и \"Евро Синема\". \"Кино за пътешественици\" ще покаже общо 19 заглавия, заснети из различни краища на света. Зрителите ще пътешестват както из любими дестинации като Неапол, Истанбул, Мумбай и Маракеш, така и из труднодостъпни места като джунглата на Амазонка, населените с редки животни африкански резервати и смразяващите върхове на най-високите планини на всеки един от континентите. Четири ексклузивни прожекции са включени в програмата тази година.   представя екстремното приключение на двама британци, което започва в Мароко, преминава през Западна Сахара и Мавритания и приключва в Сенегал.  показва ежедневието и традициите на хората от планинската държава.   следва група италианци решили да опознаят едни от най-интересните племена, населяващи африканския континент.  показва пътешествието на една шведка, която решава да се изправи срещу предразсъдъците, които повечето европейци имат към Иран, и да покаже колко топло е посрещната от местните. Всеки един от четирите филма ще бъде прожектиран еднократно и ще бъде съпътстван с любопитна презентация, като Петя Кокудева ще сподели за своите преживявания в пустинята Сахара, Теодора Василева ще разкаже за своите срещи с племената в Етиопия, а Здравко Григоров и Ангел Хаджийски ще поговорят за пътуванията си из Иран и Непал. Жадуващите за пътешествия може да се насладят на гледки от въздуха върху Средиземноморието, да съпътстват мечтата на един мексиканец да се спусне с каяк по Ниагара, да пътуват девет месеца из Азия с британец в компания на 20-годишния му джип. Пълната програма на събитието можете да видите  тук . Билетите вече са в продажба.", "date": "2018.07.24", "title": "Обиколи света на кино"}
{"url": "https://www.dnevnik.bg/sport/2018/07/24/3286313_debjutut_na_formula_1_v_maiami_se_otlaga_pone_za_2020_g/", "text": "Маями ще трябва да почака поне до 2020 г., за да приеме състезание от Формула 1. Целта беше американският град да влезе в календара още догодина, но това е възможно само при допускане на компромиси, които биха засегнали качеството на организацията. Търговският мениджър на Формула 1 Шон Братчис обяви, че оставащото време няма да позволи да се направи най-добрата подготовка за състезанието. \"Стигнахме до момент, в който състезание в Маями през 2019 г. е притеснително. Ние обаче гледаме дългосрочно и заради това с властите в Маями решихме да отложим подписването за края на лятото, като целта ще е да осигурим първия старт на Маями във Формула 1 за сезон 2020\", добави той. Идеята на собствениците на Формула 1 \"Либърти медия\" е  Маями да приеме улично състезание . На града е бил предложен десетгодишен договор. Следващият сезон  ще стартира със седмица по-рано . По традиция състезанието в Мелбърн е първото в календара, а в последните няколко години се провеждаше в последния уикенд на март. За 2019 г. Гран при на Австралия беше обявено за 17 март. Очаква се и догодина във Формула 1 да има 21 старта.", "date": "2018.07.24", "title": "Дебютът на Формула 1 по улиците на Маями се отлага поне за 2020 г."}
{"url": "https://www.dnevnik.bg/ot_vas/novini_ot_vas/2018/07/24/3286233_po_dolinata_na_nishava/", "text": "Град Пирот. Окoло р. Нишава са наредени десетина красиви къщи.Жителите твърдят, че реката си тече спокойно и не е преливала от 50-те години на миналия век.", "date": "2018.07.24", "title": "По долината на Нишава"}
{"url": "https://www.dnevnik.bg/bulgaria/2018/07/24/3286325_dve_ot_sgradite_ot_drevnoto_selishte_skaptopara_shte/", "text": "Две от сградите от  древното селище Скаптопара  ще бъдат преместени, за да бъдат запазени, а магистрала \"Стрма\" ще минава в периферията на древното селище и няма да засегнат най-интересните обекти. Това коментира проф. Николай Овчаров, съветник на министъра на културата в ефира на Би Ти Ви. Има три сгради, които са важни – баня, римска гробница и малка църква. Банята е извън магистралата и ще си остане на мястото, докато другите две сгради ще бъдат демонтирани камък по камък и пренесени на няколко метра встрани, за да излязат от трасето на магистралата и експонирани там. Той отбеляза, че е било взето решение, че магистралата е много важна и не може да бъде премествана, отбеляза той. \"При теренните обхождания стана ясно, че селището се развива на хълма, който се намира встрани от магистралата и че всъщност разкриването на това селище тепърва предстои. След като бъде направена магистралата, при разкриването на основните сгради хората наистина ще има какво да видят\", акцентира проф. Овчаров.", "date": "2018.07.24", "title": "Две от сградите от древното селище на магистрала \"Струма\" ще бъдат преместени"}
{"url": "https://www.dnevnik.bg/sport/2018/07/24/3286328_poliak_stana_purviiat_chovek_spusnal_se_sus_ski_ot_k2/", "text": "Полякът Анджей Баргел стана първият човек, който се спуска със ски от един от най-високите и опасни върхове на планетата - К2 (8611 м). \"Много съм щастлив, че успях да се спусна със ските и да се върна в базовия лагер. Започнах изкачването на К2 в 4.00 часа в неделя, времето беше хубаво\", каза Баргел. Той посочи, че е имал проблеми, когато се качил на върха и започнал спускането си. \"Беше много облачно и трябваше да изчакам в лагер 4 да се изясни, защото следващата част от спускането ми щеше да е много трудна технически\", разказа полякът. С облекчение Баргел заяви, че чувства огромно щастие. \"Това беше вторият ми опит и се радвам, че няма да идвам тук отново\", посочи той.", "date": "2018.07.24", "title": "Поляк стана първият човек, спуснал се със ски от К2 (видео)"}
{"url": "https://www.dnevnik.bg/sviat/2018/07/24/3286348_napadateliat_ot_toronto_e_bil_muj_s_psihicheski/", "text": "Канадската полиция съобщи снощи, че заподозреният за стрелбата в Торонто в неделя е 29-годишният Файсал Хусайн, а семейството му обяви, че е душевно болен, предаде агенция \"Ройтерс\". Двама души загинаха и 13 бяха ранени при нападението в гръцкия квартал на Торонто. Нападателят също е мъртъв. Членове на семейството му съобщиха, че имал психични заболявания и е страдал от психоза и депресия през целия си живот. Стрелбата избухна в гръцкия квартал около десет часа вечерта в неделя местно време. Очевидци съобщават, че са чули между 10 и 30 изстрела. В района има много популярни ресторанти, кафенета и магазини.", "date": "2018.07.24", "title": "Нападателят от Торонто е бил мъж с психически заболявания"}
{"url": "https://www.dnevnik.bg/sport/2018/07/24/3286346_georgi_asparuhov-gundi_shte_se_zavurne_na_terena_za/", "text": "Легендата на \"Левски\" Георги Аспарухов-Гунди ще се \"завърне\" на терена за  приятелския мач с \"Милан\" . Бившият нападател на сините ще се появи на Националния стадион \"Васил Левски\" чрез холограма, обявиха организаторите от \"Моко сълюшън\". \"Несъмнено това се прави за първи път на спортно събитие в България и технологично е изключително трудно. Достигането на максимално качество на триизмерния образ на незабравимия български нападател е нелека задача, с която се е заел специално подбран екип от международни специалисти\", се казва в съобщението. \"Левски\" посреща \"Милан\" на 11 август от 19.43 ч. в двубой, с който ще се почете 75-ата годишнина от рождението на Аспарухов. \"На срещата между сините и седемкратния победител на Европа една история не само е на път да бъде продължена, но има реалната възможност да се постави началото на нещо иновативно и изключително емоционално същевременно\", допълват от \"Моко сълюшън\". Мачът ще бъде излъчен по \"Би Ти Ви екшън\". Първоначално беше обявено, че \"Левски\" ще играе с \"Бока хуниорс\", но  аржентинците промениха плановете си . Хората, които са си купили билети за мача с \"Бока хуниорс\", ще могат да ги използват за двубоя с \"Милан\". Пропуските се продават в мрежата на Eventim, като струват между 9.57 и 194.30 лева. Има и семеен пакет за 19.14 лева, който включва два билета на цени от 9.57 лева и важи за сектор Г.", "date": "2018.07.24", "title": "Георги Аспарухов-Гунди ще се \"завърне\" на терена за мача с \"Милан\" чрез холограма"}
{"url": "https://www.dnevnik.bg/biznes/2018/07/24/3286352_prezidentut_naloji_veto_na_promenite_v_zakona_za/", "text": "Президентът Румен Радев върна за ново обсъждане приетите от Народното събрание промени в Закона за приватизация и следприватизационен контрол, с които ангажиментите на купувача по приватизационни договори да важат за 5, а не за 10 години, при това със задна дата. Според държавния глава тези разпоредби не само не защитават обществения интерес, но и съществено го увреждат. В мотивите на ветото се посочва, че конкретният времеви обхват на задълженията по всеки приватизационен договор трябва да се определя според обекта на приватизацията и осъществяваната дейност, а не да се подчинява на формални законови ограничения, които създават предимство на купувачите за сметка на обществения интерес. Президентът Радев възразява и срещу това разсрочването на поетите задължения да важи и за вече сключени приватизационни договори. Новата уредба ще се отнася за купувачи, които не са изпълнили своите задължения, но са платили неустойките за тях. Нещо повече, плащането на тези неустойки се изисква само за първите 5 години от договора. Така ще се облагодетелстват и неизправни купувачи, които имат непогасени плащания за неустойки за период след тези 5 години. Приетата уредба ще има за последица освобождаване на купувачите от специфични задължения, се казва в мотивите. Ще се изключи и възможността да се търсят неустойки за тяхното неизпълнение за периода над 5 години. Няма оценка как новата уредба ще се отрази на средствата от неустойки, които трябва да постъпват в държавната пенсионна система и в общинските бюджети, напомня на депутатите Радев. Според президента няма никаква обществена необходимост да бъдат преуредени вече сключени приватизационни договори, а измененията нарушават принципа за правната сигурност, изискващ стабилност на правните сделки и предвидимост на правните последици от различните юридически факти. Измененията бяха внесени от депутати от \"Обединените патриоти\" - \"Атака\" и ВМРО, а вицепремиерът Валери Симеонов (лидер на третия участник в патриотичната коалиция НФСБ) свърза измененията с интересите на бизнесмените Кирил и Георги Домусчиеви, които по негови оценки трябва да платят 58 млн. лв. неустойки за неизпълнени задължения след приватизацията на Български морски флот преди 10 г. В крайна сметка законът беше приет с подкрепата и на ГЕРБ и с мълчаливото съгласие на опозицията.", "date": "2018.07.24", "title": "Президентът наложи вето на промените в закона за приватизацията"}
{"url": "https://www.dnevnik.bg/bulgaria/2018/07/24/3286342_kratki_novini_borisov_predloji_bulgarski_pojarnikari/", "text": "Съдийската колегия излезе в отпуск до 18 септември  Заседанието на колегията започна с час и половина закъснение, защото нямаше нужния кворум от 8 души. Спешно пристигна отсъстващият заради семеен проблем Драгомир Кояджиков, за да се гласуват само най-спешните точки. Останалите членове са започнали отпуската си. Днес присъстваха председателите на ВКС и ВАС Лозан Панов и Георги Чолаков, както и Атанаска Дишева, Красимир Шекерджиев, Олга Керелска, Цветинка Пашкунова и Боян Новански. След приемането на решения по спешните въпроси, Панов попита кога колегията ще се събере отново, а Чолаков предложи 18 септември и допълни \"Всички сме съобразявали отпуските си, както и това, че днес ще имаме заседания\". Никой не възрази срещу предложението му. Липса на осветление затруднява движението в тунели на две магистрали Авария в електропреносната мрежа остави без ток тунел \"Траянови врата\" на магистрала \"Тракия\" и тунел \"Витиня\" на магистрала \"Хемус\". От Агенция \"Пътна инфраструктура\" призоваха шофьорите да се движат с повишено внимание и съобразена скорост в тунелите. Борисов предложи български пожарникари да се включат в гасенето на пожарите в Гърция Премиерът Бойко Борисов предложи на гръцкия си колега Алексис Ципрас помощ за погасяването на големия пожар край Атина, съобщиха от пресцентъра на правителствената пресслужба. Двамата проведоха телефонен разговор, в който българският министър-председател е изразил готовност за оказване на техническа помощ с 50 пожарникари и два пожарни автомобила. Модулът за наземно гасене на горски пожари е приведен в готовност и при нужда ще бъде използван. Гръцкият премиер Алексис Ципрас благодари за предложената помощ и посочи, че при нужда ще се възползва от нея.  До момента жертвите на пожара са около 50 души.", "date": "2018.07.24", "title": "Кратки новини: Борисов предложи български пожарникари да се включат в гасенето на пожарите в Гърция"}
{"url": "https://www.dnevnik.bg/sviat/2018/07/24/3286355_germanski_ekstremisti_sa_gotovi_na_nasilie_suobshtava/", "text": "Екстремистките групи \"Граждани на райха\" и \"Суверенни\" в Германия бързо се разрастват и членовете им са готови да извършат \"най-сериозни актове на насилие\", пише вестник \"Билд\", цитиран от ДПА. Тези групи не признават властта и сегашната система на управление. Те нямат единна структура и различни групировки използват имената, макар да нямат общи възгледи. Сега в тях са активни около 16 500 души, а през 2016 г. те са били 12 800, пише \"Билд\", като се позовава на доклад, който ще бъде представен днес от министъра на вътрешните работи  Хорст Зеехофер  и шефа на вътрешното разузнаване  Ханс-Георг Маасен . Три четвърти от хората в това движение са мъже на възраст около 40 години. 900 са десни екстремисти, каквито 2016 г. са били 800. Според доклада на разузнаването движението е войнствено и има \"висок афинитет към оръжията\". И двете групи - \"Граждани на райха\" и \"Суверени\", са готови да използват оръжията си за най-сериозни актове на насилие, се посочва в доклада. Затова Службата за вътрешна сигурност поставя тези групи в категорията \"антиправителствени и екстремистки\", добавя ДПА, като цитира \"Билд\". /БТА", "date": "2018.07.24", "title": "Германски екстремисти са готови на насилие, съобщава доклад на разузнаването"}
{"url": "https://www.dnevnik.bg/biznes/2018/07/24/3286356_minuti_sled_prezidenta_i_premierut_borisov_poiska/", "text": "Премиерът Бойко Борисов е разпоредил на парламентарната група на ГЕРБ \"да изработи и внесе нова поправка в Закона за приватизацията и следприватизационен контрол\", с която \"да отпаднат всички съмнения за лобизъм в полза на една или друга страна\". Съобщението от парламентарната група на ГЕРБ за разпореждането на лидера й идва 26 минути след като прессекретариатът на президента Румен Радев съобщи, че държавният глава е наложил вето на приетите миналата седмица разпоредби. Президентът възразява срещу промените, с които със задна дата срокът за ангажиментите на купувача на държавна собственост се съкращава от 10 на 5 години. Измененията бяха внесени от депутати от \"Обединените патриоти\" - \"Атака\" и ВМРО, а вицепремиерът Валери Симеонов (лидер на третия участник в патриотичната коалиция НФСБ) ги свърза с интересите на бизнесмените Кирил и Георги Домусчиеви, които по негови оценки трябва да платят 58 млн. лв. неустойки за неизпълнени задължения след приватизацията на Български морски флот преди 10 г. Симеонов дори заплаши, че НФСБ ще напусне управляващата коалиция, ако законът бъде приет, но това засега не се е случило.  От днешното съобщение на ГЕРБ се разбира, че премиерът Борисов очаква нови текстове, които \"категорично да предвидят забрани за разпростиране на действието спрямо заварени приватизационни договори\".", "date": "2018.07.24", "title": "Минути след президента и премиерът Борисов поиска промяна в новите разпоредби за приватизацията"}
{"url": "https://www.dnevnik.bg/sviat/2018/07/24/3286358_velikobritaniia_e_otnela_grajdanstvoto_na_nad_100/", "text": "Миналата година правителството е лишило от британско гражданство 104-ма души \"в полза на общественото благо\" съгласно закон срещу заподозрени в тероризъм, организирана престъпност и други тежки престъпления, предаде ДПА. Този брой е драстично по-голям, отколкото през 2016 г., когато е било  отнето британско гражданство  само на 14 души, посочи вътрешното министерство в годишен доклад. В документа се посочва, че използването на правото за отнемане на гражданство по усмотрение на вътрешния министър е особено важно за предотвратяване на връщането в Обединеното кралство на някои британци с двойно гражданство, участвали в свързана с тероризъм  дейност в Сирия или Ирак . Подобно правомощие трябва да използва само ако човекът няма да остане без гражданство, подчертава докладът, уточнявайки, че вътрешният министър лично решава дали да бъде предприето такова действие.", "date": "2018.07.24", "title": "Великобритания е отнела гражданството на над 100 души по подозрения в тероризъм"}
{"url": "https://www.dnevnik.bg/photos/2018/07/24/3286344_fotogaleriia_ogneno_bedstvie_v_gurciia/", "text": "Властите в Гърция призоваха жителите на крайбрежен район западно от гръцката столица незабавно да се евакуират заради горски пожар, който гори извън контрол и се вижда от километри. Жертвите достигнаха 50.", "date": "2018.07.24", "title": "Фотогалерия: Огнено бедствие в Гърция"}
{"url": "https://www.dnevnik.bg/razvlechenie/2018/07/24/3286361_spais_gurls_naistina_se_subirat_potvurdi_mel_bi/", "text": "Британската поп банда  \"Спайс гърлс \" се събира, потвърди певицата Мел Би в телевизионно шоу. \"Със сигурност се събираме\", каза тя пред Ай Ти Ви, цитирана от агенция \"Ройтерс\". Създадената през 1994 г. група се превърна в поп чудо с хитовете си Wannabe и Say You'll Be There.  Мел Би ,  Виктория Бекъм ,  Мел Си ,  Ема Бънтън  и  Гери Хорнър  (преди Халиуел) се разделиха през 2000 г. Те се събраха за турне през 2007-2008 г. \"В крайна сметка ние сме сестри. Минахме през изумително, прекрасно пътешествие заедно, така че се събрахме\", каза тя. \"Едно момиче бе малко трудно за убеждаване, но се съгласи.\"", "date": "2018.07.24", "title": "\"Спайс гърлс\" наистина се събират, потвърди Мел Би"}
{"url": "https://www.dnevnik.bg/sviat/2018/07/24/3286373_uolstriit_djurnul_ruski_hakeri_sa_poluchili_dostup_do/", "text": "Руски хакери са получили достъп до електропреносни комунални услуги в САЩ миналата година и са можели да предизвикат спирания на тока. Това казват представители на федералното правителство на САЩ, според които хакерската кампания вероятно продължава и сегаq съобщи в. \"Уолстрийт джърнъл\". Става въпрос за хакерите, работещи за спонсорирана от руската държава група, наречена \"Енергийна мечка\" или още \"Водно конче\". Атаката им е засегнала стотици компании през 2017 г. Те използвали конвенционални средства като заразяване с вирус на често посещавани от дадена компания сайтове или  фишинг атаки,  които карат потенциалните жертви да дават паролите си. Така получавали достъп до корпоративните компютърни мрежи на доставчиците, което им позволявало да откраднат поверителни данни и да получат достъп и до енергийните мрежи. След това хакерите са крали информация за конфигурацията на мрежите, за използваното оборудване и за принципите на неговата работа. Предполага се, че атаките може и да са автоматизирани. Сега специалисти проверяват дали хакерите са успели да внесат изменения в настройките на оборудването, което би могло да причини значителни щети.", "date": "2018.07.24", "title": "\"Уолстрийт джърнъл\": Руски хакери са получили достъп до електрическите мрежи на САЩ"}
{"url": "https://www.dnevnik.bg/bulgaria/2018/07/24/3286312_moje_da_ima_razpad_na_malkata_koaliciia_smiata_veselin/", "text": "Това каза лидерът на \"Воля\" и зам.-председател на Народното събрание Веселин Марешки в ефира на Би Ти Ви. \"Няма как да одобрявам цирковете на Валери Симеонов по морето. Най-лошото е, че \"калинките\" във властта са заменени от \"султанки\". Красимир Каракачанов върши безобразия и ние ще ги осветляваме\", заяви Марешки. Той прогнозира, че може да има разпад на малката коалиция, но това няма да доведе до нови избори. Според него ще има още един мандат на ГЕРБ. Марешки коментира някои от последните решения на кабинета. \"Ние сме малка партия, опозиционна и целта ни е да изобличаваме политическите измамници. Най-голямото безумие беше отпускането на 6 млрд. за нови самолети. Тези пари ще достигнат и 10 млрд. Само с тези пари България щеше да стане едно райско кътче. Гастрольорите в Министерството на отбраната говорят популистки\", смята той.", "date": "2018.07.24", "title": "Цитат на деня: Обединени патриоти станаха опитомени патриоти, а вече са обединен провал"}
{"url": "https://www.dnevnik.bg/video/2018/07/24/3286413_video_pojarite_v_gurciia_predizvikaha_obiaviavane_na/", "text": "Бедствено положение е обявено в  Гърция заради пожарите , в които са загинали близо 50 души. Гърция поиска  международна помощ за борба с пожарите , които унищожиха десетки къщи и коли и накараха туристи и местни жители да бягат към плажовете източно от Атина, за да бъдат спасявани с лодки, добавя АП. Пожарите се разгоряха близо до курортното градче Кинета вчера и облаци дим се разпространиха на 40 км на изток. Гърция е обхваната от силна суша и температурата е около 40 градуса. Българският премиер Бойко Борисов предложи на гръцкия си колега Алексис Ципрас техническа помощ с 50 пожарникари и два пожарни автомобила.", "date": "2018.07.24", "title": "Видео: Пожарите в Гърция предизвикаха обявяване на бедствено положение"}
{"url": "https://www.dnevnik.bg/bulgaria/2018/07/24/3286414_agenciiata_po_hranite_se_vkljuchi_v_proverki_za/", "text": "Около 360 тона нелегални или фалшиви пестициди са конфискувани в Европа в резултат на операция SILVER AXЕ III, която се координира от Европол с подкрепата на Европейската служба за борба с измамите (OLAF), съобщава Българската агенция за безопасност на храните. За периода 16 април – 11 май 2018 са извършени проверки на важни морски пристанища, летища и сухопътни граници, както и съоръжения за производство и преопаковане в 27-те държави, които участват в операция SILVER AXЕ III, сред които и България. Нелегалните препарати в България са от Турция и Сърбия, показват резултатите от операцията. Недекларирани пред митниците препарати са задържани на граничния пункт \"Лесово\" 60 кг и 595 л пестициди, произход Турция; на \"Капитан Андреево\" - 35.6 кг и 82.5 л, произход Турция; на \"Връшка чука\" - 11 кг и 8.3 л, произход Сърбия; на \"Малко Търново\" - 13.2 кг и 9.5 л, произход Турция. Отделно са задържани неразрешени продукти за растителна защита с произход Турция, предназначени за Румъния и България - на \"Лесово\" - 5.8 кг и 36 л, и на \"Капитан Андреево\" - 12.9 кг и 24 л. С участието на МВР агенцията по храните е направила проверки и в Димитровград, Хасково, Ямбол, Кърджали и Сливен. При тях са задържани 180 л неразрешени продукти за растителна защита с произход Турция, 18 кг с произход Гърция и са открити около 50 кг залежали и негодни пестициди. Отделно в цялата страна са направени планови проверки на местата за производство, търговия и преопаковане на такива препарати, като са открити над 100 нарушения, за които са направени предписания. След приключване на операцията борбата с нелегалния внос и търговия с неразрешени продукти за растителна защита продължава, уточняват от агенцията.", "date": "2018.07.24", "title": "Агенцията по храните се включи в проверки за нелегален внос на препарати за растителна защита"}
{"url": "https://www.dnevnik.bg/biznes/2018/07/24/3286422_izgrajdaneto_na_ograda_po_suhoputnata_granicia_s/", "text": "Изграждането на ограда по сухопътната граница с Румъния започна, съобщи в Силистра министърът на земеделието Румен Порожанов, цитиран от БНР. Той участва в заседание на координационния щаб, на който се набелязват мерки за ограничаване на опасността от разпространение на болестта африканска чума по свинете през българо-румънската граница. Изграждането на оградата започва едновременно в три участъка от трите регионални дирекции . \"Първоначално смятахме да бъде електропастир, обаче не е сериозно препятствие за по-силните животни, които биха се засилили да го преминат\", каза министърът. Затова решението е да се опънат четири реда бодлива тел. Министърът прогнозира, че ще бъдат постигнати разумни цени, защото цената на един линеен метър бодлива тел е 15 ст., или 60 ст. за четирите реда общо. Коловете ще са през 2.5 м. Министърът подчерта, цитиран от пресцентъра си, че ще предложи ограничение на груповия лов, особено в граничните райони, тъй като той крие много опасности. Тази позиция влиза в противоречие с промените в Закона за лова, внесени от депутати от \"Обединените патриоти\" и подкрепени от земеделското министерство, с които груповият лов на глигани се разрешава преди 1 октомври именно с цел намаляване на популацията на дивите прасета като част от мерките срещу африканската чума. Министърът съобщи, че контролът върху движението на животни се докладва както от службите на МВР, така и от граничната полиция. \"Препоръчахме да се наблюдава и движението на животни, защото непрекъснато се залавят такива, които са без документи. Българските стопани трябва да бъдат много отговорни\", подчерта Порожанов. По думите му основна мярка за биосигурност е осигуряване на 10-километрова зона около големите свиневъдни обекти. Експерти от Българската агенция по безопасност на храните са обиколили и идентифицирали всички задни дворове, като в момента има 620 обекта с 630 животни. Предстои да бъдат описани още около 120 обекта. Други мерки, които са общи за ЕС, са дезинфекция, граничен контрол и срещи в големите свинекомплекси за разясняване на мерките за биосигурност.", "date": "2018.07.24", "title": "Изграждането на ограда по сухопътната границя с Румъния е в ход"}
{"url": "https://www.dnevnik.bg/tehnologii/2018/07/24/3284701_v_petuk_shte_e_nai-dulgoto_pulno_lunno_zatumnenie_za/", "text": "В петък предстои най-дългото пълно лунно затъмнение за този век. В България явлението ще започне в 21.24 ч. на 27 юли, а пикът му ще бъде от 22.30 ч. до 0.13 ч. на 28 юли, като Луната ще бъде в червеникав цвят. Рядкото небесно явление ще може да се наблюдава най-добре в Източна Африка, Близкия изток и Централна Азия. По тези места затъмнението ще продължи над 6 часа. За сравнение - в България то ще трае малко над 100 минути. В Европа и Австралия Луната ще се вижда най-добре при изгрева и залеза ѝ. От НАСА уточниха, че най-доброто място за наблюдение в света ще бъде Етиопия. Предстоящото пълно лунно затъмнение е по-специално с това, че ще стане по време на пълнолуние, докато Слънцето, Земята и Луната ще са перфектно подредени в една линия. Така Земята ще се застане точно между Луната и Слънцето, а сянката ѝ ще закрие напълно спътника, който ще мине почти през центъра на сянката на планетата. По същото време пък Марс ще бъде в такава позиция спрямо Слънцето, че също ще се вижда по-ярко и червено от обикновено.", "date": "2018.07.24", "title": "В петък ще е най-дългото пълно лунно затъмнение за века"}
{"url": "https://www.dnevnik.bg/sport/2018/07/24/3286404_mrazete_me_no_igraite_film_na_amazon_pokazva_jivota_na/", "text": "\"Някои от вас играят по-добре, когато са ми ядосани. Така че, ако ме мразите, мразете ме, момчета. Никакъв проблем.\" Това са думи на Хосеп Гуардиола пред футболистите на \"Манчестър сити\". Заснети са в съблекалнята на \"гражданите\" и попадат в  документалния филм \"Всичко или нищо: \"Манчестър сити\" на \"Амазон\" . Поредицата се състои от осем епизода, първият от които ще бъде излъчен на 17 август. Филмът ще пренесе зрителите \"в кухнята\" на \"гражданите\". Феновете ще могат да видят скрити моменти от историческия шампионски сезон, в който  \"Манчестър сити\" подобри няколко рекорда във Висшата лига . В трейлъра се чуват думите на Гуардиола, който заявява пред играчите: \"Ще ви защитавам до последния ден от живота ни и на пресконференциите. Но тук ще ви кажа истината.\" \"Знам, че имате качества. Знам, че сте талантливи играчи. Но за да станете топ отбор, трябва да се научите да играете футбол със смелост\", казва мениджърът на \"Сити\" в съблекалнята.", "date": "2018.07.24", "title": "Мразете ме, но играйте: филм на \"Амазон\" показва живота на \"Сити\" при Гуардиола (видео)"}
{"url": "https://www.dnevnik.bg/photos/2018/07/24/3286351_snimka_na_denia_na_jivo_po_kitaiski/", "text": "Репортер държи стойка с десет смарт телефона, които предават на живо от първия арт фестивал, посветен на скулптурата, в Китай", "date": "2018.07.24", "title": "Снимка на деня: На живо по китайски"}
{"url": "https://www.dnevnik.bg/biznes/2018/07/24/3286421_aviokompanii_seziraha_brjuksel_za_stachkite_na/", "text": "Групата на международните авиолинии (IAG), \"Райънер\" (Ryanair), \"Изиджет\"(easyJet) и \"Уизер\" (Wizz Air) подадоха жалби до Европейската комисия срещу Франция, тъй като стачките на френския Контрол на въздушния трафик (ATC) ограничават основния принцип на свободата на движение в рамките на ЕС, съобщават компаниите до медиите. В Групата IAG влизат Vueling, Aer Lingus, British Airways, Iberiaл Авиокомпаниите не оспорват правото да се стачкува, но смятат, че Франция нарушава законите на ЕС, като не позволява извършването на полети над страната по време на стачка. На пътниците на борда на прелитащите полети се отказва тяхно фундаментално право – да пътуват свободно между държавите членки, които не са засегнати от стачни действия, аргументират оплакването си превозвачите. Досега през 2018 г. стачките на френските авиодиспечери са се увеличили с 300% спрямо 2017 г. Миналия месец френският Сенат потвърди, че Франция е отговорна за 33% от закъсненията на полетите в Европа. Също така съгласно становището на Сената правото на стачка трябва да бъде балансирано спрямо задължението за предоставяне на обществени услуги, напомнят компаниите. Сенаторът Венсан Капо Канеяс, който е и автор на въпросния доклад, посочва, цитиран от \"Гардиън\", през юни, че с всяка година трафикът в Европа расте, което допълнително усложнява ситуацията в случай на стачка и напомня, че за оборудване на френския въздушен контрол са били похарчени 2 млрд. евро от 2011 г. насам. В доклада се посочва още, че между 2004 и 2016 г. служителите на френския въздушен контрол са стачкували общо 254 дни, което е далеч над дните, в които са стачкували колегите им в други европейски страни. На второ място се нарежда Гърция с едва 46 дни за същия период.  \"Правото да се стачкува трябва да бъде балансирано спрямо свободата на движение. Не само клиентите, които летят в и извън Франция, са засегнати от стачките на френските органи за контрол на въздушното движение. Пътниците по авиомаршрути, които летят над Франция, особено преминаващите през голямото въздушно пространство над Марсилия и Средиземно море, също са засегнати от големите закъснения и смущения. Това се отразява на всички авиокомпании и има особено отрицателно въздействие върху испанския туризъм и икономика, коментира Уили Уолш, главен изпълнителен директор на IAG. В жалбите на компаниите се посочва, че има правен прецедент, свързан с този случай. През 1997 г. испанците подадоха жалба до Европейската комисия, след като в продължение на дълги години страдаха от невъзможност да изнасят своите плодове и зеленчуци в ЕС заради френските земеделски стопани. Европейският съд се произнесе срещу Франция, след като френските власти не взеха мерки срещу действията на фермерите и не успяха да осигурят свободното движение на стоки. Франция не се справя, Брюксел да се заеме Авиодиспечерите в Европа са пред срив, тъй като стотици полети се анулират и забавят ежедневно в резултат на стачките на авиодиспечерите или защото авиодиспечерските служби в Европа нямат достатъчно персонал. Когато в Гърция и Италия има стачки на авиодиспечерите, полетите над страните продължават нормално. Защо Франция не постъпва по същия начин, пита Майкъл О'Лиъри, главен изпълнителен директор на \"Райънер\". От името на жалбоподателите той призовава правителствата в Европа и Европейската комисия да предприемат спешни и решителни действия, за да гарантират, че органите за контрол на въздушното движение имат достатъчно персонал и че прелитащите полети не са засегнати от национални стачки, както многократно се случва във Франция. Йохан Лундгрен, главен изпълнителен директор на \"Изиджет\", обяснява, че са водени разговори по проблема с френското правителство, но няма видим напредък и затова се стига до тази жалба. Посочва, че само от началото на годината тези \"индустриални\" стачки вече са се разпрострели в 29 дни. Йозеф Варади, главен изпълнителен директор на \"Уизер\", посочва, че невъзможността на френските органи за контрол на въздушното движение да осигурят непрекъснато и адекватно обслужване вече е причинила масово прекъсване на плановете за пътуване на хиляди пътници в Европа, а авикомпаниите се налага да се борят с последствията. Компаниите цитират данни на Евроконтрол, според които от началото на тази година до юни над 16 хил. полета са били забавени в резултат стачните действия на органите за контрол на въздушното движение, което е засегнало над 2 млн. пътници. Миналото лято Европейската комисия заяви, че от 2005 г. насам е имало около 357 стачки на службите за контрол на въздушното движение в Европа. Това се равнява на приблизително един месец годишно, в който въздушното движение в ЕС е нарушено, се посочва още в писмото.", "date": "2018.07.24", "title": "Авиокомпании сезираха Брюксел за стачките на въздушния контрол във Франция"}
{"url": "https://www.dnevnik.bg/sviat/2018/07/24/3286123_litva_posuvetva_prokurori_i_sudii_da_ne_putuvat_do/", "text": "Министерството на външните работи на Литва посъветва служителите на Главната прокуратура и съдилища в страната, срещу които Следственият комитет на Русия е започнал наказателно преследване, да се въздържат от посещение в източния съсед. Според министър Линас Линкявичюс става дума за свързаните с проверка на събитията от януари 1991 г., \"които съветваме да се въздържат от пътувания до Руската федерация и приятелските ѝ страни\". Той не посочи кои са тези държави. Събитията са от 13 януари 1991 г., когато при опит на милицията и части на съветската армия да разгонят демонстрация, бяха убити 14 души. От началото на 2016 г. във Вилнюския окръжен съд е в ход дело срещу 60 души, включително руски граждани като Михаил Головатов (бивш офицер от КГБ), Дмитрий Язов (бивш министър на отбраната на СССР) и Владимир Усхопчик (бивш командващ на Вилнюския гарнизон). В отговор на 23 юли руското следствие предизвика наказателно дело срещу литовските прокурори и съдии по подозрение в привличане към наказателна отговорност на невинни хора. Нямало как да бъдат преследвани бившите военни заради това, че са действали на територията на СССР, според съветските закони и в изпълнение на воинския си дълг. \"Освен това обвиненията срещу граждани на Руската федерация не са потвърдени с обективни доказателства\", заявяват от следствието. Върховният съвет (парламентът) на Литовската СССР провъзгласи независимост на балтийската република през март 1990 г. През януари части на Червената армия завзеха ключови обществени институции и в нощта на 13 януари щурмуваха телевизията. Хиляди привърженици на независима Литва излязоха по улиците и в сблъсъците загинаха цивилни и над 700 бяха ранени. Според литовския външен министър това е \"циничен опит да се пренапише историята\". \"Нападайки служители, разследващи съветски престъпления, и отказвайки се от сътрудничество по този въпрос, Русия поема цялата отговорност за кръвопролитието от 13 януари 1991 г.\", написа Линкявичюс в профила си в \"Туитър\". Обвиненията срещу бившите съветски военни и служители на КГБ са за престъпления срещу човечеството. В официалната позиция на министерството действията на следствието в Москва са определени като \"подстрекателски\" и \"не отразяващи истинската позиция на народа на Русия\". \"Реториката на Следствения комитет на Руската федерация изкривява фактите, а целта ѝ е да наложи алтернативна реалност\", се казва още в съобщението. В него се допълва, че Русия \"все повече пропада в урвата на съветското минало\", а правоохранителните структури все по-бързо се превръщат в репресивен апарат и \"вместо да играят обичайната за демократичните държави роля на балансьор на властта, стават оръдие за нейния произвол\".", "date": "2018.07.24", "title": "Литва посъветва прокурори и съдии да не пътуват до Русия, за да не ги арестуват"}
{"url": "https://www.dnevnik.bg/sviat/2018/07/24/3286436_venecuela_moje_da_otchete_1_mln_procenta_inflaciia/", "text": "Венецуела, която преживява тежка политическа и икономическа криза, може да затъне още по-дълбоко в рецесията тази година и да отчете хиперинфлация от 1 млн. процента до края на декември, прогнозира Международният валутен фонд (МВФ), цитиран от \"Франс прес\". През тази година брутният вътрешен продукт на страната вероятно ще се свие с 18 на сто, а това е по-зле от очакваните минус 15 на сто от фонда в оценката му от април. \"Очакваме скок на  инфлацията  до 1 млн. процента до края на 2018 година, което означава, че ситуацията сега във Венецуела може да се сравни с положението, в което бе Германия през 1923 година или Зимбабве в началото на века\", коментира Алехандро Вернер, представител на фонда. Пред през пролетта МВФ очакваше инфлацията във Венецуела да достигне 18 000 процента. Рязкото поевтиняване на петрола, който е основният износ на Венецуела, и годините на лошо управление доведоха до тежката икономическа криза в тази южноамериканска страна, която страда от масов недостиг на основни продукти, отбеляза ДПА. Сривът на венецуелската икономика постепенно започва да се отразява и на съседките ѝ, защото липсата на хранителни продукти,  все по-затрудненият достъп до определени услуги  - електричество, вода и транспорт, наред с проблемите, свързани с несигурността, накараха венецуелците  масово да напускат родината си  и да търсят по-добър живот  в Колумбия или Бразилия . \"Венецуела продължава да е затънала в дълбока икономическа и социална криза\", резюмира Алехандро Вернер. През 2018 година богатата на петрол страна ще отчете двуцифрена рецесия за трета поредна година, допълни експертът.", "date": "2018.07.24", "title": "Венецуела може да отчете 1 млн. процента инфлация тази година, смята МВФ"}
{"url": "https://www.dnevnik.bg/politika/2018/07/24/3286435_demokratichna_bulgariia_objalva_vnezapen_razhod_na/", "text": "Демократична България\" поиска Върховният административен съд (ВАС) да отмени постановление на Министерския съвет, с което 500 млн. лв. се предоставят на Министерството на икономиката. С парите държавата иска да увеличи капитала на Държавната консолидационна компания, на която да възложи ремонтите на язовирите в страната. Министерският съвет недопустимо и без решение на Народното събрание е одобрил на практика допълнителни разходи през 2018 г. за Министерството на икономиката в размер на 500 млн. лв., се казва във внесената днес жалба до ВАС. \"Демократична България\" отбелязва, че \"липсва каквато и да било информация за нуждите от подобно увеличение на капитала на това държавно дружество, още повече, че последното понастоящем е с капитал от 385.6 млн. лв.\" и подобно увеличение на практика се явява удвояване на сегашния капитал на дружеството. В жалбата се припомня, че в Закона за държавния бюджет за 2018 г. за Министерство на икономиката са предвидени общо 80.3 млн. лв. и одобреният от правителството нов разход надхвърля близо 7 пъти първоначалния бюджет на ведомството. Според политическото обединение така се нарушават разпоредби от Закона за публичните финанси, които изискват предварителна съгласувателна процедура с министъра на финансите, както и обосновка откъде ще бъде пренасочена тази колосална сума. \"Демократична България\" изказва опасението, че след непредвидения разход бюджетният дефицит може да надхвърли ограничението от 2% от БВП и \"по този начин освен, че ще бъде застрашена фискалната стабилност на страната, се поставя под риск и публично поетият ангажимент от правителството пред ЕК за влизане в \"чакалнята\" на Еврозоната /ERMII/, тъй като ще бъдат съществено влошени и финансовите критерии от \"Маастрихт\" на страната\". \"Демократична България\" напомня, че допълнителното финансиране за язовирите идва в момент, в който правителството заявява липса на възможности да увеличи разходите за децата с увреждания и фермерите в Странджанско. Министерският съвет отпусна средствата на 11 юли след като предходния месец Народното събрание прие промени в Закона за водите, с които задължи държавата да определи държавна компания, която да се занимава с ремонтите на язовирите. Проверки от Държавната агенция за метрология и технически надзор показват, че 858 язовира се нуждаят от възстановяване на техническата изправност, а за спешен и авариен ремонт са определени 414 съоръжения. Държавната консолидационна компания обединява държавни дружества и дялове с разнороден предмет на дейност. Компанията бе създадена през 2010 г. по време на първото правителство \"Борисов\", като в нея трябваше да постъпват приходите от приватизация. Целта бе така да се заобиколи законовото изискване тези пари да влизат в Сребърния фонд, създаден по време на тройната коалиция с идеята да се трупат пари за пенсии, когато системата се задъха и настъпи срив на пазара на труда. Държавното дружество няма сайт.", "date": "2018.07.24", "title": "\"Демократична България\" обжалва внезапен разход на държавата от 500 млн. лв."}
{"url": "https://www.dnevnik.bg/sviat/2018/07/24/3286442_iazovirna_stena_se_sruti_v_laos_ima_zaginali_a_stotici/", "text": "Няколкостотин души се смятат за изчезнали след срутване вчера на изграждаща се язовирна стена в Югоизточен Лаос, предадоха световните агенции, позовавайки се на лаоската държавна осведомителна агенция КПЛ. Язовирът в провинция Атапу, недалече от границата с Виетнам, рухнал снощи и излелите се пет милиарда кубически метра вода наводнила шест села и отнесли много къщи, пише БТА. Потвърдено е, че няколко души са загинали, а няколкостотин са в неизвестност. Без дом са останали над 6600 души. Властите са доставили лодки, за да помогнат за евакуиране на хората. Причината за срутването засега е неизвестна. Властите са потърсили съдействие от правителствени служби, полицията и военните, от бизнеса и гражданите за осигуряване на хранителни продукти, питейна вода и лекарства. Понастоящем в Лаос, който изнася основната част от произведената водноелектрическа енергия в съседните страни, и главно в Тайланд, се строят няколко десетки язовира. От години природозащитни организация изразяват безпокойство от амбициозните водноелектрически проекти на Лаос. Те се тревожат най-вече за отражението, което ще имат върху река Меконг, не само за флората и фауната, но и за селското население и местната икономика, които зависят от реката. Язовирът и ВЕЦ \"Ксе Пиан-Ксе Намной\" се строи от смесена фирма, включваща южнокорейска, тайландска и лаоска компании. По график той трябвало да бъдат открит тази година. За момента не е ясно дали вече е бил в експлоатация, отбелязва \"Асошиейтед прес\". Според АФП, която цитира сайта на строителния консорциум, централата с мощност 419 мегавата на язовира се очаквало да заработи от 2019 г. Съоръжението струва над един милиард долара и се строи от 2013 г.", "date": "2018.07.24", "title": "Язовирна стена се срути в Лаос, има загинали и стотици са в неизвестност (видео)"}
{"url": "https://www.dnevnik.bg/sport/2018/07/24/3286444_novicki_podobriava_rekorda_za_nai-mnogo_sezoni_s_edin/", "text": "Германецът Дирк Новицки ще подобри рекорда за най-много сезони с един отбор в историята на НБА. 40-годишният баскетболист подписа договор за една година с \"Далас маверикс\". Той ще получи 5 милиона долара за 21-ия си сезон в лигата. Новицки ще изпревари Кобе Брайтън, който изкара 20 сезона в \"Лос Анджелис лейкърс\" между 1996 и 2006 г. Третото място във вечната класация разделят Джон Стоктън и Тим Дънкан, които имат по 19 сезона съответно с \"Юта джаз\" (1984-2003 г.) и \"Сан Антонио спърс\" (1997-2006 г.). Новицки дебютира в НБА през 1998 г. Той е избран под №9 в драфта от \"Милуоки бъкс\", но веднага е трансфериран в \"Далас\". 213-сантиметровият германец е изиграл 1471 мача в редовните сезони, като в тях е записал средно по 21.2 точки, 7.7 борби, 2.5 асистенции и 34.4 минути. В 15 от 20-те сезона, в които Новицки е бил в отбора, \"Далас\" е бил участник в плейофите. През 2011 г. тежкото крило изведе тима до историческа първа титла в НБА, като беше избран за най-полезен играч във финалите. Германецът има 145 мача в плейофите със средно по 25.3 точки, 10 борби, 2.5 борби, един чадър, една открадната топка, 46% успеваемост в стрелбата от игра и 89% от наказателната линия. Новицки заема шестото място във вечната класация на най-добрите реализатори в НБА с 31 419 точки. С повече от него са само Уилт Чембърлейн (31 419), Майкъл Джордан (32 292), Кобе Брайънт (33 643), Карл Малоун (36 928) и Карим-Абдул Джабар (38 387). Новицки е европеецът с най-много точки в историята на НБА и най-резултатният действащ състезател. Той е печелил двете най-ценни индивидуални отличия - най-полезен играч за сезона (2007 г.) и най-полезен играч във финалите (2011 г.). Германецът е избиран четири пъти в идеалния отбор на сезона и има 13 участия в Мача на звездите. Новицки е един от едва седмината играчи, които са завършвали цял сезон с над 50% успеваемост в стрелбата от игра, над 40% от зоната за три точки и над 90% от наказателната линия. Другите шестима са Лари Бърд, Марк Прайс, Реджи Милър, Стив Неш, Кевин Дюрант и Стеф Къри.", "date": "2018.07.24", "title": "Новицки влиза в историята като играча с най-много сезони с един отбор в НБА"}
{"url": "https://www.dnevnik.bg/sviat/2018/07/24/3286448_erdogan_obvini_izrael_vuv_fashizum_netaniahu_go/", "text": "Лидерите на Турция и Израел си размениха днес изключително остри реплики заради ролята на двете страни в последните събития в Близкия изток. По повод приетият преди дни израелски закон, с който се обявява, че само евреите в страната имат право на самоопределение, президентът Реджеп Тейип Ердоган каза, че това демонстрирало, че става дума за легитимиране на потисничеството. Освен това законът демонстрирал, че Израел е фашистка и расистка държава. В изказване пред депутати от управляващата партия Ердоган добави, че като атакува палестинците от Газа с танкове и самолети, Израел се демонстрирал като \"терористична държава\" и че духът на Адолф Хитлер бил възкръснал сред част от израелското ръководство. Минути по-късно премиерът Бенямин Нетаняху отвърна, че под ръководството на Ердоган през последните години Турция е направила завой към \"мрачна диктатура\". Той също така обвини турския президент в това, че провежда \"клане над сирийци и кюрди и вкарва в затвора хиляди хора от собствения си народ\". \"Критиките на този велик демократ срещу Закона за националнат адържава са най-големият комплимент, който можем да получим\", добавя саркастично премиерът, цитиран от \"Ройтерс\".", "date": "2018.07.24", "title": "Ердоган обвини Израел във фашизъм, Нетаняху го нарече диктатор и касапин"}
{"url": "https://www.dnevnik.bg/bulgaria/2018/07/24/3286451_sudut_okonchatelno_otkaza_da_sudi_ivan_totev_po/", "text": "Делото срещу кмета на Пловдив Иван Тотев за изграждането на зоокът в града окончателно е върнато на прокуратурата, информира news.lex.bg. Той е подсъдим заедно със заместника си Димитър Кацарски и кмета на район \"Западен\" Димитър Колев. С определение Апелативният специализиран наказателен съд е отхвърлил всички възражения в протеста на прокуратурата срещу прекратяване на процеса, което бе постановено от долната съдебна инстанция  в средата на юни . Още през октомври 2017 г. окръжният съд в Пловдив прекрати делото и го върна на прокуратурата заради съществени процесуални нарушения. След това държавното обвинение вкара делото в спецсъда. Аргументите на спецсъда за прекратяване бяха, че липсва конкретика в обвинителния акт, което затруднява защитата на подсъдимите. Апелативният спецсъд се е съгласил със становището на долната съдебна инстанция за \"Посочването на нарушения на Закона за обществените поръчки (ЗОП) или неизпълнение на задължения не е достатъчно в случая да обоснове съставомерност на деянието. Правилно в атакуваното определение е застъпено становището, че не е посочено с твърдените нарушения на ЗОП по какъв начин са осъществили престъпленията Тотев, Кацарски и Колев. Не става ясно от обвинителния акт в какво се изразяват помагаческите действия на обвиняемите Кацарски и Колев по отношение на Тотев\", пише в определението на апелативния спецсъд. Според втората съдебна инстанция наистина служебните си задължения, и не се разбира логическата връзка между посочените от прокуратурата нарушения и настъпилите вреди. Съдиите отбелязват още, че не са посочени доказателства, от които да се установи колко са вредите. За да прекрати делото, спецсъдът прие, че в обвинението не е посочено и кой е пострадалият от престъплението по служба. Прокуратурата изтъква в протеста си, че няма лице, което да отговаря на определението за пострадал, а има ощетено юридическо лице, което е община Пловдив. И Апелативният спецсъд обаче ясно посочва, че в Тримата кметове са обвинени в престъпление по служба във връзка с изграждането на т.нар. зоокът в Пловдив. Според държавното обвинение с действията си тримата са осигурили облага от 689 хил. лв. за фирма \"Запрянови 03\" ООД, на която е възложена работата по строителството на зоокъта без обществена поръчка, а с пряко договаряне. Прокуратурата твърди, че Кацарски и Колев са действали като помагачи на Тотев, като го улеснили да извърши престъплението.", "date": "2018.07.24", "title": "Съдът окончателно отказа да съди Иван Тотев по несъстоятелни обвинения"}
{"url": "https://www.dnevnik.bg/sviat/2018/07/24/3286455_desetki_dushi_sa_zaginali_na_metri_ot_moreto_v_gurciia/", "text": "Спасителни екипи в Гърция откриха загинали на тридесетина метра от брега на морето до село Мати, където бушуват  горски пожари . В групата са били 26 души, някои от тях деца. Сред загиналите е шестмесечно бебе. \"Опитали са се да намерят път за бягство, но за съжаление не са успели навреме\", обясни директорът на гръцкия Червен кръст Никос Икономопулос пред телевизия \"Скай\". Огньовете  вече са убили  поне 60 души , съобщи кметът на Атина, 156 са ранени, от които 11 са в интензивно отделение. Пожарите са най-тежкото бедствие , връхлитало Гърция в последните десет години. В Мати пожарът е започнал в понеделник следобед и на места все още не може да бъде овладян. Бреговата охрана претърсва плажовете за оцелели, като засега са открити близо 700 души на пясъка и 19 във водата. Но много от посетителите и жителите на района не успели да избягат, макар да са били на метри от морето. Мати е популярен курорт на 29 км източно от столицата, посещаван предимно от пенсионери и семейства с деца.", "date": "2018.07.24", "title": "Десетки са загинали на метри от морето в Гърция, жертвите са над 60"}
{"url": "https://www.dnevnik.bg/sviat/2018/07/24/3286462_bulgarka_e_postradala_v_gurciia_niama_opasnost_za/", "text": "По информация на българското посолство в Атина българска гражданка е пострадала вследствие на пожарите в района на гръцката столица. Тя е с изгаряния, настанена е в болница, без опасност за живота. Това съобщиха от Министерството на външните работи. Дипломатическата мисия е в контакт с близки на жената и е в готовност да окаже необходимото съдействие. Големи пожари  избухнаха в района на Кинета, Атика, в района на Метохи, близо до гр. Ханя на остров Крит, района на Пендели, Атина и в района на Рафина, Атика. Най-много са жертвите в района на Неа Макри, населените места Мати, Кокино лиманаки, общ. Рафина. Към 11.00 часа по-голямата част от огнищата на пожарите са овладени. На място остават екипи на пожарната служба, които продължават да работят за справяне с последствията и локализиране на вторичните огнища. Движението по пътния участък Атина – Коринт се възстановява постепенно. Затворена за движение остава част от националния път на Ханя - Ретимно, о. Крит. До този момент гръцките власти съобщават за над 5 0 загинали, 156 ранени, от които 11 в тежко състояние.  Пострадали са 16 деца. Опожарени са 1000 къщи и 300 автомобила. Има опасения, че броят на жертвите може да се увеличи. Министерството на външните работи съветва българските граждани, които се намират на  територията на Гърция , да следват стриктно указанията на местните власти и да не предприемат действия, които могат да застрашат тяхната безопасност.", "date": "2018.07.24", "title": "Българка е пострадала в Гърция, няма опасност за живота ѝ"}
{"url": "https://www.dnevnik.bg/v_pamet/2018/07/24/3286459_pochina_doaienut_v_alpinizma_petur_atanasov/", "text": "Почина доайенът в българския алпинизъм и специалист по екстремни спортове Петър Атанасов, съобщи екипът на \"Банско филм фест\". Именно Атанасов е в основата на създаването на фестивала. \"Тази сутрин, след боледуване, ни напусна нашият любим, близък, приятел, мозъкът и сърцето на \"Банско филм фест\" - Петър Атанасов. Думите са безсилни\", обявиха от екипа в страницата си във \"Фейсбук\". Освен да отразява, Атанасов е бил в екипа, подготвил много от българските експедиции на етап планиране с проучване и информация за маршрутите, които биват избирани, посочва сайтът climbingguidebg.com. През 1998 г. той основава сдружението Международен фестивал на планинарския филм. Благодарение на усилията му в България са прожектирани някои от най-добрите филми за планини, алпинизъм, катерене и други екстремни спортове.", "date": "2018.07.24", "title": "Почина доайенът в алпинизма Петър Атанасов"}
{"url": "https://www.dnevnik.bg/gradska_sreda/2018/07/24/3286467_hudojestveni_instalacii_shte_budat_pokazvani_na/", "text": "От следващата година мястото, на което до 1999 г. се издигаше мавзолеят на Георги Димитров в София, ще се превърне в пространство, на което да бъдат показвани съвременни произведенията на изкуството. Предложението е на зам.-кмета по културата Тодор Чобанов и Малина Едрева - председател на ресорната комисия към общинския съвет. Програмата е наречена \"Навън\" и предвижда общината да проведе конкурс за художествени инсталации, които да бъдат поставени на мястото. Одобрените проекти ще получат финансиране, за да бъдат осъществени, като общият бюджет на програмата е 100 хил. лева. След като бъдат поставени те ще могат да останат на мястото между 3 и 9 месеца, като срокът ще се определя от творческия съвет на общинската програма \"Култура\". В момента на мястото се издига  скулптурата \"Бронзовата къща\" на художника Пламен Деянофф . Тя бе поставена там през юни с шестмесечно закъснения от първоначалния план и ще бъде премахната през декември. Произведението беше подарено на София от посолството на Австрия в България и трябваше да символизира връзката между българското председателство в първата половина на 2018 г. и австрийското, което се провежда през втората половина на годината. Заради  закъснението с поставянето  и интервю, което Деянофф даде за сайта на Кунстхале, се създаде напрежение между автора и общината. В изказването си той обясняваше, че от общината и политици в неофициални разговори са давали сигнали, че инсталацията може да остане безсрочно, а концепцията за творбата му е измислена в разговорите с местните власти. Стигна се дотам, че кметът Йорданка Фандъкова да определи коментарите му като \"недопустими\", като според нея Деянофф \"е длъжен да се извини - на българската публика, на нас като община\". По тази причина тя отказа да присъства на откриването, което трябваше да бъде организирано от посолството в средата на този месец. Нов портал за София Друго предложение на Едрева и Чобанов е общината да създаде нов сайт, в който лесно и достъпно информация за града и събитията, които се провеждат. Той ще бъде отворен за културните организации да популяризират своята дейност. Порталът ще ползва примера на успешните сайтове за събития в Амстердам -  Iamsterdam.com  и  Amsterdam.nl . За целта ще бъдат отпуснати 80 хил. лева, като платформата ще може да бъде надграждана. Двамата смятат, че тя е необходима, защото  пуснатият само преди година обновен сайт  на Столичната община,  който струваше 200 хил. лева , дава прекалено много информация за всички направления, заради което информацията за събитията от културата не достига до достатъчно хора.", "date": "2018.07.24", "title": "Художествени инсталации ще бъдат показвани на мястото на мазволея в София от 2019 г."}
{"url": "https://www.dnevnik.bg/sport/2018/07/24/3286384_klop_e_pritesten_ot_naprejenie_v_livurpul_zaradi/", "text": "Мениджърът на \"Ливърпул\" Юрген Клоп заяви, че отборът му ще усети тежестта от големите очаквания за трофей през новия сезон. Според германеца всички ще очакват мърсисайдци да направят следващата стъпка в развитието си след силните трансфери през лятото. До момента червените похарчиха около 175 милиона паунда за привличането на  вратаря на \"Рома\" Алисон  и  Наби Кейта от \"Лайпциг\" ,  Фабиньо от \"Монако\"  и  Джердан Шакири от \"Стоук\" . Наскоро Клоп заяви, че разполага с всичко необходимо и  няма да привлича повече играчи  до края на лятото.  \"Хората казват, че трябва да направим следващата стъпка и трябва да сме готови за това. Знам какви са очакванията и е нормално да има такива. Първо трябва да играем футбол по начин, който ще ни даде възможността да спечелим нещо. Не можем да говорим за трофеи преди началото на сезона\", заяви Клоп по време на лятното турне на отбора в Ню Йорк.  Германецът ще изведе отбора в третия си пълен сезон начело на клуба, като до момента няма спечелена купа с \"Ливърпул\". Миналия сезон червените бяха близо до триумф в Шампионската лига, но загубиха от \"Реал\" (Мадрид) във финала. Под негово ръководството отборът отстъпи във финалите за Купата на лигата и Лига Европа през 2016 г. Последното отличие за \"Ливърпул\" дойде през сезон 2011-2012 с триумфа в Купата на лигата. През миналия сезон мърсисайдци завършиха четвърти във Висшата лига, като отборът страдаше от липсата на постоянство заради недостатъчна дълбочина в състава. \"Трябва да създадем обстоятелства, в които ще сме по-постоянни. Никой (отбор) не е постоянен с 11 играчи. Нуждаем се от дълбочина в състава и работим за това. Имаме големи очаквания към себе си и ще преследваме триумф в първенството и всяка купа. Това обаче не означава, че може просто да стоим и да се случи\", каза още Клоп.", "date": "2018.07.24", "title": "Клоп е притестен от напрежение в \"Ливърпул\" заради очакванията за трофей"}
{"url": "https://www.dnevnik.bg/sviat/2018/07/24/3286479_rumuniia_obmislia_danuchna_amnistiia_za_chastni_i/", "text": "Румънският министър на финансите Еуджен Теодорович предлага данъчна амнистия за частни и държавни компании, пише днес в. \"Ромъния либера\". Данъчната амнистия има ролята да заличи историческите задължения на държавните компании, за да станат отново интересни на пазара, заяви снощи Теодорович пред телевизия \"Антена 3\". Според него това трябва да бъде направено, за да може компаниите да имат бъдеще. Министърът увери, че стъпката не е начин да бъдат отписани дълговете на определени членове на управляващите социалдемократи. Министърът уточни, че румънската държава има съгласието на Международния валутен фонд и на Европейската комисия да приложи този механизъм, както и че след това ще последва преструктуриране на тези компании по модели от частния сектор. За частните компании и физическите лица със задължения с лихви и неустойки министърът каза, че трябва да бъде помислено за подобен механизъм. \"И там трябва да измислим такъв механизъм, защото трябва да бъдат равнопоставени на пазара, колкото е възможно, да няма една зона на държавна помощ, тоест на едни даваш, на други в този сектор - не\", обясни министърът. Еуджен Теодорович каза още, че механизмът на данъчна амнистия, приложен през 2015 г., е проработил и е донесъл повече средства в държавния бюджет. /БТА", "date": "2018.07.24", "title": "Румъния обмисля данъчна амнистия за частни и държавни компании"}
{"url": "https://www.dnevnik.bg/sport/2018/07/24/3286554_ronaldo_e_pokazal_fizika_na_20-godishen_na/", "text": "Ювентус\" плати повече от 100 милиона евро, за да привлече играч, който през февруари ще навърши 34 години. За мнозина звездният трансфер на Кристиано Роналдо от \"Реал\" (Мадрид) крие рискове, защото португалецът има зад гърба си 16 сезона и над 650 мача на най-високото ниво в мъжкия професионален футбол. Той обаче е показал впечатляващи показатели на медицинските тестове в Торино, които вещаят най-малко още три сезона във върхова форма, пише в. \"Ас\". Прегледите са отчетели, че Роналдо има само 7% мазнини в тялото. Средните показатели на професионалните футболисти са между 10 и 11%. В същото време португалският нападател има 50% мускулна маса. Това е с 4% над средното за състезателите на това професионално ниво. Медицинските тестове са показали, че Роналдо е по-здрав физически от повечето 20-годишни играчи и има по-нисък процент мазнини от повечето професионални футболисти. Според официалния сайт на \"Реал\" (Мадрид) той е висок 187 см и тежи 83.5 кг. Роналдо е футболистът, който е развил най-високата скорост по време на световното първенство в Русия. При един от спринтовете си срещу Испания, когато отбеляза хеттрик за равенството 3:3, португалецът е достигнал 33.98 км/ч. През 2017 г. най-високата развита от него скорост е била 33.25 км/ч, пише още \"Ас\". \"Тук съм, защото това е много голямо предизвикателство в кариерата ми. На моята възраст играчите обикновено отиват в Китай. Аз се чувствам добре емоционално и физически. Различен съм от всички други играчи, които са на 32, 33 или 34 години\", каза Роналдо при пристигането си в \"Ювентус\". По-рано тази година петкратният носител на \"Златната топка\" заяви, че има тялото на 23-годишен спортист. Когато вкара зрелищния си си гол със задна ножица във вратата на \"Ювентус\" в Шампионската лига, португалецът засече топката на височина от 2.30 м.", "date": "2018.07.24", "title": "Роналдо е показал физика на 20-годишен на медицинските тестове в \"Ювентус\""}
{"url": "https://www.dnevnik.bg/ot_vas/galeriiotvas/2018/07/24/3286522_chitatelska_fotogaleriia_azorskite_ostrovi_-/", "text": "Тропическа растителност, чаени плантации, ананаси, вулканични образувания, кратерни езера, термални извори с вряща вода, лазурни океански брегове, китове, приемливи цени. Звучи като екзотична далекоизточна дестинация, но не е. Всъщност е част от Европейския съюз.", "date": "2018.07.24", "title": "Читателска фотогалерия: Азорските острови - екзотичната тайна на Европа"}
{"url": "https://www.dnevnik.bg/biznes/2018/07/24/3286518_pensionnite_fondove_shte_davat_i_prognoza_za_pensiiata/", "text": "С промени в Кодекса за социално осигуряване се вменява на доброволните пенсионни фондове да дават информация на осигурените в тях както при присъединяването, така и впоследствие. Тази информация включва и прогноза за размера на бъдещата пенсия, която ще се отпуска от съответния фонд. Целта е да могат осигурените да планират по-добре своите спестявания за старини. Изискванията към допусканията в основата на тези прогнози ще бъдат уредени на подзаконово ниво, за да бъдат надеждни прогнозите. През тази година за пръв път бе оповестено, че първите пенсии, които ще започнат да плащат фондовете, са от порядъка на 20-30 лв. Промените отразяват европейски директиви и са публикувани в проект за промени в кодекса на Министерството на финансите. С проекта се предлага още прехвърлянето на професионална схема или част от нея от един в друг фонд за допълнително доброволно пенсионно осигуряване по професионални схеми, както и от и към чуждестранни институции за професионално пенсионно осигуряване да става след разрешение на регулатора. С измененията се въвежда и изискването дружествата на пенсионните фондове да правят собствена оценка за риска от дейността им. Със законопроекта се дава и цялостна регламентация на изискванията към възлагането на дейности на външни изпълнители, като не се допуска това за управлението на инвестициите на пенсионните фондове и осъществяване на ключови функции. Целта на тази промяна е да не се заобикаля законът чрез използването на външни изпълнители. Предвижда се новите разпоредби да влязат в сила през май 2019 г., като до началото на следващата година Комисията за финансов надзор трябва да приеме наредбите, свързани с промените в кодекса.", "date": "2018.07.24", "title": "Пенсионните фондове ще дават и прогноза за пенсията, предвиждат промени"}
{"url": "https://www.dnevnik.bg/sviat/2018/07/24/3286557_siriiski_samolet_e_svalen_nad_spornite_golanski/", "text": "Израел е свалил изтребител на сирийската авиация над Голанските възвишения, предаде \"Франс прес\", като цитира въоръжените сили на страната. Според публикации в израелски медии бойният самолет \"Сухой\" е прехванат над спорните територии, по-голямата част от които са окупирани от Израел. Армейското радио първоначално допусна, че той може да е паднал на сирийска територия, а потвърждението по-късно дойде и от говорител на въоръжените сили. Каналът на \"Скай нюз\" на арабски език отбелязва, че самолетът е паднал на границата между Сирия, Израел и Йордания, където според телевизията в момента се водят сражения между сирийските сили и съюзниците им и \"Ислямска държава\". Въоръжените сили на страната твърдят, че изтребителят е нахлул около 1 км във въздушното ѝ простраство и в резултат по него са изстреляни 2 ракети \"Пейтриът\". Според в. \"Аарец\" жители в района на инцидента казват, че са видели ракетите и чули силни експлозии. Сирийската държавна телевизия потвърди, че самолетът е бил прехванат (не и че е свален), но добави, че към момента на инцидента се е намирал над въздушното пространство на Сирия в изпълнения на мисия срещу джихадисти. Информацията за инцидента се появява едва ден след като руският външен министър Сергей Лавров и началникът на Генералния щаб Валерий Герасимов бяха в Израел, за да обсъдят с премиера Бенямин Нетаняху и други представители на израелските власти конфликта в Сирия и бъдещето на иранските сили в района. \"Ройтерс\", както и израелски медии, съобщиха, че Герасимов и Лавров са предложили на Нетаняху и министъра на отбраната Авигдор Либерман гаранции, че иранските сили ще останат на най-малко 100 км източно от общата граница, ако не се изтеглят от Сирия след края на войната. Агенцията обаче писа, че Израел не приема предложението и иска иранските части и сражаващите се на тяхна страна милиции напълно да напуснат Сирия. Предпазни мерки Тревогата по границата между Сирия и Израел в района на Голанските възвишения е ежедневие, особено от началото на войната в Сирия, но инциденти със самолети на сирийската авиация са рядкост. Напрежението нарасна тази година след инцидент с израелски F-16, изпратен на мисия срещу ирански дрон  и впоследствие свален от сирийска ракета . В последните седмици сирийски правителствени сили  с подкрепата на руската бойна авиация  отвоюват успешно територии по границата от бунтовници. В резултат на тази операция, която включва (макар и малко според данни в медиите) присъствие на ирански сили и свързани с тях милиции, израелските сили за отбрана подсилиха охраната на Голанските възвишения, а противоракетната система \"Прашката на Давид\" е използвана два пъти вчера, без да спре изстреляни от Сирия ракети, пише \"Джерузалем пост\".", "date": "2018.07.24", "title": "Израел свали сирийски самолет над Голанските възвишения"}
{"url": "https://www.dnevnik.bg/sviat/2018/07/24/3286558_chetiri_kompanii_sa_globeni_s_nad_111_mln_za_nezakonni/", "text": "Европейската комисия наложи глоби за общо над 111 милиона евро на четири компании за битова електроника за незаконно влияние върху цените на продуктите им при онлайн продажби. Решенията са четири отделни и засягат Asus, Denon & Marantz, Philips и Pioneer, за които е доказано, че в нарушение на правилата на Европейския съюз за конкуренция са налагали на онлайн търговците минимални цени. Размерът на глобите е намален (с 40% за първите три и с 50% за последната) заради сътрудничеството на разследваните производители по време на разследването. Еврокомисарят Маргрете Вестегер, която отговаря за защита на конкуренцията на единния пазар, коментира, че годишно продажбите в ЕС вече надхвърлят 500 милиона евро и над половината жители на страните в съюза пазаруват онлайн. \"В резултат на действията на четирите компании милиони европейски потребители са се изправяли пред по-високи цени за кухненско оборудване, сешоари, преносими компютри, слушалки и много други стоки. \"Това е незаконно.\" В съобщението се разяснява, че четирите компании са били особено активни в намесата си при онези онлайн търговци, които са предлагали на по-ниски цени. Ако някой търговец откаже, той е бил заплашван с контрамерки от производителя, включително блокиране на правото да продава продукти. Практиката е известна като \"поддържане на фиксирани или минимални цени\" и има по-широк обхват от пряката намеса. Причината е, че най-големите онлайн търговци използват за определяне на цените алгоритми, които въвеждат автоматични корекции спрямо предлаганото от конкурентите. Така натискът над продавачите с най-ниски цени предизвиква повишаването на цените във всички сегменти за битова и потребителска електроника. Нещо повече - производителите са използвали сложен механизъм за следене на цените в мрежите за дистрибуция, благодарение на който могат да се намесват незабавно, щом видят, че някъде започва поевтиняване. В крайна сметка ефективната конкуренция между търговците почти изчезва, а потребиталите плащат по-скъпо. Примери за нарушения Asus, която е базирана в Тайван, е следила цените на определени продавачи на компютърна техника като ноутбук компютри и екрани в Германия и Франция между 2011 и 2014 година. Denon & Marantz с централа в Япония е следила и незаконно е ноктролирала цените за аудио- и видеотехника като слушалки и говорители с брандовете Denon, Marantz и Boston Acoustics в Германия и Холандия между 2011 и 2015 година. Холандската Philips е следила да не падат ниско цените във Франция през 2011-2013 г. за кухненска елктроника, кафеварки, прахосмукачки, системи за домашно кино и видео, електрически четки за зъби, сешоари и тримери. Pioneer, с централа в Япония, също е следила цените на системи за домашон видео, говорители за iPod, както и за озвучителни системи и други hi-fi продукти. Компанията е ограничавала и възможността да се извършват трансгранични онлайн продажби в периода 2011-2013 г. в 12 държави (Германия, Франция, Италия, Великобритания, Испания, Португалия, Швеция, Финландия, Дания, Белгия, Холандия и Норвегия). Според проучването на онлайн пазара в ЕС, публикувано през май миналата година от Европейската комисия, се казва, че ограничения като изброените представляват най-масово използваните нарушения на свободата на конкуренцията на онлайн пазарите. Няколко от започналите след това разследвания продължават и в момента.", "date": "2018.07.24", "title": "Четири компании са глобени с над €111 млн. за незаконни цени на онлайн продажби"}
{"url": "https://www.dnevnik.bg/politika/2018/07/24/3286564_bsp_iska_izvunredno_zasedanie_za_preglasuvane_na/", "text": "БСП подкрепя президентското вето върху последните промени на Закона за приватизацията и следприватизационния контрол и настоява депутатите да обсъдят повторно спорните текстове на извънредно заседание по време на ваканцията си. Президентът Румен Радев  върна за ново обсъждане  приетите от Народното събрание промени в Закона за приватизация и следприватизационен контрол, с които ангажиментите на купувача по приватизационни договори да важат за 5, а не за 10 години, при това със задна дата. Според държавния глава тези разпоредби не само не защитават обществения интерес, но и съществено го увреждат. \"Ветото на президента е напълно основателно. Ние го подкрепяме, както и с досегашното ни поведение по този закон. Гласували сме против него. Той е тежко лобистки и обслужва интересите на определени олигарси, за да не си плащат задълженията,\" заяви на пресконференция лидерът на БСП Корнелия Нинова. Тя предупреди, че ако управляващото мнозинство гласува поправките наново без изменения, БСП ще сезира Конституционния съд. \"Ние още от първи ден от приемането на закона започнахме да работим по конституционна жалба, която е готова и ако отхвърлят ветото, ще сезираме Конституционния съд\", заяви лидерът на БСП. Междувременно стана известно, че премиерът  Бойко Борисов е наредил на парламентарната група на ГЕРБ  бързо да подготви изменения, с които \"да отпаднат всички съмнения за лобизъм в полза на една или друга страна\" като се премахне ретроактивното действие на закона. \"Още не знаем какво точно готвят, но според това, което се анонсира, най-вероятно ще искат да се отхвърли ветото и отново да внасят поредни поправки в закона\", отбеляза лидерът на левицата и призова депутатите от ГЕРБ да подкрепят ветото на държавния глава, за да се приключи с тази \"позорна страница в историята на парламента и мнозинството там.\" Според нея групата на \"Обединените патриоти\", като вносители на този законопроект, ГЕРБ и ДПС- като подкрепящи го, са проиграли за пореден път темата за справедливостта и са направили услуга на определени икономически кръгове. Тя припомни, че от 1 август депутатите излизат във ваканция, която прекъсва 15-дневния срок, в който по правилник ветото трябва да бъда гласувано. \"Затова призоваваме за извънредно заседание на парламента по време на ваканцията и приключване на този въпрос\", заяви Нинова и допълни, че парламентарната група е против въвеждането на облекченията, а не само против обратната им сила. За лобизъм по темата  пръв заговори вицепремиерът Валери Симеонов  (НФСБ), който обвини в това вносителите ВМРО и \"Атака\", който са негови коалиционни партньори в \"Обединени патриоти\". Според Симеонов поправката се прави в полза на дружество, собственост на братята Кирил и Георги Домусчиеви, които не са изпълнили задълженията, поети при приватизацията на Български морски флот през 2008 г. и сега би трябвало да бъдат санкционирани с 58 млн. лв. Освен този случай обаче измененията облагодетелстват всички участници в приватизационни сделки между 2008 и 2013 г. ", "date": "2018.07.24", "title": "БСП иска извънредно заседание за прегласуване на приватизационния закон"}
{"url": "https://www.dnevnik.bg/sport/2018/07/24/3286584_bulgarin_e_prepluval_nad_3_km_s_vurzani_krainici_v/", "text": "Българинът Яне Петков преплува 3380 м със завързани ръце и крака в чувал в опит да постави рекорд на Гинес, съобщи радио \"Фокус\". Той се прицели в постижението от 3071 м на индиеца Гопал Карви през 2013 г., който обаче е бил само със завързани крайници. Опитът беше направен в Охридското езеро в Македония. Според информацията 64-годишният българин е преплувал дистанцията за почти три часа. По време на опита Петков е бил следен от медицински и спасителни екипи на Македонския червен кръст. Тепърва се очаква официално потвърждение от Гинес дали постижението ще бъде признато за рекорд. В миналото българинът има опит със завързани крайници в Охридското езеро, като преплува 2300 м. Преди година Петков стана първият човек, който преплува река Дунав в чувал.", "date": "2018.07.24", "title": "Българин е преплувал над 3 км в чувал в търсене на рекорд на Гинес"}
{"url": "https://www.dnevnik.bg/politika/2018/07/24/3286597_gerb_otreche_podozreniiata_za_lobizum_i_obiavi/", "text": "ГЕРБ ще подкрепи  ветото на президента Румен Радев   върху промените в приватизационния закон, с които ангажиментите на купувача по приватизационни договори намаляват от 10 на 5 г. със задна дата. Това обяви зам.- председателят на партията Цветан Цветанов на извънреден брифинг в парламента днес, който закъсня повече от час. След като обясни, че ГЕРБ се води единствено от обществения интерес, Цветанов разказа за среща при премиера Бойко Борисов в понеделник, на която е било  взето решение да се променят текстовете  от закона, за които имало \"спекулации, че са лобистки\". По думите на вицепремиера Валери Симеонов промените в закона са в услугата на братята Кирил и Георги Домусчиеви. Според държавния глава тези разпоредби не само не защитават обществения интерес, но и съществено го увреждат. Цветанов vs. президента  След ветото на президента обаче законодателната инициатива на ГЕРБ се обезсмисляла и заради това депутатите от управляващата партия ще се съобразят с мотивите на ветото и ще го подкрепят, т.е. ще отпаднат двата текста - ангажиментите на купувача по приватизационни договори намаляват от 10 на 5 г. и това да важи и за вече сключени договори. Цветан Цветанов дори изрази съмнение дали Румен Радев не е имал вътрешна информация за срещата с премиера, след която да е наложил ветото. Той призова държавния глава със същата бързина да отговори на ГЕРБ за оставените от служебното му правителство 1.6 млрд. лв. в бюджета. На въпрос на журналисти защо казва, че поправките в закона не са лобистки, Цветанов обяви: \"Не са лобистки. Обслужват тези, които се опитаха да извлекат политически дивиденти\". Попитан за кого става въпрос, той допълни: \"Президентът, с ветото днес\". Има ли лобизъм  За лобизъм по темата пръв заговори вицепремиерът Валери Симеонов (НФСБ), който заплаши, че ще напусне коалицията и прозря застъпничество за частни интереси у вносителите на промените ВМРО и \"Атака\", които са негови коалиционни партньори в \"Обединени патриоти\". Според Симеонов поправката се прави в полза на дружество, собственост на братята Кирил и Георги Домусчиеви, които не са изпълнили задълженията, поети при приватизацията на Български морски флот през 2008 г. и сега би трябвало да бъдат санкционирани с 58 млн. лева. Освен този случай обаче измененията облагодетелстват всички участници в приватизационни сделки между 2008 и 2013 г. В мотивите на ветото на президента се казва, че намаляването на срока на ангажиментите по приватизационни договори на 5 г. ще облагодетелства и неизправни купувачи, които имат непогасени плащания за неустойки за този период. Посочено е още, че няма никаква обществена необходимост да бъдат преуредени вече сключени приватизационни договори, а измененията нарушават принципа за правната сигурност, изискващ стабилност на правните сделки и предвидимост на правните последици от различните юридически факти.", "date": "2018.07.24", "title": "ГЕРБ отрече подозренията за лобизъм и обяви подкрепа на президентското вето (допълнена)"}
{"url": "https://www.dnevnik.bg/sport/2018/07/24/3286577_erdogan_opredeli_otnoshenieto_kum_mesut_iozil_za/", "text": "Отношението към футболиста Месут Йозил е неприемливо, заяви турският президент Реджеп Тайип Ердоган. Думите му дойдоха в разгара на коментарите след обръщението, с което  полузащитникът обяви, че повече няма да играе за германския национален отбор . В пространно писмо Йозил посочи, че е усетил \"расизъм и неуважение\" към себе си. И уточни, че повод за решението му е напрежението около  снимката му с Ердоган  месец преди световното първенство. Президентът на Турция посочи, че е говорил с Йозил в понеделник вечерта и че подходът му е \"отвъд всяка форма на възхищение\". \"Снощи говорих с Месут. Подходът му в обръщението е напълно патриотичен. Не може да се приема подобно расистко отношение към млад мъж, който е пролял толкова пот за успеха на германския национален отбор. Това не може да се толерира\", каза Ердоган, цитиран от TRT Haber. През  май Йозил заедно с Илкай Гюндоган  и Дженк Тосун от \"Евертън\" се срещнаха с Ердоган в Лондон. Полузащитникът на \"Арсенал\" подари на турския президент своя фланелка. Последва остра реакция от страна на  Германския футболен съюз, който обвини Ердоган в политическа агитация . След ранното отпадане от световното първенство критиките към Йозил се засилиха. В обръщението си футболистът посочи, че когато отборът е печелил, са го поздравявали и приемали за германец, а при загуби е бил третиран като имигрант.", "date": "2018.07.24", "title": "Ердоган определи отношението към Месут Йозил като расистко и неприемливо"}
{"url": "https://www.dnevnik.bg/regioni/2018/07/24/3286632_v_teteven_e_obiaveno_bedstveno_polojenie_zaradi/", "text": "Кметът на Тетевен обяви бедствено положение за територията на цялата община заради последствията от проливните дъждове в последните часове. При бедствието загина и един мъж, който се опитал да премине преляла река в града, съобщава БНР. Сред най-пострадалите села в Тетевенско са Градежница и Глогово. Там са паднали близо 100 литра на квадратен метър. Заради паднал железобетонен мост в Глогово са откъснати три махали, в които живеят около 300 души. Проблеми има и в селата Гложене и Черни Вит, където има свлачища и наводнени пътища. По данни на \"Фокус\" до момента са подадени 15 сигнала в общината за наводнени приземни етажи, пътни участъци, паднали клони и дървета. Екипи на пожарната служба работят за отводняване на наводнените обекти и отстраняване на падналите дървета.", "date": "2018.07.24", "title": "В Тетевен е обявено бедствено положение заради пороите, има един загинал"}
{"url": "https://www.dnevnik.bg/sviat/2018/07/24/3286583_po_6000_evro_na_migrant_-_evrokomisiiata_obiasni_kakvo/", "text": "Ден преди заседание на посланиците на страните от ЕС да обсъдят идеята за т.нар. контролирани центрове за мигранти на територията на съюза Европейската комисия р азясни подробности  какво смята, че обхваща тази концепция. Част от целите ѝ са да се изгради временна рамка за сваляне на спасените в морето хора (дебаркиране) на брега в ЕС. Набелязани са и \"първи щрихи на възможния начин за постигане на напредък по създаването на регионални платформи за дебаркиране с трети държави\". Платформите за дебаркиране и контролираните центрове би трябвало да се разработят и действат синхронно и да осигурят споделена регионална отговорност между страните членки. - основната цел е да се подобри процесът на разграничаване на лицата, нуждаещи се от международна закрила, и незаконните мигранти, които нямат право да останат в ЕС, като същевременно се ускори процесът на връщане; - управлението ще е на приемащата държава членка с пълната подкрепа на ЕС и агенциите на ЕС; - центровете могат да са временни или създавани заради конкретна ситуация (ad hoc) в зависимост от местоположението. -  , състоящи се от европейски гранични служители, експерти по убежището, служители, извършващи проверки за сигурност, и служители по връщането; -  ; 6000 евро на човек за държавите членки, които приемат прехвърлянето в тях на лица, свалени на брега; -  , която ускорява процеса на определяне на статута на засегнатото лице и намалява риска междувременно то да е отпътувало за друга страна от ЕС. За да се изпробва концепцията, във възможно най-кратък срок може да бъде стартирана  , при която се прилага гъвкав подход.", "date": "2018.07.24", "title": "По 6000 евро на мигрант - Еврокомисията обясни какво се разбира под \"контролирани центрове\" в ЕС"}
{"url": "https://www.dnevnik.bg/sviat/2018/07/24/3286636_brjuksel_izprati_pomosht_na_gurciia_shveciia_i_latviia/", "text": "Координационният център за реагиране при извънредни ситуации на Европейската комисия работи денонощно и е в постоянен контакт с властите в Гърция, Швеция и Латвия, които поискаха помощ от Европейския съюз вследствие на безпрецедентните  горски пожари , съобщиха от институцията. Председателят на комисията Жан-Клод Юнкер разговаря с министър-председателя на Гърция Алексис Ципрас и с президента Прокопис Павлопулос и изрази искрени съболезнования на  семействата и приятелите на загиналите . В писмо до гръцкия премиер председателят Юнкер повтори, че ще бъде направено всичко необходимо, за да се помогне на Гърция в този труден момент. Снощи Гърция формално поиска задействането на Европейския механизъм за гражданска защита. Незабавно се отзоваха България, Испания и Кипър за предоставянето на конкретна помощ срещу пожарите, включително самолети, пожарникари, лекари и пожарни коли. Комисарят по хуманитарната помощ  Христос Стилианидис  пътува към Атина, където ще се срещне с гръцките власти и ще координира вече изпратените подкрепления от Европейския съюз. В Швеция европейската помощ продължава, като изпратените самолети, огнеборци и машини в засегнатите райони са вече в действие. Заради пожарите в Латвия беше задействана спътниковата система \"Коперник\" на ЕС за спешно картографиране на рисковите зони. Европейската комисия вече предложи подсилване на механизмите на ЕС за реакция при кризи чрез нова европейска система за справяне с природните бедствия –  rescEU . Тя ще позволи на държавите членки да са по-добре подготвени, в случай че пострадат от няколко природни бедствия едновременно.", "date": "2018.07.24", "title": "Брюксел изпрати помощ на Гърция, Швеция и Латвия заради горските пожари"}
{"url": "https://www.dnevnik.bg/photos/2018/07/24/3286598_fotogaleriia_protest_na_fermeri_i_sulzotvoren_gaz/", "text": "Протест на фермери беляза 16-ия етап от колоездачната обиколка на Франция. За да разпръсне протестиращите, полицията използва сълзотворен газ, който засегна много голяма част от колоездачите и доведе до прекъсване на състезанието.", "date": "2018.07.24", "title": "Фотогалерия: Протест на фермери и сълзотворен газ прекъснаха \"Тур дьо Франс\""}
{"url": "https://www.dnevnik.bg/biznes/2018/07/24/3286621_s_10_mln_leva_poveche_ot_danuci_za_imushtestvo_ochakva/", "text": "В края на тази година Столичната община ще е събрала 10 млн. лева повече от данъците за възмездно придобиване, за превозните средства и за недвижимите имоти, от прогнозираното в края на 2017 г. Парите ще бъдат разпределени за осветление - 7 млн. лева, както и за текущи ремонти - 3 млн. лева. Това се вижда от доклад на зам.-кмета по финанси Дончо Барбалов за промяна на бюджета на общината за второто тримесечие на 2018 г. Предложението ще бъде гласувано на заседанието на общинския съвет в четвъртък. Най-голямо е увеличението при облагането на сделки за възмездно придобиване на имущество и чрез дарения - 5 млн. лева. Причината е, че в края на полугодието в касата на общината са постъпили 55.1 млн. лева, или с 8.1 млн. лева повече, спрямо същия период през 2017 г. - 47.2 млн. лв. Така очаквания приход се покачва от 116.7 млн. лева до 121.7 млн. лева. В края на 2018 г. общината би трябвало да е събрала с 4 млн. лева повече от данъците за превозните средства спрямо прогнозираните постъпления от 89 млн. лева. До края на юни общината е събрала 73.4 млн. лева от данъца за недвижими имоти, което е 71% от очаквания приход от 103.5 млн. лева по това перо. Парите са с 1.9 млн. лева повече спрямо същия период пред 2017 г., като според прогнозите в края на тази година общината ще е събрала 104.5 млн. лева. Традиции в ремонтите Презразпределянето на средства от различни пера към дейности за ремонти и осветление е практика в Столичната община. Така  в края на миналата година 9 млн. лева от нереализирана сделка  за имот бяха прехвърлени към плащания за строежа на метрото - 7 млн. лева, 2 млн. лева за ремонти и 1 млн. лева за осветление. Така и парите от продажбата на дела на общината от 67.1% в Общинска банка - 46 млн. лева, бяха разпределени за изграждане на нови училища, детски градини, площадки, облагородяване на зелени площи и ремонти на улици. Най-голям дял от тях - 12 млн. лева, са за нови детски площадки във всички райони на столицата и \"зелената система\" на града, а 10 млн. лева – за ремонти на детски градини и училища. Най-малко пари - 800 хил. лева, общината задели за развитие на нови технологии и системи в областта на електронното управление. Основна част от тези средства ще бъдат разпределени по конкретни обекти и дейности на заседанието на общинските съветници в четвъртък, което е и последно преди лятната им ваканция.", "date": "2018.07.24", "title": "10 млн. лева повече от данъци за имущество очаква да събере Столичната община"}
{"url": "https://www.dnevnik.bg/sviat/2018/07/24/3286548_turskata_centralna_banka_ne_vdigna_lihvite_i_iznenada/", "text": "Турската централна банка не промени лихвените проценти на дългоочаквана среща в Анкара този следобед и това вече засегна курса на лирата във време на нарастващо безпокойство от инфлацията, съобщи \"Ройтерс\". Новината е изненада за икономисти, които според \"Франс прес\" очакваха централната банка да продължи с увеличението на лихвените проценти и те да нараснат с между 75 и 150 базисни точки (0.75-1.5 процентни пункта) като начин да се спре обезценяването на турската лира. Такъв ефект имаше повишаването им в края на май тази година -  то се случи въпреки съпротивата  на Ердоган след намесата на членове на кабинета,  които вече не са част от новия екип  на президента. \"Ройтерс\" пише, че 15 от 16 икономисти, попитани от агенцията, са заявили, че повишение от порядъка на 1-1.25 процентни пункта е най-логичният сценарий. Часове преди решението на банката \"Франс прес\" написа, че действията ѝ ще са основен тест за доверието в нея след преизбирането на турския президент Реджеп Тайип Ердоган,  което безпокои все повече пазарите . Лирата загуби около 20% от стойността си от началото на годината. В мига след решението на турската институция курсът ѝ падна до 4.91 за долар от 4.7605 непосредствено преди това. На какво се дължи безпокойството Това заседание на комитета за монетарна политика на централната банка на Турция се свика в момент, когато инфлацията през юни надхвърли 15 процента на годишна база, засилвайки безпокойството на наблюдателите, които сочат задушаване на турската икономика, отбеляза \"Франс прес\", цитирана от БТА. Днешното заседание бе първото за централната банка след президентските и парламентарните избори на 24 юни, спечелени от президента Реджеп Тайип Ердоган, който бе преизбран  за мандат със значително подсилени пълномощия  благодарение на конституционни промени. След победата си на изборите Ердоган предизвика безпокойството на пазарите, поверявайки ключовото министерство на финансите на своя зет - 40-годишния  бивш министър на енергетиката  Берат Албайрак. Въпреки че турската икономика отбеляза растеж за 2017 г., който може да събуди завист у много страни (7.4 процента), тя показва редица признаци на прегряване с инфлация през юни от 15.39 процента на годишна база - рекорд от 2003 г. насам, и непрестанно обезценяване на турската лира. На фона на тази ситуация икономистите подкрепят идеята, че е необходимо да се повишат лихвените проценти на централната банка, чиято водеща лихва - едноседмичната лихва по рефинансиране, е в размер на 17.75 процента. Eрдоган обаче се определя като \"враг на лихвените проценти\" (правил го е и при  предишни интервенции на банката ) и според него именно те са причина за инфлацията, която обаче по думите му могат да предотвратят именно евтините кредити. Той вече има повече от всякога свобода да налага своите неортодоксални възгледи за икономиката, след като стана президент с изпълнителни правомощия. Малко след това той издаде указ, с който единствен получи право да назначава управителя на централната банка без консултация с кабинета. Албайрак опита да успокои пазарите и чуждите инвеститори, които повече от всякога се съмняват в независимостта на централната банка, като увери в \"Туитър\", че ще организира редовни срещи с икономисти и няма намерение да се конфронтира с пазарите.", "date": "2018.07.24", "title": "Турската централна банка не вдигна лихвите въпреки спада на лирата"}
{"url": "https://www.dnevnik.bg/bulgaria/2018/07/24/3286669_biser_petkov_pokani_protestirashtite_maiki_da_se/", "text": "Министърът на труда и социалната политика Бисер Петков призова протестиращи майки на деца с увреждания да се върнат в работната група за Закона за хората с увреждания. Той дойде до палатковия лагер на протестиращите майки край Народното събрание, за да поиска подкрепа, защото, по думите му, крайният срок за разработване на закона наближава, а от министерството искат всички групи хора с увреждания да бъдат удовлетворени, съобщи БТА. Министърът каза, че е реалистично законът да бъде гледан в началото на октомври от Народното събрание, ако майките се върнат в работната група. Предложението ще бъде на Министерския съвет, а преди това ще има и едномесечен срок за обществено обсъждане. Следващото заседание на работната група ще бъде в понеделник. Бисер Петков изрази съжаление, че майките са получили текстове на законопроекта, които предварително не са били съгласувани с него, където те са открили отпадане на основното им искане за лична помощ. Той допълни, че в проекта, който вчера е гледан от експертите и ще бъде предложен на работната група в понеделник, се включва правото на лична помощ като идеята е уточненията как тази социална услуга ще се предоставя да бъдат включени в Закона за социалните услуги. Той поясни, че в новия вариант се предлага финансова подкрепа, която да се структурира около линията на бедност, а не както е в момента - около гарантирания минимален доход. По-сериозна финансова подкрепа ще има за около 14 833 пълнолетни с тежки увреждания - над 90 процента, майките на част от които са от протестиращите. Личната помощ ще е в две форми - като асистентска услуга, която ще се развие в Закона за социалните услуги, и като парична помощ, когато потребителят не желае да има асистент или не може да му бъде осигурен такъв. Предлагат се и нови мерки за трудовата интеграция на хората с увреждания. Посещението на министъра при палатката на майките на деца с увреждания съвпадна с разпъването половин час по-рано на палатка от страна на част от организациите на хора с увреждания, които заявиха, че реформа трябва да има, но за всички, и тя не трябва да се случва под натиск и шантажи. Това беше причина майките на деца с увреждания да заявят, че в момента отговор на поканата на министъра не могат да дадат, защото, по думите им, властта позволява да се разпъват палатки, които са незаконни. Те обясниха, че за поставянето на техния лагер са чакали месеци наред разрешение. Министърът отиде и при другата група протестиращи и поиска да се запознае с техните искания, като отбеляза, че поне с тях диалогът никога не е прекъсван и посочи, че за разпъването на палатка е разбрал на място. Майките на деца с увреждания настояват за Закон за личната помощ. Проект на закон беше разработен от протестиращите и от омбудсмана Мая Манолова. Той обаче не беше подкрепен от националнопредставителните организации на хората с увреждания, които смятат, че личната помощ трябва да е част от общ закон, който включва всички социални услуги. Работна групи в Министерството на труда и социалната политика разработва такъв закон, както и Закон за хората с увреждания. Майките напуснаха работната група за разработване на Закон за хората с увреждания с мотивите, че в законопроекта не се предвижда лична помощ, каквото е основното им искане от седем години. Майките протестират от началото на юни тази година, като почти в цялата страна вече има палаткови лагери. Те предвиждат и голям протест на 30 юли от 17.00 часа пред Народното събрание под мотото \"Системата ни убива - Всички!\".", "date": "2018.07.24", "title": "Бисер Петков покани протестиращите майки да се върнат в работната група"}
{"url": "https://www.dnevnik.bg/sport/2018/07/24/3286657_ludogorec_shte_tursi_pobeda_bez_dopusnat_gol_sreshtu/", "text": "Първостепенната задача на \"Лудогорец\" в мача с \"МОЛ Види\" е победа без допуснат гол, заяви треньорът на отбора от Разград Пауло Аутуори. В сряда българският първенец приема унгарския си съперник в първа среща от втория квалификационен кръг в Шампионската лига. Бразилецът предупреди, че в съвременния футбол не е реалистично да се очакват гръмки  победи като тази със 7:0 срещу \"Крусейдърс\" в предишния кръг . \"Всеки мач, който все още не е започнал, е труден. С представянето си можем да направим така, че двубоят да стане по-малко труден\", каза Аутуори. \"Наблюдавахме двете срещи на \"МОЛ Види\" срещу \"Дюделанж\". Нашият съперник имаше затруднения с отбора от Люксембург предния кръг. Смятам, че знаем достатъчно за противника. Той също ни е разузнал\", добави той. По думите му е рано да се говори за възможните съперници напред по пътя. \"За нас важен е следващият мач. Момчетата мечтаят да влязат в групите на Шампионската лига, а между тази мечта и действителността име едно препятствие, което е \"МОЛ Види\". Отборът трябва да направи всичко по силите си, за да преодолее това препятствие и да се доближи още до тази мечта.\" Аутуори предупреди, че няма маловажни мачове и всеки двубой във всеки турнир е важен. Той направи сравнение с включване на лампа. \"Ако непрекъснато палите, гасите, палите, гасите, в един момент може да не успеете да запалите. Няма как да сме съсредоточени в Шампионската лига, а в първенството да не сме.\"", "date": "2018.07.24", "title": "\"Лудогорец\" ще търси победа без допуснат гол срещу \"МОЛ Види\""}
{"url": "https://www.dnevnik.bg/bulgaria/2018/07/24/3286677_zaradi_ochakvan_silen_dujd_sobstvenicite_na_iazoviri/", "text": "Във връзка с прогнозите за обилни валежи от вчера - 23 юли, е задействан кризисният щаб в Държавната агенция за метрологичен и технически надзор (ДАМТН), който следи денонощно състоянието на язовирите на територията на цялата страна, съобщиха от институцията. На собствениците на язовири във всички региони, където се очакват обилни валежи, е предписано да увеличат свободните им обеми и да следят денонощно тяхното ниво, съобщи председателят на агенцията Петър Горновски, цитиран от пресцентъра. Към този момент няма язовири в страната, които да представляват заплаха за населението, но предвид динамичната метрологична обстановка вниманието към всички водоеми е засилено, се казва в съобщението. Най-строго се следят язовирите в Хасковско и Кърджалийско, където прогнозите са за най-обилни валежи, а и броят на язовирите там е най-голям, поясни Горновски. От своя страна регионалният министър Николай Нанков увери, че стените и съоръженията на деветте големи язовира за питейно-битово водоснабдяване, стопанисвани от министерството, са в добро експлоатационно състояние и не преливат. Контролирано се изпускат язовирите \"Христо Смирнески\", \"Ново Паничарево\" и \"Студена\". От началото на годината инспекторите на ДАМТН са извършили над 1170 проверки на язовирни стени и съоръженията към тях на територията на областите Хасково и Кърджали, като за спешен ремонт са 147. Съставени са 143 акта за административно нарушение. Общо в страната за седеммесечието са проверени", "date": "2018.07.24", "title": "Заради очакван силен дъжд собствениците на язовири трябва да понижат нивото им"}
{"url": "https://www.dnevnik.bg/sport/2018/07/24/3286696_s_video_ot_nai-grubite_si_greshki_kasiias_pode/", "text": "Легендата на \"Реал\" (Мадрид) Икер Касияс поде онлайн кампания в защита на вратарите. 37-годишният испанец публикува в социалните мрежи видео с част от най-кошмарните грешки, които е допускал. \"Всички сме човешки същества. Нека който не е допускал грешки, да вдигне ръка. Трябва да се учим от нашите грешки и да ги приемаме по-човешки\", написа бившият дългогодишен капитан на \"Реал\" и националния отбор на Испания. Вратарят на \"Порто\" завърши публикацията си с хаштаг #yotambienfallo (\"Аз също греша\"). Повод за реакцията на Касияс са постоянните критики към вратаря на \"Ливърпул\" Лорис Кариус. Германецът допусна  две кошмарни грешки във финала на Шампионската лига , които донесоха трофея на \"Реал\". \"Тези атаки срещу Кариус ще спрат ли някога? Има много по-сериозни проблеми в света, по дяволите. Оставете момчето на мира! Той също е човек. Като всички нас\", написа един от най-успешните вратари в историята. Кариус срещна подкрепа и от съотборника си в \"Ливърпул\" Мохамед Салах. \"Бъди силен. Тези неща се случват и на най-добрите играчи в света. Игнорирай тези, които мразят\", написа египетският нападател. След злощастния за Кариус мач с \"Реал\" той стана обект на огромни критики и  дори на смъртни заплахи.  Наскоро германският вратар сподели, че ситуацията не се е променила оттогава. \"Към тези, които се наслаждават да гледат как другите хора се провалят и страдат - съжалявам ви. Каквото и да се е случило в живота ви, за да таите толкова гняв и омраза, моля се то да отмине и да ви се случват хубави неща\", каза Кариус.", "date": "2018.07.24", "title": "С видео с най-грубите си грешки Касияс поде кампания в подкрепа на Кариус и вратарите"}
{"url": "https://www.dnevnik.bg/biznes/2018/07/24/3286683_bjudjetnata_komisiia_odobri_po-visokiia_akciz_za/", "text": "Koмисията по бюджет и финанси на Народното събрание очаквано реши на второ четене акцизът на нагреваемите тютюневи изделия да бъде 233 лв. на 1 кг тютюн. По този начин данъкът на нагреваемите тютюневи изделия ще бъде 40% от този на обикновените цигари. Промените ще влязат в сила от 1 октомври. Предстои предложенията да бъдат гласувани и от Народното събрание. Първоначалната идея на ГЕРБ беше за изравняване на акцизната ставка на бездимните цигари с тази на традиционните, но след негативни реакции от различни посоки бе постигнат сегашният компромис. Депутатът от БСП Румен Гечев коментира, че датата, от която се предвижда да влезе в сила новият акциз, показва грубо нарушение на законите.  Той обясни това с липсата на разчети. \"Един твърди, че ще съберем 3 млн. лв., а аз мога да твърдя, че ще съберем 3 лв. Къде са им сметките? Какви ще са ефектите върху търсенето на другите цигари\", коментира Гечев, цитиран от агенция \"Фокус\".  Той посочи, че докато в САЩ се върви към диверсификация на акциза върху тези цигари, защото се смятат за по-малко вредни от традиционните, тук се тръгва в обратната посока. \"Още повече че самите управляващи го предложиха преди няколко месеца. И сега какво ни казват – сбъркахме преди 8 месеца. Каква ни е гаранцията и че сега не бъркат? Затова гласувахме против\", обясни Гечев. Председателят на бюджетната комисия Менда Стоянова, която е вносител на проекта за по-висок акциз върху бездимните цигари, коментира, че ръстът от 50% на потребление на нагреваемите тютюневи изделия е мотивирал управляващите да направят предложението сега, а не в края на годината.  \"Когато миналата година по това време приемахме акциза за нагреваемите тютюневи изделия, считахме, че те са твърде малък дял от пазара и подобно на електронните цигари, които не успяха да се развият, ще умрат с времето. За съжаление още през първите месеци на 2018 г. след изключително агресивна реклама на производителите на тези изделия се оказа, че те имат ръст над 50%. И всичко това означава, че разлика от акциза върху конвенционалните цигари акцизът върху нагреваемите тютюневи изделия просто няма да постъпи в бюджета\", посочи тя. В отговор на въпрос дали от 1 януари догодина може да се очаква ново повишаване на акциза за бездимните цигари тя коментира, че в момента само един производител ги предлага на пазара, но се разбрало, че още два се канят да стъпят на пазара, което допълнително щяло да увеличи дела на тези продукти. \"И съответно ще има по-голяма загуба в бюджета от акциз на конвенционални цигари. Така че ще продължим разговорите с производителите, за да може повишението да става поетапно\", допълни тя. Стоянова посочи, че при всички случаи ще има плавно повишаване на акциза на нагреваемите тютюневи изделия. \"Но как и кога това ще се случи това предстои да коментираме с експерти от Министерството на финансите, Агенция \"Митници\" и съответните производители\", обясни тя.  \"Изненадана съм от рязката позиция на БСП, която иначе е доста сериозен искател на средства за разходи в бюджета, но когато става дума за приходи, те са против. Наистина съм изненадана от тази реакция, но явно тя беше добре организирана и постигна своя ефект. В крайна сметка ние сме тук не за да налагаме едно или друго свое решение, а да се съобразяваме с общественото мнение\", каза още тя.", "date": "2018.07.24", "title": "Бюджетната комисия одобри по-високия акциз за бездимните цигари"}
{"url": "https://www.dnevnik.bg/sviat/2018/07/24/3286704_otroveniiat_s_novichok_britanec_smiatal_che_podariava/", "text": "Британецът Чарли Роули, който прекара три седмици в болница след отравяне с нервнопаралитичен агент от групата \"Новичок\", обясни, че намерил шишенце,  което според него съдържало парфюм , и го взел, за да го подари на приятелката си, предаде Франс прес, цитирайки британски вестник. \"Спомням се, че намерих шишенце с парфюм, което взех и подарих на Доун\", каза Роули в интервю за таблоида \"Сън\". Доун Стърджис, 44-годишна майка на три деца,  почина на 8 юли в резултат на отравяне  с \"Новичок\". \"Много ми е мъчно, че стана така, това е ужасяващо и травматизиращо. Още ме лекуваха, когато научих за смъртта й. Не мисля, че ще се възстановя от това\", каза 45-годишният Роули. Разследващите се опитват да установят дали използваната в Еймсбъри отрова е от същата партида като тази, с която през март в Солсбъри бяха отровени бившият руски шпионин Сергей Скрипал и дъщеря му, а Роули разкритикува \"немарливостта\" на хората, допуснали отровата да попадне на обществено място. \"Много безразсъдно от тяхна страна е да оставят такива неща след себе си. Било е предназначено за някого, лошо е да се оставят подобни неща да се търкалят навън, при положение че може някой да го вземе, с това можеше да си играят деца\", каза той пред \"Сън\". Според британски медии Чарли Роули намерил шишенцето в парк \"Елизабет\" в Солсбъри. На 30 юни Доун Стърджис се почувствала зле, след като напръскала китките си в дома на своя приятел в съседния град Еймсбъри. Самият Роули бил откаран в болница няколко часа по-късно в критично състояние. На 20 юли той най-сетне беше изписан от болницата в Солсбъри. \"Имах късмета за оцелея, но и аз изгубих много\", каза той пред вестника. /БТА", "date": "2018.07.24", "title": "Отровеният с \"Новичок\" британец смятал, че подарява на приятелката си парфюм, а не отрова"}
{"url": "https://www.dnevnik.bg/bulgaria/2018/07/24/3286681_bivsha_sudiika_obiavena_za_izdirvane/", "text": "Бившата съдийка от Софийския градски съд Мария Иванова, която неотдавна беше обвинена в пране на пари, вече е обявена за издирване. Това се е наложило, след като преди две седмици Софийският апелативен съд й наложи мярка за неотклонение задържане под стража, но разследващите не са я открили на домашния й адрес, информира  \"Капитал\". На 2 юли Мария Иванова, която е дисциплинарно уволнена през 2016 г., беше задържана от полицията заедно с приятеля й израелския гражданин Владимир Бронфенбренер по обвинения за пране на пари. Според разследващите двамата с поредица от преводи се опитали да прикрият произхода на 1млн. 410 хил. евро, които били придобити чрез измама във Франция и Белгия. Според прокуратурата двамата използвали хора \"с нисък социален статус\", за да регистрират фирми, през чиито банкови сметки преминавали парите. Парите идвали основно от Франция и Белгия, а впоследствие били превеждани към различни държави като Хърватия и Хонконг. На 4 юли съдия Стефан Милев от Софийския градски съд (СГС) разгледа искането за постоянното задържане на двамата и отказа да ги задържи. Само седмица по-късно Софийският апелативен съд (САС) отмени определението на съдия Милев и разпореди да бъде задържана Мария Иванова, но тя не е била в залата, не е открита и на домашния адрес. Мария Иванова, по-известна като Мария Георгиева, беше съдия в Софийския градски съд, сочена като близка на бившите председатели на съда Георги Колев и Владимира Янева. През 2012 г. Инспекторатът към ВСС внесе предложение да бъде наказана заради множество нарушения в работата ѝ, но беше уволнена едва през 2016 г.", "date": "2018.07.24", "title": "Бивша съдийка обявена за издирване"}
{"url": "https://www.dnevnik.bg/sport/2018/07/24/3286648_fotogaleriia_da_pluvash_vurzan_v_chuval_v_ohridskoto/", "text": "След няколко секунди Яне Петков ще скочи във водите на Охридското езеро. В опит за рекорд на Гинес българинът преплува 3380 м със завързани ръце и крака в чувал.", "date": "2018.07.24", "title": "Фотогалерия: Да плуваш вързан в чувал в Охридското езеро в името на рекорда"}
{"url": "https://www.dnevnik.bg/sviat/2018/07/24/3286458_skandalut_s_ohranitel_na_makron_stigna_do_prizivi_za/", "text": "Случаят, станал известен като \" Аферата Бенала \", се разрасна до призиви за вот на недоверие срещу правителството, назначено от френския президент Еманюел Макрон и удар по популярността на държавния глава. \"Правителството се провали и трябва да бъде държано отговорно пред парламента\", казва Кристиан Жакоб от консервативната Републиканскa партия. Но \"Ройтерс\" припомня, че е малко вероятно кабинетът на Едуар Филип да бъде свалено, защото все още се ползва със значително мнозинство в парламента. Скандалът с високопоставен служител от охраната, заснет да бие цивилен на първомайските протести, повдигна въпроси за личната политическа отговорност на президента сред обвинения, че в администрацията се е знаело за случая, но той стана известен едва след разкрития на в.\"Монд\" седмици по-късно. Критиците наблягат и на \"неотзивчивостта на президента\", защото досега Макрон отказва официален коментар. Въпреки това говорителят на Елисейския дворец потвърждава, че са имали информация за случая още през май. Мълчанието на Макрон само увеличава вълната от въпроси без отговор и е сред причините за спада на популярността му до 32% според проучване на \"Ипсос\" (IPSOS).Това е понижение с 4 пункта спрямо юни и най-ниският резултат от септември 2017 г. насам. За разлика от много други европейски президенти френският има относително големи правомощия и отговорности особено в сферата на държавната сигурност. Това се смята за най-голямата политическа криза на Макрон от идването му на власт преди 15 месеца. От миналата седмица аферата е доминираща тема във френските издания и сериозно вреди на имиджа му. Още преди скандала Макрон често бе критикуван за \"монархичен стил на управление\", въздържането му от коментари и също така е наричан \"президентът на богатите\". Като опит да промени именно този си образ и да спечели одобрението на \"обикновените хора\" бе изтълкувано неотдавнашното му посещение и реч в село Сарлиак сюр Ил в икономически слаб регион в страната. Според \"Ню Йорк таймс\" във френското село президентът е общувал добре с местните, усмихвал се и се здрависвал с хората. Но журналистите, дошли да отразяват визитата, задавали множество въпроси за \"Аферата Бенала\". Той им отговарял с \"Не съм дошъл тук да видя вас\", \"Само вие сте заинтересовани от това\" или игнорирал провокативните въпроси.", "date": "2018.07.24", "title": "Скандалът с охранител на Макрон стигна до призиви за сваляне на правителството"}
{"url": "https://www.dnevnik.bg/skorost/2018/07/24/3286699_v_eko_rali_bulgariia_shte_ima_i_sustezanie_s/", "text": "Еко Рали България\" 2018, което е кръг от Световната купа на FIA за автомобили с електрическо задвижване, очаква рекорден брой екипажи в тазгодишното си издание, което ще започне в петък. Миналата година на старта застанаха 15 екологични превозни средства, а записванията за тазгодишното издание продължават. До момента участие са потвърдили екипажи от България, Сърбия, Франция, Испания и Италия. Сред тях е и действащият световен шампион и победител от миналогодишното издание на \"Еко-Рали България\" Валтер Кофлер (Tesla Model S). В надпреварата ще вземат участие и отбори на няколко общини и различни институции като Столичния инспекторат. В състезанието стартират и отбори на журналисти от българските медии. Голямата атракция ще е допълнителният клас за състезатели с електрически велосипеди, които ще се пробват по дългото и нелеко трасе из Искърското дефиле. \"Еко Рали България\" 2018 ще стартира в петък в 19 часа. Преди това – в 17 часа, ще се състои импровизирано изложение за електромобили, електрически велосипеди и мотоциклети. Желаещите ще могат да заявят и тест драйв на предпочитаната от тях екологична машина. В събота участниците в \"Еко Рали България\" 2018 ще се отправят към първите си състезателни етапи по изцяло новия маршрут на надпреварата, той преминава през Искърското дефиле и стига до курорта Вършец. Финалът се очаква в неделя около 17 часа.", "date": "2018.07.24", "title": "В \"Еко Рали България\" ще има и състезание с велосипеди на ток"}
{"url": "https://www.dnevnik.bg/photos/2018/07/24/3286415_fotogaleriia_svetovnite_snimki_na_denia_za_24_juli_2018/", "text": "Жена, спасена от лодка на миграционните служби близо до пристанището Тарифа, Испания.", "date": "2018.07.24", "title": "Фотогалерия: Световните снимки на деня за 24 юли 2018"}
{"url": "https://www.dnevnik.bg/sport/2018/07/24/3286778_levski_lukoil_privleche_bliznacite_ivanovi/", "text": "Левски Лукойл\" привлече двама от най-успешните български баскетболисти - близнаците Деян и Калоян Иванови. Двамата се завръщат в българското първенство след 13 години, в които обиколиха най-силните шампионати в Европа. След подписването с 32-годишните крила шампионите си поставиха за цел \"сериозен пробив\" в евротурнирите. \"Подписването с близнаците, които са българите с най-успешна и най-дългогодишна професионална кариера зад граница, е безспорен успех за нашия клуб и ясен знак за амбициите, които \"Левски Лукойл\" тепърва ще предявява на европейската сцена. И ръководството, и Иванови са обединени от амбицията и желанието за постигането на една обща цел - осъществяване на сериозен пробив в Европа\", заявиха от клуба. За последно братята Иванови играха в България през сезон 2005/2006, когато записаха 16 мача за родния си клуб \"Черно море\". Това е и последният път, когато двамата са били съотборници на клубно ниво. През сезон 2003/04, когато бяха само на 17 години, те играха заедно в \"Левски\", а следващия сезон изкараха в школата на руския \"Автодор\" (Саратов). През 2006 г. близнаците поеха в различни посоки. Деян Иванов подписа със \"Севиля\", а след това игра за още два испански отбора - \"Инка\" (Майорка) и \"Естудиантес\". Кариерата му премина и през няколко италиански клуба - \"Монтегранаро\", \"Бриндизи\", \"Торино\" и \"Варезе\", а на клубно ниво се е състезавал още за литовския \"Летувос\", хърватските \"Сплит\" и \"Задар\" и турските \"Беледие\", \"Газиентеп\" и \"Самсун\". За последно 205-сантиметровото крило играе за италианския \"Пистоя\". Калоян Иванов премина през 11 чуждестранни отбора. В най-силния си период - от 2006 до 2012 г. - той изкара шест сезона в Испания с \"Менорка\", \"Манреса\", \"Севиля\" и \"Аликанте\". След това игра за украинския \"Донецк\" и италианския \"Авелино\", а последните му години преминаха в турското първенство с екипите на \"Трабзон\", \"Бурса\" и \"Петким\". Калоян и Деян Иванови бяха част и от българския национален отбор  до 2013 г., когато се оттеглиха  окончателно заради \"негативни коментари и създаване на напрежение от недоброжелатели\" след  пропуснатия шанс за класиране  на европейското първенство. Преди това те имаха още няколко отказвания и връщания в тима. През 2005 г. двамата изведоха България до европейската титла в дивизия Б при младежите до 20 години. С участието на близнаците е свързано и  последното добро представяне  на мъжкия национален отбор - в Евробаскет 2011, когато българите останаха на четири точки от класиране за втората фаза. Оттогава тимът нито веднъж не се е класирал за голям шампионат. ", "date": "2018.07.24", "title": "\"Левски Лукойл\" привлече близнаците Иванови"}
{"url": "https://www.dnevnik.bg/biznes/2018/07/24/3286784_trump_otpusna_12_mlrd_dolara_za_zasegnati_ot/", "text": "Администрацията на Тръмп обяви, че ще отпусне значителна финансова помощ на земеделците, които са засегнати от ответните мерки срещу въведените от президента търговски мита, предаде \"Франс прес\". Министърът на земеделието Сони Пърдю съобщи, че те ще разчитат на 12 милиарда долара, защото са потърпевши от \"незаконните ответни мерки с мита\". Помощта е предназначена за производители на продукти като соя, свинско месо, плодове, ориз и мляко, които са засегнати от мита на търговски партньори на САЩ. Според служители на земеделското министерство помощта може да се отпусне без одобрение от Конгреса. Тя включва преки плащания за фермери, закупуване на хранителни излишъци и програми за създаване на нови пазари за износ.", "date": "2018.07.24", "title": "Тръмп отпусна 12 млрд. долара за засегнати от икономическата му политика земеделци"}
{"url": "https://www.dnevnik.bg/biznes/2018/07/24/3286791_prezidentut_na_egipet_otkri_tri_novi_elektrocentrali/", "text": "Президентът на Египет Абдел Фатах ас Сиси откри три електроцентрали на стойност 6 милиарда евро в рамките на проект за преодоляване на хроничния енергиен недостиг на страната, предаде \"Франс прес\", цитиран от БТА. Режимът на тока изигра важна роля в избухването на протестите, които през юли 2013 г. свалиха от власт ислямисткия президент Мохамед Морси. След избирането му през 2014 г. Сиси обеща да реши проблема със спиранията на тока. \"Има проблеми, които отдавна трябваше да са решени\", заяви днес Сиси при откриването на трите електроцентрали, което се предаваше пряко по националната телевизия. Централите са построени от германската фирма \"Сименс\" и ще произвеждат 14 400 мегавата електричество. Те се намират в провинциите Кафр аш Шайх и Бани Суайф, съответно северно и южно от Кайро, както и при бъдещата нова административна столица източно от Кайро. Според властите се очаква новите централи да произвеждат 25% излишък на електроенергия, което ще спести по един милиард долара годишно.", "date": "2018.07.24", "title": "Президентът на Египет откри три нови електроцентрали"}
{"url": "https://www.dnevnik.bg/biznes/companii/2018/07/24/3286803_ivanka_trump_spira_svoiata_marka_drehi_obuvki_i/", "text": "Иванка Тръмп съобщи, че ще сложи край на дейността на своята марка дрехи, обувки и аксесоари, чието развитие беше ограничила, за да избегне конфликти на интерес с длъжността си на съветник в Белия дом, предаде \"Франс прес\", цитирана от БТА. След покачване на продажбите през 2016 г. благодарение на кампанията за президентските избори марката пострада от избирането на Доналд Тръмп и редица вериги магазини решиха да се откажат от нея. \"След 17 месеца във Вашингтон не знам дали някой ден ще възобновя тази дейност, но знам, че до второ нареждане вниманието ми ще е върху това, което правя тук. Това е единственото правилно решение за моя екип и моите сътрудници\", се казва в изявление на Иванка Тръмп. Марката \"Иванка Тръмп\" бе лансирана в сегашния си вид през 2014 г. в партньорство с фирмата \"G-III Apparel Group\", която произвежда и доставя дрехи и аксесоари. Брандът е позициониран в сегмента на средната гама, на достъпни цени и е направила оборот от 47.3 милиона долара във финансовата година 2016/2017, която приключи през януари 2017 г. След избирането на баща й и назначаването й като съветник в Белия дом Иванка Тръмп запази мажоритарното си участие в марката, но я прехвърли в тръст, за да намали рисковете от конфликт на интерес. В декларация от март 2017 г. това участие се оценява на над 50 милиона долара, а приходите за изтеклата година са в графата от един до пет милиона долара. След встъпването в длъжност на Доналд Тръмп редица вериги магазини, сред които \"Нордстром\" и \"Нейман Маркус\" в САЩ и \"Хъдсън Бей\" в Канада, решиха повече да не продават стоки, носещи името на дъщерята на президента на САЩ.", "date": "2018.07.24", "title": "Иванка Тръмп спира своята марка дрехи, обувки и аксесоари"}
