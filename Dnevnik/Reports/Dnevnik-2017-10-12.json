{"url": "http://www.dnevnik.bg/sport/2017/10/12/3059013_rusiia_se_oplaka_che_antidopingovite_reformi_ostavat/", "text": "Русия е направила голям напредък в  антидопинговата си реформа , но той остава непризнат от международната общност, заявиха официални лица, свързани с управлението на спорта в страната. \"Нашите международни колеги са много слабо информирани за усилията, които страната ни полага в антидопниговата сфера в последно време. Нашите постижения остават заглушени. Това е много лошо\", каза Виталий Смирнов, който оглавява антидопинговата комисия, подкрепяна от правителството в Русия, цитиран от \"Ройтерс\". Той посочи, че са изготвени брошури на английски, за да може посланието за постигнатото в реформите да бъде разпространено. Смирнов се надява те да бъдат разпространени по време на международни спортни състезания, включително в тениса, плуването и атлетиката. \"За съжаление информацията (за реформите) не стига до никого\", допълни президентът на Руския олимпийски комитет Александър Жуков пред представителите на местните спортни федерации. \"Затова е важно вие да предоставите тази информация до международните федерации.\" Той призна, че Русия има още много работа, за да приключи реформата. Руската антидопингова агенция остава със спрени права след разкритията за злоупотреби, подкрепяни от държавата. Със спрени права са още Руската федерация по лека атлетика и местният параолимпийски комитет. Русия все още  е заплашена да пропусне параолимпийските игри в Пьончан 2018 .", "date": "2017.10.12", "title": "Русия се оплака, че антидопинговите ѝ реформи остават недооценени"}
{"url": "http://www.dnevnik.bg/zelen/2017/10/12/3058863_edna_chetvurt_ot_vrednite_gazove_v_sofiia_idvat_ot/", "text": "От всички автомобили, които се движат в София, 6.5% отделят твърде високи нива на замърсители във въздуха, като на тях се дължат почти една четвърт от вредните газове във въздуха. Това показват резултатите от измерванията на испанската лаборатория RSLab, които бяха направени в началото на септември на различни места в столицата. Данните бяха представени на конференцията Sofair, организирана от екипа програмата \"Зелена София\" към Столичната община. В продължение на две седмици екип на RSLab и компанията \"Капш\"  разполагаха на мобилни станция с датчик с  инфрачервени и ултравиолетови лъчи. Станциите отчитаха нивата на фини прахови частици, въглеводороди, въглероден окис и азотен оксид, които отделят автомобилите при движение и замърсяват въздуха. Резултатите показват, че най-вредни са бусовете в категория M1 с бензинови двигатели (с повече от 8 седящи места) и стандарт за изгорели газове Евро 2 и 3. Според данните макар и вредните автомобили да са едва 6.5%, те отделят почти 25% от всички вредни газове във въздуха на София. На тези автомобили се дължат 24% от въглеродния оксид, 20.2% от азотния оксид и 21 % от въгледоводора от всички вредни емисии. ", "date": "2017.10.12", "title": "Една четвърт от вредните газове в София идват от само 6.5% от автомобилите"}
{"url": "http://www.dnevnik.bg/sport/2017/10/12/3058763_federer_preletia_kum_chetvurtfinalite_v_shanhai_za_60/", "text": "Рекордьорът по титли от Големия шлем Роджър Федерер се класира с лекота за четвъртфиналите на турнира от сериите \"Мастърс\" в Шанхай. 36-годишният швейцарец имаше нужда от едва 60 минути за успеха с 6:4, 6:2 срещу Александър Долгополов. Федерер пласира 11 аса и загуби само девет от разиграните 46 точки в своите подавания. Той спаси единствения шанс за пробив, който се откри пред Долгополов, като в същото време реализира три от седемте си възможности. Маестрото записа пета победа от пет мача срещу украинеца, който заема 41-ото място в световната ранглиста. Долгополов, който беше единственият останал квалификант в Шанхай, продължава да няма спечелен сет срещу швейцареца. В спор за място на полуфиналите Федерер ще се изправи срещу Ришар Гаске. Французинът победи сънародника си Жил Симон с 7:5, 6:7 (5), 6:3. Другият четвъртфинал в долната половина ще противопостави Хуан Мартин дел Потро срещу Джон Иснър или Виктор Троицки. В горната половина световният номер 1  Рафаел Надал ще срещне Григор Димитров , а поставеният под №4 Марин Чилич ще играе с испанеца Алберт Рамос. Всички четвъртфинали ще се изиграят в петък. Мачът на Димитров и Надал е втори в програмата на централния корт и ще започне около 10.00 часа българско време.", "date": "2017.10.12", "title": "Федерер прелетя към четвъртфиналите в Шанхай за 60 минути"}
{"url": "http://www.dnevnik.bg/photos/2017/10/12/3058556_snimka_na_denia_ispaniia_chestva_nacionalniia_si/", "text": "Испания чества своя национален празник. На 12 октомври се отбелязва годишнината от стъпването на Христофор Колумб в Америка през 1492 г. В Мадрид денят бе отбелязан с голям военен парад. Испанците в различни градове използваха случая да демонстрират единство на фона на референдума в  , излизайки по улиците със знамената на Испания, Каталуня и ЕС. Снимката е от Барселона.", "date": "2017.10.12", "title": "Снимка на деня: Испания чества националния си празник"}
{"url": "http://www.dnevnik.bg/sviat/2017/10/12/3058822_sasht_obiaviha_che_napuskat_junesko_na_31_dekemvri/", "text": "Държавният департамент на САЩ съобщи официално, че страната прекратява членството си в ЮНЕСКО. Това ще стане на 31 декември и новината е една от най-неприятните за края на втория и последен мандат на генералния директор Ирина Бокова. В момента на обявяването на решението на Вашингтон тя потвърди, че в централата в Париж е получено официалното писмо на държавния секретар Рекс Тилърсън по този повод. Организацията коментира, че това е загуба за \"семейството на обединените нации\". \"Не беше лесно да вземем подобно решение. То отразява загрижеността на САЩ от растящите проблеми в ЮНЕСКО, необходимостта от фундаментална реформа на организацията и продължаваща антиизраелска позиция в ЮНЕСКО\", се казва в позицията на Държавния департамент. В нея се потвърждава, че страната ще поиска \"да останем ангажирани като наблюдател, за да допринасяме с гледните точки и опита на САЩ\". Ирина Бокова изрази \"дълбоко съжаление\" за оттеглянето на американците от Организацията на ООН за образование, наука и култура. До 2011 г. Вашингтон внасяше около 80 млн. долара годишно в бюджета на ЮНЕСКО, но след това спря вноските като протест срещу състоянието на организацията и антиизраелската ѝ политика. Това се равняваше на близо една пета от средствата. САЩ запазиха гласа си в 58-членния управителен съвет, който до утре трябва да избере наследника на Бокова и да го предложи за окончателно одобрение на Общото събрание през ноември.", "date": "2017.10.12", "title": "САЩ обявиха, че напускат ЮНЕСКО на 31 декември"}
{"url": "http://www.dnevnik.bg/sport/2017/10/12/3058469_falkao_prizna_che_e_informiral_igrachite_na_peru_za/", "text": "Нападателят на Колумбия Радамел Фалкао призна, че е говорил с футболистите на Перу, за да ги информира за резултатите от другите мачове, касаещи класирането на световното. \"Нищо повече\", каза той след породилите се подозрения, че е опитал да настрои играчите на съперника да запазят равенството, устройващо и двата отбора. Двубоят, който завърши 1:1, беше от последния кръг на световните квалификации в Южна Америка. Със спечелената точка Колумбия събра 27 и се класира директно за шампионата на планетата в Русия догодина. Перуанците завършиха с актив от 26 точки, които им отредиха пето място и ще играят бараж с шампиона на Океания Нова Зеландия. В края на мача Фалкао беше уловен от камерите да обикаля енергично около играчите на Перу и да говори с тях. \"Ние бяхме наясно какво се случва в другите мачове. Играехме с ясната представа за резултатите в останалите срещи и в този момент се опитах да кажа това (на перуанците). Нищо повече\", обясни нападателят на \"Монако\". Равенството между двата отбора остави Чили без квота за Русия 2018. Шампионите на Южна Америка завършиха с 26 точки, колкото има и Перу, но останаха шести заради по-лоша голова разлика, след като загубиха с 0:3 от Бразилия. \"Перу беше достоен съперник, бореха се през всичките 90 минути, също като нас. Мачът беше много оспорван, беше ни трудно\", добави голмайсторът на Колумбия. \"Колумбийците направиха опит да говорят с нас в последните пет минути. Те знаеха за резултатите в другите мачове, така ме запазихме резултатът, който ни беше необходим\", каза полузащитникът на Перу Ренато Тапия пред телевизия Panamericana. \"Говорих с Радамел, който ми каза, че и двата отбора се класираме, ако резултатът се запази, но това е футбол и ние играем за победа\", допълни 22-годишният играч на \"Фейенорд\".", "date": "2017.10.12", "title": "Фалкао призна, че е \"информирал\" играчите на Перу за добрите резултати от другите мачове"}
{"url": "http://www.dnevnik.bg/sviat/2017/10/12/3058831_vagit_alekperov_pone_oshte_10_godini_shte_ima_sankcii/", "text": "Ръководителят на \"Лукойл\" - най-голямата частна петролна компания на Русия, смята, че санкциите на Запада срещу Русия ще се запазят в следващите 10 години. Стратегическият план на компанията му също е основана на такава прогноза. Това разказва Вагит Алекперов в интервю за \"Файненшъл таймс\", цитирано от руски медии. \"Не разчитам в близките години санкциите да бъдат снети. А когато стане, това ще е продължителен и много сложен процес\", обяснява шестият (според сп.\"Форбс\") по богатство руснак с около 14.5 млрд. долара лично състояние. Той допълва, че още при първите санкции преди 3 години разговарял във Вашингтон със служител, отговарящ в администрацията за санкциите. \"Каза ми, че ако Русия направи това и това, САЩ ще отвърнат по такъв и такъв начин. Отвърнах му: Страната ми няма да ви остави без работа.\" \"Лукойл\" е сред засегнатите от ембаргото заедно с гиганти като \"Роснефт\", \"Газпром нефт\", \"Газпром\" и \"Сургутнефтегаз\". Алекперов казва още, че не иска цената на петрола да се връща на 100 долара за барел, тъй като това ще се превърне в проблем за целия отрасъл. \"Искаме цените предвидимо да се държат около 55-60 долара за барел поне в следващите 10 години. Тогава ще са щастливи и производители, и потребители.\"", "date": "2017.10.12", "title": "Вагит Алекперов: Поне още 10 години ще има санкции срещу Русия"}
{"url": "http://www.dnevnik.bg/bulgaria/2017/10/12/3058874_sudebniiat_suvet_uvolni_i_zam-raionniia_prokuror_na/", "text": "След районния прокурор на Варна Цветанка Гетова прокурорската колегия на Висшия съдебен съвет (ВСС) освободи от длъжност и заместничката й Милена Даскалова. Причина за уволненията стана скандала от 13 март т.г., когато за двете беше установено, че са употребили голямо количество алкохол в работно време. Както в случая с Гетова преди седмица, уволнението на Даскалова също е било подкрепено от всички 11 членове на прокурорската колегия на Висшия съдебен съвет. В съобщение на държавното обвинение от 13 април т.г. беше упоменато - по вид, марка и количество, както и точният час на влизане на двете прокурорки в ресторант във Варна - 13.38 ч. на 13 март. След като пристигат в заведението, срещу тях е подаден сигнал, че прокурори на ръководни позиции употребяват алкохол в работно време извън прокуратурата. На място в заведението пристигнали за проверка прокурори от Апелативната и Окръжната прокуратура във Варна. \"Те установили, че действително Гетова и Даскалова се намират в заведението и употребяват алкохол, беше записано в съобщението на държавното обвинение. Снети са били обяснения от сервитьорите в ресторанта и е изискан касов бон за консумираните от Гетова и Даскалова храни и напитки.\" В хода на проверката било установено, че до 15.30 ч. прокурорите Гетова и Даскалова са направили Въпреки че са били проверени Гетова и Даскалова останали в заведението до 21 часа и си Срещу уволнените прокурори има и още едно дисциплинарно дело, заведено за случай от края на м. г. Тогава пак от съобщение на прокуратурата стана ясно, че Гетова и заместничката й са въздействали върху жена да оттегли жалба срещу мъж, за когото тя твърди, че я е заплашил с убийство. Името на мъжът не беше съобщено, но по-късно стана ясно, че това е варненецът Влади Ковачев, осъждан за групово изнасилване в процес, станал известен като случая \"Черна котка\", за убийството на съпругата си Анелия и лихварство. На 11 декември м.г., жена сигнализирала в Първо районно управление на МВР във Варна, че мъжът, с когото преди години е живяла на семейни начала и е баща на двете им деца, й е Разследващият полицай уведомил Районната прокуратура – Варна. Прокурор Цветанка Гетова в качеството си на административен ръководител изпратила дежурния прокурор с указания да участва в разпита на пострадалата. Малко по-късно в сградата на районното управление пристигнали Гетова и заместничката й Милена Даскалова, провели среща с началника на полицейското управление, от когото се поинтересували за хода на разследването по делото за закана с убийство. Веднага след това влезли в кабинета, в който разследващият полицай и дежурният прокурор провеждали разпита на пострадалата, и го прекъснали, като прочели записаното до момента в протокола за разпит. След като се запознали с текста в протокола, воден до този момент. След това Гетова и Даскалова започнали да задават въпроси на свидетелката. Даскалова си позволила да каже, че ако този мъж я удари, може да я остави Според съобщението на прокуратурата Гетова и Даскалова разпоредили на разследващия полицай и дежурния прокурор да напуснат кабинета, а когато останали насаме със свидетелката, Даскалова й заявила, че с подадената жалба може да вкара в затвора мъжа, от когото се оплаква, а \"той имал достатъчно хора и познати\", както и че не това е начинът да се защити, защото заплашилият я може да продължи да я тормози. Позволила си дори препоръка към свидетелката \"да размисли много добре и по-спокойно дали да подава сигнал срещу него\". На следващия ден Дадените предния ден показания обяснила със силна емоция и необмислена постъпка и заявила, че не изпитва опасения за себе си. Преди няколко години Гетова стана популярна с това, че прие лидера на \"Атака\" Волен Сидеров след инцидента на летище Варна, при който той удари полицай. Тогава  етичната комисия на прокуратурата  прие, че тя не е извършила нарушение и че е приела народният представител, за да му окаже съдействие.", "date": "2017.10.12", "title": "Съдебният съвет уволни и зам.-районния прокурор на Варна Милена Даскалова"}
{"url": "http://www.dnevnik.bg/bulgaria/2017/10/12/3059012_komisiiata_po_otbrana_othvurli_vetoto_na_prezidenta/", "text": "Комисията по отбрана прие повторно промените в Закона за отбраната и въоръжените сили с 12 гласа \"за\", 7 \"против\", предаде агенция \"Фокус\". Така беше отхвърлено ветото,  което президентът Румен Радев наложи  върху промените в закона. \"Против\" гласуваха само депутатите от БСП. Председателят на парламентарната комисия по отбрана ген. Константин Попов заяви, че мотивите на президента за връщането на закона не са основателни и достатъчно правно регламентирани. Той изрази надежда, че мотивите не са политически мотивирани.", "date": "2017.10.12", "title": "Комисията по отбрана отхвърли ветото на президента върху военния закон"}
{"url": "http://www.dnevnik.bg/sport/2017/10/12/3058853_shveicarskata_prokuratura_razsledva_bivsh_shef_na_fifa/", "text": "Швейцарската прокуратура повдигна обвинение срещу бившия генерален секретар на ФИФА Жером Валке и президента на ПСЖ и изпълнителен директор на BeIN Media Group  Насер ал Хелайфи  във връзка с придобиването на медийните права за световните първенства по футбол. Според съобщение на офиса на главния прокурор на Швейцария наказателното производство е образувано на 20 март 2017 г. по подозрение за подкупване на частни лица, измами, недобросъвестно управление и фалшифициране на документ. \"Предполага се, че Жером Валке е приел неоснователно материални предимства и облаги от бизнесмен от спортния сектор във връзка с присъждането на медийни права за някои страни на световните първенства по футбол през 2018, 2022, 2026 и 2030, както и от Насер ал Хелайфи за световните първенства през 2026 и 2030 г.\", гласи съобщението на прокуратурата на Швейцария. Разследването срещу Валке започна още през март 2016 г., когато офисът на главния прокурор му повдигна обвинение в лошо управление. Това производство все още продължава. Новата процедура е открита въз основа на констатациите, получени при предишното производство. Представители на  Валке  вече са били разпитани, като той е привлечен като обвиняем, а в сътрудничество с органите във Франция, Гърция, Италия и Испания са претърсени различни имоти. \"Към днешна дата са получени 180 сигнала от специализирания орган MROS (Офис за отчитане на пари от злоупотреби). Освен това прокуратурата провежда около 25 наказателни производства в поредицата разследвания във връзка с футбола и понастоящем анализира конфискуваните документи, съдържащи около 19 терабайта данни\", гласи съобщението на прокурорите. Това не е първо провинение на Валке, който е подсъдим за злоупотреба със служебно положение. През миналата година той беше глобен със 100 хил. швейцарски франка от Етичната комисия към ФИФА и отстранен от всякаква футболна дейност за 12 години. Ал Хелайфи е президент на ПСЖ и шеф на консорциума  \"Катар спортс инвестмънт\" , който е собственост на катарската кралска фамилия.", "date": "2017.10.12", "title": "Швейцарската прокуратура разследва бивш шеф на ФИФА и президента на ПСЖ"}
{"url": "http://www.dnevnik.bg/bulgaria/2017/10/12/3058708_izslushvaneto_za_direktor_na_bta_se_fokusira_vurhu/", "text": "С единодушие комисията по култура и медии в парламента препоръча Максим Минчев за генерален директор на Българската телеграфна агенция (БТА). Минчев, който заема поста от 2003 г., а по приетия през 2011 г. закон за БТА има право на още един 5-годишен мандат, бе единствен кандидат. Той бе  предложен от ГЕРБ. В изложението си пред депутатите Минчев очерта два приоритета - развитието на видеоновините, с преквалификация на журналистите от пишещи в снимащи, и увеличаването на кореспондентите в страната и чужбина, с евентуално разкриване на пресклубове в държави с големи български малцинства като Македония, Украйна, и САЩ.Според директора разширяването на центровете на БТА из страната е ефективно, като чрез наеми и реклама те издържат кореспондентската мрежа и дори печелят. Размерът на държавното финансиране на агенцията (4,8 млн. лв. за 2017 г.), не бе дискутиран. За предстоящото българско председателство на Съвета на ЕС БТА готви серия събития и нов мултимедиен център. Тя ще продължи да предоставя бързи, точни и безпристрастни новини и е естественият партньор на държавата и правителството в разпространението на информация за България, обобщи Минчев. Коментарите и въпросите на депутатите се фокусираха основно върху втората функция. От \"Воля\" питаха дали агенцията ще подпомогне за учредяването на български медии в чужбина, а от \"Обединени патриоти\" я поздравиха за \"патриотичната й дейност\" в разкриването на пресклуб в Босилеград (Сърбия). Седмица след като вицепремиер и депутат от управляващата партия  заплашиха телевизионен водещ в ефир , вътрешните предизвикателства пред медиите не бяха предмет на обсъждането, въпреки че в комисията членуват завишен брой журналисти (Елена Йончева и Александър Симов от \"БСП за България\", дългогодишният пиар на ДПС и журналист Велислава Кръстева). Единствено председателят й Вежди Рашидов отбеляза, че се наблюдава \"един разрив между общество, политици и медии, това е недопустимо в бъдеще да продължава така, каквото и да се е случило, каквото и да сме си говорили, трябва да работим за диалог помежду ни, защото всички заедно представяме българската държава.\" Той благодари на БТА за лоялността й към българската държава. Максим Минчев е завършил журналистика в Лвов, Украйна, бил е заместник-главен редактор на програма \"Христо Ботев\" на Националното радио и редактор и водещ в \"Свободна Европа\", както и в различни вестници и списания. Оглавява телеграфната агенция от 14 години, а от година е генерален секретар на Световния съвет на информационните агенции, чийто следващ конгрес ще се проведе в София през 2019 г. Кандидатурата на Максим Минчев трябва да бъде гласувана в парламента до 21 октомври.", "date": "2017.10.12", "title": "Изслушването за директор на БТА се фокусира върху \"патриотичната\" й дейност"}
{"url": "http://www.dnevnik.bg/photos/2017/10/12/3058730_fotogaleriia_neonacisti_goriha_katalunski_flagove_v/", "text": "Хиляди каталунци, които искат областта им да остане в Испания, отбелязаха с шествие в Барселона днешния национален празник на Испания. Крайнодесни демонстранти гориха каталунски знамена в столицата на автономния регион.", "date": "2017.10.12", "title": "Фотогалерия: Неонацисти гориха каталунски флагове в центъра на Барселона"}
{"url": "http://www.dnevnik.bg/sviat/2017/10/12/3058891_lg_otkriva_nai-golemiia_v_evropa_zavod_za_baterii_za/", "text": "LG Chem - поделение на южнокорейския гигант LG, обяви, че изгражда в Полша най-големият в Европа завод за литиево-йонни батерии за автомобили, който ще заработи през 2018г. Решението се възприема като решително включване в задаващото се масово производство на електромобили. Компанията не съобщава кои ще са потенциалните ѝ клиенти, но производители в съседна Германия като VW Group, Daimler и BMW планират в следващите години да изкарат на пазара десетки електрически модели. Основните причини са бързо намаляващите цени на батериите и натискът за намаляване на вредните емисии. Европа, обаче, няма мащабно производство на такива акумулатори, поради което тези компоненти се внасят основно от Китай и Южна Корея. Това дава сериозно предимство на азиатците още в началото и затова растат призивите на Стария континент да се изгради собствена индустрия за разработване и производство на акумулатори. LG Chem планира да вложи 5.9 млрд. злоти (1.38 млрд. евро) в завода край южния полски град Вроцлав. Той се намира на 190 км от границата с Германия, където само VW Group планира за по-малко от 10 години - до 2025г., да продаде 3 милиона електромобила. Южнокорейците очакват предприятието им да произвежда до 100 000 акумулатора годишно, за което ще наеме 2500 работници. Още не е ясно какъв модел батерии ще се произвеждат тук, дали това ще става \"от нулата\" или някои компоненти ще се внасят. В завода ще има и звено за изследвания и разработки с около 400 инженери от различни специалности като автоматизация, химия и информационни технологии. \"Ройтерс\" обръща внимание, че все пак обектът няма да е внушителен по световните стандарти. Ако се има предвид типичният капацитет на кола от типа на Nissan Leaf, то 100 000 акумулатора се равняват на 4 гигаватчаса годишно. Това е малко над 10% от производствения капацитет, който т.нар. Гигафабрика на \"Тесла\" (Tesla) очаква да достигне догодина. Цените на батериите бързо намаляват - по оценки на банка \"Барклис\", ако през 2010г. киловатчас е струвал над 1000 долара, през миналата година той е бил около 227 долара. През 2016г. едва 0.2% от колите в Европа са били изцяло електрически, но Великобритания и Франция казват, че от 2040г. ще забранят напълно продажбите на коли с двигатели на петрол., а големи градове като Париж обмислят до 2030г. да спрат допускането на такива автомобили на своя територия. Полският завод на LG може да не се задържи дълго европейски шампион. През септември шведската АВВ обяви, че влиза в съвместно дружество за изграждане на предприятие за литиево-йонни батерии с годишно производство, еквивалентно на 32 гигаватчаса към 2023г, а това е вече 90% от максималната цел, която си поставя Гигафабриката. Проектът \"Нортволт\" (Northvolt) се ръководи от бивш мениджър в \"Тесла\" и планира да изгради Гигафабрика в Европа, но още не е известно името на предпочитаната страна.", "date": "2017.10.12", "title": "LG открива най-големия в Европа завод за батерии за електромобили"}
{"url": "http://www.dnevnik.bg/citat_na_deniia/2017/10/12/3058924_citat_na_denia_oshte_ot_vremeto_na_dogan_v_dps_sme/", "text": "Това каза днес по Би Ти Ви депутатът от ДПС и бивш министър на екологията в кабинета на Пламен Орешарски Станислав Атанасов. Изявлението му беше по повод скандалите около назначенията в община Хасково. Коментирайки поведението на Валери Симеонов, Атанасов посочи, че националисти явно мислят да се изправят срещу всички, за да останат на власт. \"Все повече групи от българското общество ще стават мишена на езика на омразата и това ще ги групира срещу правителството\", посочи депутатът от ДПС.", "date": "2017.10.12", "title": "Цитат на деня: Още от времето на Доган в ДПС сме срещу роднинските назначения"}
{"url": "http://www.dnevnik.bg/bulgaria/2017/10/12/3058828_sudiia_zapodozria_shefa_si_v_korupciia_po_delo/", "text": "Председателят на Софийския апелативен съд Даниела Дончева е публично заподозряна в корупционно действие от съдията в Търговското отделение на същия съд Милен Василев. Това е видно от окачено в коридора на съда заявление на Василев, в което той открито обвинява Дончева в действия \"със силен корупционен мирис\". В заявлението си съдията съобщава, че му е било разпределено на случаен принцип търговско дело свързано с обявената в несъстоятелност КТБ, но е било иззето със заповед на Дончева заедно с всички дела на неговия съдебен състав. \"Неистини по мой адрес няма да коментирам\", заяви съдия Дончева, цитирана от пресслужбата на САС. Според \"Капитал\" става дума вероятно за дело срещу свързаната с Цветан Василев фирма \"Евробилд 2003\", в чиито активи е сградата на бившата банка на площад \"Гарибалди\". Дружеството в момента е под контрола на основния свидетел срещу Василев - Бисер Лазов. Срещу \"Евробилд 2003\" през 2015 г. в Кюстендилския окръжен съд е заведено дело за признаване на вземане от неизвестно дружество (решението на съда е със заличени данни). Искът е отхвърлен и така делото стига до Софийския апелативен съд. Според описаната от Василев фактология на 26 май 2017 г. той е бил определен на случаен принцип за докладчик по делото, \"имащо за предмет установителен иск на значителна стойност - над 102 млн. лв.\" Делото е било насрочено от съдия Василев за 27 септември, като същия ден според съдията Заседанието все пак се провежда, но не е била готова съдебно-счетоводната експертиза и делото е отложено за ново разглеждане. На 3 октомври, след като зам.-председателят на съда и шеф на Търговското отделение Стефан Гроздев встъпи като член на Висшия съдебен съвет и освобождава състава си, Дончева, която гледа граждански, а не търговски дела, премества съдия Милен Василев на мястото на съдия Гроздев и поема делата на съдия Василев. Включително и цитираното от него дело за 102 млн. лв. \"Вие ме махате от 6-и състав и слагате себе си на мое място, като изземвате всички досега разпределени ми по законния ред и висящи дела - очевидно преследвайки две цели: 1) да се накаже този, който много знае (много плоско от ваша страна); 2) да овладеете делата, на които аз съм бил докладчик измежду които (каква случайност) и въпросното търговско дело №2832/2017 г. с предмет иск за 102 млн. лв., към което вече сте проявявали нездрав интерес\", пише в заявлението, визирайки това че Дончева вече веднъж е изискала делото.", "date": "2017.10.12", "title": "Съдия заподозря шефа си в корупция по дело свързано с КТБ"}
{"url": "http://www.dnevnik.bg/sviat/2017/10/12/3058914_hamas_i_fatah_se_pomiriavat_abas_shte_upravliava_i_gaza/", "text": "Съперничещите си основни палестински движения, \"Фатах\" и \"Хамас\", подписаха днес в Кайро споразумение за окончателно помирение, предадоха агенциите ТАСС и \"Ройтерс\". Ръководителите на двете делегации сложиха подписите си в присъствието на представители на египетското разузнаване, с чието посредничество бяха водени преговорите. Споразумението предвижда не по-късно от 1 декември да бъде формирано палестинско правителство на националното съгласие, което да управлява и на Западния бряг на река Йордан, и в ивицата Газа. Преди това, единственият контролно-пропускателен пункт на границата между крайбрежния анклав и Египет ще премине на 1 ноември под контрола на палестинския президент Махмуд Абас. През юли 2007 г. ислямисткото движение \"Хамас\", което е признато за терористичина групировка от Запада и Израел, пое със сила управлението в ивицата Газа. Признатата от международната общност палестинска автономна власт начело с Абас запази контрол само над Западния бряг. Оттогава отношенията между \"Хамас\" и движението на палестинския президент \"Фатах\" бяха крайно напрегнати, а всички опити за помирение между тях се провалиха. Миналия месец обаче групировката се съгласи да предаде административната власт в Газа на съперниците си, основно заради страх от политическа и финансова изолация, след като основният ѝ спонсор Катар изпадна в тежък дипломатически конфликт, припомня агенция \"Ройтерс\". 3000 служители по сигурността на \"Фатах\" ще се присъединят към полицията в Газа, но \"Хамас\" ще остане най-мощната въоръжена палестинска групировка със своите около 25 000 добре екипирани бойци. Тя е водила три войни срещу Израел от 2008 г. насам.", "date": "2017.10.12", "title": "\"Хамас\" и \"Фатах\" се помиряват, Абас ще управлява и Газа"}
{"url": "http://www.dnevnik.bg/sport/2017/10/12/3058160_grigor_dimitrov_sreshta_kueri_v_bitka_za_miasto_na/", "text": "Григор Димитров излиза срещу Сам Куери в битка за място в четвъртфиналите на турнира от сериите \"Мастърс\" в Шанхай. Двубоят между 26-годишния българин и 30-годишния американец е първи на централния корт и ще започне в 7.00 ч. Димитров има две победи в досегашните си два мача с Куери. Първата им среща беше 2013 г. в осминафиналите на турнира във Вашингтон - 6:3, 6:2. Втората беше през 2015 г. в първия кръг в \"Куинс\" и завърши с обрат за българина - 4:6, 6:3, 6:4. Оттогава обаче американският показа впечатляващ прогрес. През този сезон той спечели две титли, стигна до върховото в кариерата си 15-о място в световната ранглиста, надгради миналогодишния четвъртфинал на \"Уимбълдън\" с полуфинал и беше част от финалната осмица на US Open. Високият 198 см тенисист от Сан Франциско притежава един от най-мощните и ефективни сервиси в света. Мачът ще бъде истински тест за ретурите на Димитров, който за пръв път в кариерата си стигна до третия кръг в Шанхай. Българинът, който е поставен под №6, започна участието си в турнира с инфарктен обрат срещу друг американец - Райън Харисън. Световният номер 9 загуби първия сет, изоставаше с 2:4 в третия, а след това изглеждаше обречен при 3:6 в тайбрека. Той обаче показа характер и спечели с 3:6, 6:3, 7:6 (6) след 153-минутна битка. Поставеният под №10 Куери стартира с победа срещу своя сънародник Франсис Тиафо - 6:3, 7:6 (7). Това беше първата му победа в Шанхай от 2012 г., когато направи най-доброто си представяне в турнира - трети кръг. При предишните си три участия той неизменно отпадаше в първия кръг. Победителят от третия мач между Димитров и Куери ще играе в четвъртфиналите със световния №1 Рафаел Надал или Фабио Фонини. Испанецът и италианец излизат на централния корт днес след 13.00 ч. Освен възможност за нов мач срещу Надал, успех срещу Куери ще осигури на Димитров огромна крачка към финалите на АТП в Лондон. Българинът е пети в ранглистата за сезона и е съвсем близо до дебютно участие в надпреварата на осемте най-добри. Той има 3365 точки, а Куери засега е първи под чертата с 2525 точки. От турнира вече отпаднаха Давид Гофен и Пабло Кареньо Буста, които към момента заемат последните две места, даващи право на участие в Лондон. Аут са още Кевин Андерсън, Ник Кириос и Роберто Баутиста Агут, които се намират веднага след Куери. Битката за Лондон  4. Доминик Тийм (Австрия) - 3725 5. Григор Димитров (България) - 3365 6. Марин Чилич (Хърватия) - 3265 7. Давид Гофен (Белгия) - 2750 8. Пабло Кареньо Буста (Испания) - 2605 ------------------------------------- 9. Сам Куери (САЩ) - 2525 10. Кевин Андерсън (Южна Африка) - 2325 12. Ник Кириос (Австралия) - 2010 13. Томаш Берих (Чехия) - 2005 14. Роберто Баутиста Агут (Испания) - 1925 15. Джон Иснър (САЩ) - 1905", "date": "2017.10.12", "title": "Григор Димитров среща Куери в битка за място на четвъртфиналите в Шанхай"}
{"url": "http://www.dnevnik.bg/bulgaria/2017/10/12/3057679_3h8000_planira_boian_petrov_prez_2018_g/", "text": "- Тези изкачвания винаги са 50:50 и никога не живея с усещането, че всичко ми е в кърпа вързано. Даже, напротив. За да се държиш жив, в готовност да скочиш като звяр, имаш нужда от несигурност. И така го усещам - че трябва да положиш усилие, за да не си го представиш изкачен. По-скоро обратното – да стои като мигаща червена лампичка до финала. - Испанецът Карлос Сория е за седми път на Даулагири. Оплакваха се от прекалено много сняг, лека лавинна опасност. В началото имаше много сняг наистина, но той беше до лагер 3 и там изведнъж се оказа, че вятърът е отвял всичко. Имаше обаче смазани палатки, които стават почти неизползваеми. Затова моят подход е да държа винаги събрана палатката си и като пристигна, я разпъвам наново. Просто се чудя защо си оставят разпънати палатките. - Не беше голямо присъствие, имаше един ирландец и австралиец, но те рано се отказаха. Върхът изкачихме аз, руснакът Юрий Круглов и наскоро един италианец и швейцарец. Четири изкачвания за целия сезон. - По всяка вероятност има поне пет-шест души с 10 или повече осемхилядници. Въпросът е дали в момента всички те полагат усилия да ги свършат. Сега правя това проучване. Следя конкуренцията, но няма достатъчно информация, не е ясно дали не са се отказали. - Няма противопоставяне, нито перчене или пренебрежение един към друг, но в един момент всичко лъсва. В деня на атаката става ясно кой как дърпа. Накрая няма поздравления за безкислородните, че са го направили по-бързо и по-чисто. Повечето снимки на върха са без кислородни маски и раници и от снимката може да заключиш, че това е изкачване без кислород. - Явно тези слабости, характерни за низините, си продължават и там. В случая човек не се пречиства от планината и усещам, че какъвто си е долу пренася поведението си и горе. Ако е скатавка долу, горе е още по-голяма. Ако долу се раздаваш, и горе го правиш. Установил съм, че планината не ги прави по-добри. Така се получава. - Времето на държавно спонсорираните експедиции отдавна приключи, няма и да се върне. Последната национална експедиция беше за Еверест през 2004 г. В малките групи е настоящето и бъдещето, които си намират собствено финансиране и собствени прозорци за изкачване. Това лято беше много успешно с изкачения от Богдан и Иван Манаслу и Наско Скатов с Лхотце и Еверест. Четирима души на пет осемхилядника за една година. Отдавна не сме имали такова постижение. Тук помогна и времето през есенния сезон в Хималаите и всички се възползвахме. - Не може да се каже събрах еди-колко си бройки от насекомите, просто добавих и Даулагири към списъка с изследваните върхове. Няма музей в света, който има толкова богата сбирка насекоми - от десет осемхилядника. Описвам последните находки и скоро ще са разпратени по специалистите за разпределяне. - Шиша Пангма е изцяло в Тибет, а на Еверест ще направя опит по тибетския му северен ръб. И двата върха може да се комбинират спокойно без сериозни логистични комбинации. Главният връх на Шиша Пангма все още няма българско изкачване, така че ако го изкача, ще знаем, че българите вече сме стъпвали на всички осемхилядници. - Не мога да го направя, защото Лхотце е в Непал, а пролетта съм в Тибет и става много скъпо, ако пролетта се опиташ да направиш и Лхотце. За него и за Еверест, погледнати от юг, трябва да се премине през ледопада Кхумбу. Екипът от шерпи, които проправят пътя там, искат по около 10 хил. долара, които ако трябва да се платят от един човек, много оскъпяват експедицията. Затова реших Еверест и Шиша Пангма през пролетта, а за Чо Ойю се готвя наесен. Ако имам късмет, края на проекта го виждам през 2019 г.", "date": "2017.10.12", "title": "3х8000 планира Боян Петров през 2018 г."}
{"url": "http://www.dnevnik.bg/bulgaria/2017/10/12/3057837_sudebniiat_suvet_shte_reshi_kakvo_da_pravi_s_izbora_za/", "text": "След като миналата седмица се  осведоми , че президентът Румен Радев е  върнал  процедурата за избор на председател на Върховния административен съд, Висшият съдебен съвет (ВСС) днес и ще обсъди какво да предприеме. Съставът трябва да обсъди дали да прегласува само избраният Георги Чолаков, дали да прегласува и двамата кандидати - Чолаков и Соня Янкулова, или да открие изцяло нова процедура. Указът на Радев, с който процедурата се връща в съвета,  беше публикуван в  броя на \"Държавен вестник\" от петък. Според Закона за съдебната власт \"когато президентът на републиката откаже да назначи предложен от пленума на Висшия съдебен съвет кандидат и няма повторно направено предложение за същия кандидат, новият избор се извършва при условията и по реда на ал. 1 - 12\". Според Правилата за избор на председателите на ВКС и ВАС и главен прокурор, приети от предишния състав на ВСС, ако президентът не подпише указа, тогава се пристъпва към откриването и провеждането на изцяло нова процедура. Миналата седмица представляващият съдебният съвет Боян Магдалинчев и бивш заместник-председател на ВАС, който публично заяви, че ВСС трябва само да прегласува, каза, че крайното решение ще бъде взето от съвета. Георги Чолаков, който междувременно зае мястото на Боян Магдалиннчев, беше избран на 11-ти септември от стария Висш съдебен съвет с 20 гласа \"за\". За Соня Янкулова, съдия от ВАС гласуваха петима от членовете на съвета. Мотивът, с който Радев върна процедурата, беше че е трябвало новият кадрови орган на Темида, да проведе избора. Възможно е съветът да реши да прегласува само Чолаков и той да не събере необходимите 17 гласа \"за\". Тогава процедурата ще започне отначало.", "date": "2017.10.12", "title": "Съдебният съвет ще реши какво да прави с избора за председател на Върховния административен съд"}
{"url": "http://www.dnevnik.bg/skorost/2017/10/12/3058082_nai-prodavaniiat_elektromobil_v_sveta_oficialno_stupi/", "text": "Най-продаваният електромобил в света официално присъства на българския пазар от вчера. \"Нисан Лийф\", намерил близо 300 хиляди купувачи от лансирането си преди седем години до днес, дебютира в своето второ поколение. Българската премиера става факт само девет дни след първото показване на модела в Европа на 2 октомври в Осло. Пред широката публика в България, колата ще дебютира на автосалона в София, които се открива в събота. У нас е японско изпълнение на \"Лийф\" - с десен волан. Причината е, че все още няма произведени автомобили с ляв, но от \"Рено Нисан България\" са искали да покажат електромобила на най-престижния автомобилен форум в страната. \"Когато излезе \"Нисан Лийф\", конкурентите ни обявиха за луди, но днес всички те вървят по нашите стъпки\", коментира при представянето на колата генералният мениджър на \"Рено Нисан България\" Рено Пирел. Той допълни, че колите на ток ще определят бъдещето на автомобилната индустрия. Над 3.5 млрд. навъртени километри Първото поколение на \"Лийф\"  се предлагаше на 49 пазара и колите от него са навъртели над 3.5 млрд. километра без нито един сериозен инцидент, свързан с батерията, каза още Пирел. \"Ние от \"Нисан\" имаме две предимства, които конкурентите, като \"Тесла\", нямат. Той като това е най-продаваният автомобил, имаме обратна връзка, която да ни позволи да подобрим колата. Освен това, разполагаме и с 84 години опит в конструирането и производството на автомобили\", каза още ръководителят на \"Рено Нисан България\". Второто поколение на \"Нисан Лийф\" е дълго 4.48 метра или с три сантиметра повече от предшественика. Широчината е 1.79 метра, а височината 1.54 метра. Междуосието е с 2.7метра, като остава без промяна спрямо предходната генерация. Просветът е 15 сантиметра, а коефициент на въздушно съпротивление 0.28. По-мощен и с по-голям пробег  Електрическият мотор на новия \"Нисан Лийф\" е с 40 к.с. по-мощен от този на предшественика (150 конски сили и 320 Нм). Следващата година ще бъде пусната и версия на модела с по-мощен мотор и батерия с увеличен капацитет. Сегашната батерия е литиево-йонна с капацитет 40 киловатчаса и осигурява до 380 километра пробег, или с 40% повече от предшественика. Тя се зарежда от стандартен контакт за 16 часа, а от станции за бърз заряд, възстановява 80% от заряда си за 40 минути. В салона има пет места, като прави впечатление, че той изглежда много по- изискан. Това е постигнато благодарение на използването на по-висококачествени материали и внимание към детайла. Почти автономен Конфигурацията на дисплея на приборното табло е променена, за да се осигури по-лесно възприемане на знаците от технологията Safety Shield, която обединява подпомагащите водача системи. \"Нисан Лийф\" е снабден с адаптивен автопилот, който може да следва избраната лента на движение и темпото на колоната без водачът да е ангажиран с управлението на колата. Паркирането пък се улеснява от система, която сама вкарва колата в избраното паркомясто. От \"Нисан\" обръщат внимание и на иновацията \"И-педал\" (e-Pedal), благодарение на която, при отпускане на педала на газта, колата автоматично започва да намалява плавно, все едно е натисната спирачката. По този начин се зареждат и батериите на колата с регенерираната енергия. Благодарение на тази иновация, педалът на спирачката ще се използва само при нужда от рязко спиране. Освен това, при пуснат педал на газта, колата остава на място, независимо от наклона на пътя. Мини електроцентрала \"Нисан Лийф\" е снабден и с технологията Vehicle-to-Grid (V2G), която дава възможност батериите на автомобила да се ползват като своеобразни депа за електроенергия, която се ползва при нужда. Така колата се превръща в алтернативен източник на доходи, тъй като токът може да бъде продаден на доставчици на енергия. \"След като веднъж тази технология навлезе масово на пазара, V2G ще промени правилата на играта за собствениците на електрически автомобили \"Нисан\", тъй като те ще станат активни участници на енергийния пазар, посочват от компанията. Въпреки че не се предлагаше от дилърите на \"Нисан\" в България \"Лийф\" не е непознат в страната. Първата генерация на колата можеше и може да се купи от фирмата  еМобилити Интернешънъл . Не на последно място, автомобилът беше внасян и от автокъщите, като употребяван, от други европейски страни. По последни данни в момента в България се движат около 500 изцяло електрически превозни средства. За момента единственият бонус за собствениците на коли на ток е, че не плащат местен данък, който е символичен. Освен това в София, Пловдив и още няколко града колите на ток могат да паркират безплатно в зоните за платено паркиране. През седмицата от Асоциацията на автомобилните производители и техните оторизирани представители в България (ААП)  настояха държавата да въведе субсидия  от 5000 евро за електромобил и 2500 евро за плъгин хибридни модели. Друго искане е за колите на ток да не се плаща ДДС, което ще намали цената им с 20%. В Румъния от тази година купувачите на електромобил могат да разчитат на държавна помощ от 10 000 евро, а тези, предпочели плъгин хибрид, получават 4400 евро.", "date": "2017.10.12", "title": "Най-продаваният електромобил в света официално стъпи в България"}
{"url": "http://www.dnevnik.bg/bulgaria/2017/10/12/3057956_akciia_za_nezabavna_reforma_v_detskoto_pravosudie_shte/", "text": "Акция с искане за незабавна реформа в детското правосъдие и отмяна на 60 - годишния закон за борба с противообществените прояви на малолетни и непълнолетни ще се проведе в София. Организатори са Българския хелзинкски комитет (БХК), Института по социални дейности и практики и Националната мрежа за децата, а акцията е част от кампанията  \"Детство без решетки\" . Всяка година над 10 000 деца в България, които бягат дома си, скитат, просят или крадат хранителни продукти, са наказвани по този закон. \"Много от тях са били малтретирани или неглижирани. На практика се получава така, че в България деца, които са жертви и имат нужда от по- мощ, са третирани като престъпници и са допълни- телно наказвани за тежката си съдба. \"Най-тежко провинилите се\" или тези, които не могат да разчитат на помощ от собственото си семейство и близки, биват настанявани в интернати, познати като поправителни домове. Това са затворени институции, в които децата често стават жертви на насилие, а би- товите и хигиенните условия са нечовешки. На много места децата са лишени от образование и адекватна медицинска грижа\", пишат организаторите. Пред Народния театър ще бъде показана инсталация, изработена от DESTRUCTIVE CREATION Инициативата започна през 2015 година, след многократни критики и сигнали от различни международни и национални организации за неадекватната към правата на детето правосъдна система в България. Като част от кампанията има и  петиция , която ще бъде внесена в Министерски съвет и Народното събрание. Тя е събрала над 5000 подписа. В нея освен за отмяна на закона се настоява за закриването на социалните педагогически интернати и  трансформация на възпитателно училище-интернат (ВУИ), и развитие на нови услуги, мерки и алтернативи на лишаването от свобода, осигуряване на адекватни материални условия в институциите и гарантиране на достъп до качествено образование и прекратяване на насилието. В министерството на правосъдието отлежава  проект на нов закон , който да отмени законът за противообществените прояви на малолетни и непълнолетни. Той  предвиждаше  превръщането на поправителните домове в специални центрове, закриването на интернатите, нова система от мерки за проявите на малолетните и непълнолетните, като най-леката мярка да е предупреждение, а най-тежката - настаняване в специално приемно семейство или във възпитателен център.", "date": "2017.10.12", "title": "Акция за незабавна реформа в детското правосъдие ще се проведе в София"}
{"url": "http://www.dnevnik.bg/bulgaria/2017/10/12/3058162_zapochva_deloto_na_elena_ioncheva_sreshtu_boiko_borisov/", "text": "Делото. заведено от депутата от БСП Елена Йончева срещу премиера Бойко Борисов трябва да започне днес в Софийския районен съд. Искът на Йончева за наненсени неимуществени вреди в размер на 20 хиляди лева, е насоче и срещу партията ГЕРБ. Той е за клеветническите твърдения, отправени от Борисов по адрес на депутата от левицата. Йончева обяви, че ще съди Борисов по време на предизборната кампания, веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако  стане известно в съда, че е излъгал, да напусне политиката. Искът на Йончева е по чл. 45 и 49 от ЗЗД и е заведен и срещу ГЕРБ, защото това е партията, възложила на Бойко Борисов, да оповестява нейните позиции. Това е отговорността на възложителя за действията на изпълнителя, обясни пред \"Дневник\"  преди време адвокатът на Йончева Георги Атанасов.", "date": "2017.10.12", "title": "Започва делото на Елена Йончева срещу Бойко Борисов"}
{"url": "http://www.dnevnik.bg/razvlechenie/2017/10/12/3058112_aktrisata_lea_seidu_uainstiin_me_e_napadal_no_ne_samo/", "text": "Френската актриса Леа Сейду стана 22-рата жена, публично обвинила Харви Уайнстийн в сексуален тормоз. Носителката на \"Златна палма\" с филма \"Синьото е най-топлият цвят\" разказва в текст за \"Гардиън\" как продуцентът \"й налетял\" в хотелска стая и я принудил да се отбранява физически, за да избяга. И добавя, че е била жертва на серия сходни примери за тормоз и посегателство в киноиндустрията. Инцидентът, по спомени на Сейду, се случил след модно ревю в Париж през 2012 г. По познат сценарий тя била поканена от Уайнстийн в хотелската му стая по заедно с негова асистентка, която впоследствие изчезнала. Знаех, защото виждах похотливия му поглед\", казва актрисата, по чиито думи продуцентът цяла вечер \"я зяпал като парче месо\". Но \"...Беше трудно да откажа, защото той е много могъщ. Всички момичета се страхуват от него,\" добавя Сейду. \"Разговаряхме на дивана, когато той внезапно налетя върху мен и се опита да ме целуне. Трябваше да се защитавам. Той е едър и дебел, така че трябваше да употребя сила. Напуснах стаята абсолютно отвратена. Но не се страхувах, защото знаех с какъв човек си имам работа.\" 32-годишната актриса си спомня и серия от техни срещи по събития, в които Уайнстийн се хвали с жените, с които е спал или агресивно се опитва да убеди момичета да си тръгнат с него. \"Беше видно за всички какво прави той. И това е най-отвратителното - всички знаеха и никой не правеше нищо.\" добавя актрисата. По думите й първото \"неприлично предложение\" получава от уважаван режисьор преди 5-6 години, режисьор, който \"е спал със всички актриси от филмите си\". Друг, както и Уайнстийн, й намекнал, че би била по-хубава, ако отслабне, трети също се опитал да я целуне против волята й. С Харви тормозът беше физически, но може и да е от друг тип, добавя Сейду. И описва \"режисьор, който снимал дълги секс сцени с многократни дубли, понякога с дни, наблюдавайки актьорите сякаш в ступор\". Вероятно става дума именно за автора на \"Синьото е най-топлият цвят\" Абделатиф Кешиш, чиито напрегнати отношения със Сейду и екранната й партньорка Адел Екзархопулос излязоха наяве при промотирането на филма.  също разказа, че е била примамена от Уайнстийн в хотел, където той се опитал да я накара да се целува с друга жена и да я целуне при опита й да напусне стаята. Скандалът с Уайнстийн, един от най-влиятелните мъже в Холивуд, избухна миналата седмица след разследване на \"Ню Йорк таймс\" и предизвика истинско цунами от реакции, обвинения и признания в шоубизнеса. Последно актьорът Бен Афлек, снимал много заглавия с Уайнстийн, се извини на две жени за нежелан физически контакт и непристойни коментари, отправени по време на живи телевизионни включвания през миналото десетилетие.", "date": "2017.10.12", "title": "Актрисата Леа Сейду: Уайнстийн ме е нападал, но не само той"}
{"url": "http://www.dnevnik.bg/zdrave/2017/10/12/3058027_s_koncert_s_muzikata_na_kris_kornel_v_sofiia_zapochva/", "text": "Тази вечер в столичния клуб \"Терминал 1\" започва кампанията \"Обещание за живот\" в подкрепа на хората в депресия в България. Групата Der Hunds ще обиколи рок клубове в страната, изпълнявайки музика на Крис Корнел и разпространявайки посланието, че депресията е лечима. Кампанията се организира от агенция PR Care и групата Der Hunds с подкрепата на българския офис на Световната здравна организация и Националния център за обществено здраве и анализи (НЦОЗА). В основата е легендарният рок музикант Крис Корнел - вокалистът на \"Саундгардън\" и \"Аудиослейв\", който сложи край на живота си след концерт през май тази година и посланието, към хората с депресия или суицидни мисли, че могат да потърсят професионална помощ. . В България всеки пети човек страда от психично разстройство, като всеки седми е засегнат от депресия, съобщи експертът към Световната здравна организация доц. Михаил Околийски при представянето на кампанията миналата седмица. Д-р Румяна Динолова от НЦОЗА посочи, че хората бъркат депресията с всяко чувство на тъга: \"Истината е, че депресията засяга и емоциите, и поведението, и мисловните функции на човека. Основните симптоми са понижено настроение и невъзможност да изпитваш щастие, лесна уморяемост и ниска работоспособност, нарушения на съня – или будуваш, или спиш прекалено много. Понеже депресията е свързана и с понижена способност за концентрация и проблеми с паметта, тя погрешно се приема за деменция при възрастни хора4. Когато тези симптоми не отшумяват в продължение на две седмици, човек трябва да потърси професионална помощ, препоръчва д-р Динолова. Нито един психиатър не желае и няма право да въдворява пациентите си в психиатрични заведения, в случай че потърсят помощ, успокои д-р Захари Зарков. \"Това са необосновани страхове сред хората. Ролята на психиатъра или на психотерапевта е да изслуша пациента и да установи проблема. Едва тогава ще предложи лечение, което включва психотерапия и медикаменти и което се прилага само с изричното съгласие на пациента\", обясни той. Именно стигмата над психичноболните в България е една от причините хората да не търсят професионална помощ или да я търсят не там, където трябва, обясни д-р Владимир Наков от НЦОЗА. \"Хората не се притесняват да отидат при невролог с довода, че имат проблем с нервите, но не ходят на психиатър или психолог, защото трудно биха признали, дори пред близките си, че имат психично страдание\", казва той. Експертите бяха единодушни, че никой не е застрахован да изпадне в депресия в някакъв период от живота си. Това се случва поне на 20% от всички хора. Но по-рисковите възрастови групи са юношите и хората над 60 години. Подрастващите - защото преживяват силно емоциите си и нямат достатъчно житейски опит, за да се справят с негативните изживявания. По думите на доц. Околийски и децата се самоубиват, обикновено от любовна мъка. \"Българските деца не са научени как да говорят за чувствата си, как да изразяват емоциите си. Доказано е, че човек със суисидни мисли винаги намира начин да ги сподели – на шега или като сън. Това е знак към близките хора да помогнат и този знак трябва да се разпознае навреме\", каза той. Конацертът в \"Терминал 1\" тази вечер е първият от поредица, за която музикантите от Der Hunds са подготвили над 30 кавъра на Корнел. Следващите са на 10 ноември в клуб \"Void\" в Пловдив, на 11 ноември в \"Бар без име\" в Бургас, на 1 декември в клуб \"Vintage 33\" във Варна и на 2 декември в бар \"Rocka Rolla\". В паузите на програмата ще се прожектират образователни клипове за депресията, как да помагаме на себе си и на близките си, предоставени от Световната здравна организация и Национален центърът за обществено здраве и анализи.", "date": "2017.10.12", "title": "С концерт с музиката на Крис Корнел в София започва национална кампания срещу депресията"}
{"url": "http://www.dnevnik.bg/sviat/2017/10/12/3057692_ot_jurnalist_i_filolog_do_lider_na_borbata_za/", "text": "За по-малко от две години от напълно непознат за испанците политик Карлес Пучдемон се превърна в човека, отправил най-сериозното предизвикателство за Мадрид от десетилетия. Независимо дали Каталуня стане или не стане независима, името му ще се помни още много години. \"По-близо сме до сбъдване на историческия си копнеж\", каза той в телевизионно обръщение миналата седмица след произвеждането на спорния референдум. \"Мисля, че си спечелихме правото да бъдем чути\", заяви няколко дни преди това в интервю за Би Би Си. Филолог и журналист по образование и професия, през януари 2016 г. той става  регионален премиер на Каталуня  почти по случайност. Малцина биха предположили, че един ден той ще стане приемник на бившия регионален премиер  Артур Мас . Мас, също като Пучдемон, е представител на партията Демократична конвергенция на Каталуня (ДКК). Пучдемон го замени на поста, след като Мас беше принуден от по-малкия си коалиционен партньор в управлението, извънсистемната партия \"Кандидатура за народно единство\", да се оттегли. По онова време подкрепата за ДКК беше придобила толкова ключово значение за каталунското управление, че Мас - който беше начело на движението за независимост още от самото му начало, трябваше да се дръпне настрана, за да бъде избегната криза. Пучдемон, който  силно вярва в независимостта , беше кмет на каталунския град Жирона, влезе в голямата политика с мисията да поведе Каталуня към независимост от Испания. \"Сега не е време за страхливци, нито за колебания. Време е да се нагърбим с отговорност\", каза той в речта си при встъпване в длъжност като регионален премиер на 10 януари 2016 г. \"Наясно съм, че започваме процес, който няма да е нито лек, нито спокоен. Ще трябва да сме смели, но не безразсъдни\", заяви той още в онзи ден. Година и девет месеца по-късно мнозина смятат, че Пучдемон наистина е действал безразсъдно и го обвиняват, че е довел  каталунците до ръба на пропастта . На 7 септември 54-годишният Пучдемон потвърди, че е верен на голямото си предизвикателство, насрочвайки  референдум за независимост  въпреки съпротивата и предупрежденията на испанския премиер Мариано Рахой. На 1 октомври над 2 милиона каталунци  гласуваха за отделяне от Испания на референдум , забранен от испанския конституционен съд и съпроводен с полицейски репресии.  По повод критиките към себе си Пучдемон казва, че би предпочел да се постигне споразумение с испанските власти за референдума. Той обаче остава непреклонен в отправеното предизвикателство. \"Ако свием знамената и се предадем, краят ще е лош\", каза Пучдемон преди референдума в интервю за испанския телевизионен канал \"Ла Сеста\". \"Волята да се гласува е непоколебима, трябва да действаме. Не извършваме престъпление.\" За разлика от Мас, който постепенно премина от националистически позиции към поддръжник на независимостта, Пучдемон винаги е бил неин привърженик. Макар от десетилетия да е член на партията на Мас, която сега се нарича Европейска демократична партия на Каталуня, той е членувал и в различни каталунски организации, подкрепящи независимостта. Пучдемон беше начело на сдружението на каталунските общини за отделяне от Испания , което организира предишните, необвързващи референдуми за независимост. Преди през 2006 г. да влезе в политиката, Пучдемон следва каталунска филология и работи като журналист. Бил е главен редактор на каталунския ежедневник \"Пунт\", директор на информационната агенция на Каталуня и има издадени няколко книги и есета. Пучдемон е почитател на рок музиката и е доста активен в социалните мрежи, където пише почти ежедневно. Говори испански, каталунски, френски, английски и румънски, тъй като съпругата му Марчела Топор, която е 15 години по-млада от него, е родена в Румъния. Имат две дъщери. От 25 януари 1983 г., когато е на 21-годишна възраст, Пучдемон сякаш живее втори живот, след като оцелява при тежка катастрофа. Получава наранявания по лицето и до ден днешен ги прикрива чрез характерната си прическа, станала предмет на много шеги, дори в неговата партия. Сега политическият му живот виси на косъм и зависи от развоя на продължаващата криза в Испания. /БТА", "date": "2017.10.12", "title": "От журналист и филолог до лидер на борбата за независимост: кой е Карлес Пучдемон"}
{"url": "http://www.dnevnik.bg/bulgaria/2017/10/12/3058164_pri_pone_40_izmameni_prokuraturata_vse_oshte_niama/", "text": "В прокуратурата няма постъпил сигнал срещу интернет измамника, представящ се като \"Александър Николов\". Това съобщи пред БНТ говорителят на държавното обвинение Румяна Арнаудова.Преди дни стана известно, че в продължение на години с фалшива самоличност измамникът е предлагал евтини самолетни билети, техника и други услуги. ГДБОП разследва казуса и досега е установила, че измамените са над 40 души, а щетите са за над 30 хил. лв. Вчера след въпроси от медиите от прокуратурата са се осведомили по телефона за хода на разследването, то все още не е приключило и се очаква това да стане до края на месеца. \"Узнахме, че се касае за над 40 измамени за над 30 хил. лв., но няма постъпил надлежен сигнал, ще отговаряме когато този сигнал постъпи\", каза Арнаудова. На база на медийни публикации тя предположи, че престъплението ще бъде квалифицирано като измама или компютърна измама, напълно възможно е да е в големи или особено големи размери. До този момент при нас няма нищо, когато постъпи този материал, ще се предприемат съответните действия, подчерта Арнаудова.", "date": "2017.10.12", "title": "При поне 40 измамени прокуратурата все още няма нищо срещу \"Александър Николов\""}
{"url": "http://www.dnevnik.bg/bulgaria/2017/10/12/3058167_bulgarite_i_rumuncite_jiveeshti_vuv_velikobritaniia_sa/", "text": "Броят на румънците и българите, живеещи във Великобритания, се е увеличил със 76% през последните две години, съобщава \"Гардиън\", като се позовава на официални данни от Обединеното кралство. Това се дължи на падналите ограничения за мигранти от двете страни, които не са в сила от 2014 г. По данни на Националната статистическа служба миналата година във Великобритания са живели 413 хил. румънци и българи. През 2014 г. те са били 234 хил. От гражданите на двете балкански страни, живели в Обединеното кралство между началото на 2014 г. и края на 2016 г., 78 процента са румънци и 22 процента са българи, се уточнява в статистиката.", "date": "2017.10.12", "title": "Българите и румънците, живеещи във Великобритания, са се увеличили със 76% за две години"}
{"url": "http://www.dnevnik.bg/sport/2017/10/12/3058168_grigor_dimitrov_premina_na_visoka_skorost_prez_kueri_i/", "text": "Григор Димитров се класира за четвъртфиналите на турнира от сериите \"Мастърс 1000\" в Шанхай. Българският тенисист победи полуфиналиста от \"Уимбълдън\" Сам Куери с 6:3, 7:6 (3) и очаква нова среща със световния номер 1 Рафаел Надал. По-късно днес испанецът се изправя срещу Фабио Фонини от Италия в преследване на 14-и пореден успех във всички турнири. Димитров, който  стартира турнира с инфарктен обрат срещу Райън Харисън , този път изигра много силен мач. Той показа изключителна концентрация и успя да намери рецепта срещу един от най-мощните сервиси в света. Българинът показа леки колебания единствено в началото на втория сет, но бързо ги преодоля, за да приключи двубоя само за 80 минути. Димитров записа трета победа от три мача срещу Куери и общо 40-a в 56-ия си двубой през 2017 г. Световният номер 9 се класира за седмия си четвъртфинал от 20 турнира. В петък той ще опита да достигане до фазата на полуфиналите за шести път през сезона. Димитров започна колебливо мача с Куери и още в първия сервис гейм изостана с 15:40. Българският тенисист обаче показа здрави нерви и спаси двете възможности за пробив. Той затвори гейма със серия от четири поредни точки, две от които директно от сервис. Обратът в първия гейм даде голяма инерция на Димитров. Той спечели с лекота следващото си подаване, а в четвъртия гейм стигна до пробив и поведе с 3:1. Българинът затвърди предимството си и не го изпусна до края. Той пропусна шанс да затвори сета при 5:2 и начален удар на Куери, но го направи още в следващия гейм при свой сервис. Втората част започна по-добре за Куери. Американецът проби на нула първото подаване на Димитров и поведе с 2:0. Българинът обаче веднага върна пробива, като също го направи без загубена точка. Това се оказаха единствените геймове във втория сет, в които сервиращите показаха колебания. Двамата печелеха много убедително подаванията си, не позволиха нови възможности за пробив и логично се стигна до развръзка в тайбрек. Куери спечели първите две точки в дългия гейм, но Димитров бързо изравни за 2:2. Американецът отново поведе при 3:2, но българинът отговори със страхотна серия от пет поредни точки, за да сложи точка на спора в два сета. Димитров завърши мача с десет аса и спечели 88% (37/42) от точките след вкаран първи сервис. Куери пласира две директни точки от сервис повече. Американецът обаче направи една двойна грешка повече - 4 срещу 3, и спечели по-малко точки в своите подавания. Той завърши със 78% успеваемост след вкаран първи сервис и 36% при втори срещу 42% за българина. Димитров реализира две от петте си точки за пробив и спаси две от трите възможности, които се откриха пред Куери.", "date": "2017.10.12", "title": "Григор Димитров премина на висока скорост през Куери и очаква нов мач с Надал"}
{"url": "http://www.dnevnik.bg/biznes/2017/10/12/3058166_s_6-te_miliona_leva_emko_shte_plati_greshkata_na/", "text": "Шестте милиона лева, които оръжейната компания \"Емко\" се ангажира да плати, за да си върне договорите, отнети й от държавата покрай замразения лиценз, ще отидат във ВМЗ - Сопот. Това е компенсация за държавния завод, на който Министерството на икономиката възложи да изпълни поръчка, отнета от \"Емко\". Това се разбра от думите на собственика на \"Емко\" Емилиян Гебрев пред Би Ти Ви. Преди ден на среща при премиера Бойко Борисов между Гебрев и министъра на икономиката Емил Караниколов се стигна до решението договорите на \"Емко\" да бъдат върнати, след като и лицензът за износ му беше възстановен. След нея Борисов каза, че и Гебрев, и министърът са направили грешки. Помолен да поясни кой в какво е грешил, днес бизнесменът коментира, че министърът е поставил държавната собственост преди частната, подведен, че ВМЗ е в състояние да изпълни повторно поръчката за \"Емко\" в сроковете и спецификациите, изисквани от клиента. Впоследствие се оказало, че това не може да стане. В резултат на това е възникнала и щетата от 6 млн. лв. за държавната компания. \"При превъзлагане на поръчката ВМЗ са вложили средства, ние решихме да изчистим това и ако струва 1 лв., да дадем 2\", кеаза шефът на \"Емко\". \"Останах с впечатление, че Караниколов не е запознат детайлно по много въпроси. Явно хората, които са му давали идеи и са показвали какво трябва да се направи, не са били правилните\", каза Гебрев, но не отговори на въпроса дали тези хора са от Народното събрание, както  допусна в по-ранно интервю  преди разрешаването на бизнес проблема си. Своята грешка Гебрев вижда в това, че прекалено късно е информирал премиера Бойко Борисов за казуса. \"Моята грешка е, че съм бил твърде мек и че твърде късно съм се обърнал към Борисов за решаване на въпроса. Ако бях го поставил по-рано, може би нямаше да се развие и да има отрицателен за държавата ефект. За жалост, когато нещо трябва да се реши, то върви по пирамидата нагоре и винаги стига до Борисов\", заключи бизнесменът. \"Не бива да се търсят винаги грешки, когато всичко завършва добре. Затварям страницата, връщам се на 24 май, все едно тези месеци не са били. Нека позитивното ни води, иначе не сме продуктивни не можем да се развиваме\", призова той. Гебрев потвърди, че на срещата при Борисов се е разбрал с държавата спорът за собствеността му в друг оръжеен завод - \"Дунарит\", да се решават в съда. Той отрече да има връзка с бившия собственик на \"Дунарит\" и фалиралата КТБ Цветан Василев и каза, че води съдебни дела и срещу него.", "date": "2017.10.12", "title": "С 6-те милиона лева \"Емко\" ще плати грешката на Караниколов, ощетила ВМЗ, заяви собственикът"}
{"url": "http://www.dnevnik.bg/na_put/2017/10/12/3057785_tailand_shte_zabrani_pusheneto_na_nai-populiarnite_si/", "text": "Тайланд въвежда забрана за пушене на плажа, а нарушителите са заплашени със затвор, съобщи Би Би Си. Мярката засяга над 20 от най-популярните плажове, включително остров Пукет. Решението е взето след като Службата за морски и крайбрежни ресурси обяви, че десетки хиляди фасове се захвърлят в пясъка. Събраните угарки представляват около една трета от целия боклук, хвърлен на пясъка от плажуващите. Като пример се дават 2.5 км от плажа Патонг на Пукет, където от пясъка са извадени 138 хил. фаса. Предвижда се за пушачите да бъдат отделяни специални \"пушални\" извън пясъчната ивица, снабдени с пепелници и кошчета за боклук. Нарушителите ще бъдат глобявани с по 100 хил. бата (около 3000 долара) или ще влизат в затвора за година. Разпоредбата влиза в сила от началото на ноември и ако постигне успех, ще се прилага и на други места. Обмисля се идеята да се забрани също така хвърлянето на фасове от лодки в морето.", "date": "2017.10.12", "title": "Тайланд ще забрани пушенето на най-популярните си плажове"}
{"url": "http://www.dnevnik.bg/bulgaria/2017/10/12/3058187_zadurjaniiat_v_plovdiv_policeiski_shef_shte_poluchi/", "text": "Задържаният вчера заместник-директор на Трето районно управление в Пловдив Стоян Павлов ще получи обвинение за подкуп. Това съобщи пред Би Ти Ви говорителят на прокуратурата Румяна Арнаудова. Тя допълни, че той най-вероятно ще бъде задържан за 72 часа. Павлов беше задържан от служители на Вътрешна сигурност  след серия телефонни измами в Пловдив и региона, при които за десетина дни бяха измамени възрастни хора с хиляди левове. Той е заподозрян, че е участвал в престъпната схема. \"Прокуратурата в Пловдив има намерение в рамките на днешния ден да повдигне обвинение за подкуп. На този етап мога да кажа само, че лицето има съпричастност към телефонни измами и e било връзка с лица, които са извършвали такива действия\", каза Арнаудова. Арестуваният полицейски шеф години е бил служител на сектор \"Издирване\", а след това е прехвърлен в Трето районно. През 2012 година той работи като районен инспектор, в този период са запалени двата автомобила на семейството му.", "date": "2017.10.12", "title": "Задържаният в Пловдив полицейски шеф ще получи обвинение за подкуп"}
{"url": "http://www.dnevnik.bg/tehnologii/2017/10/12/3058220_asteroid_premina_na_44_hil_kilometra_ot_zemiata/", "text": "Астероидът 2012 TC4 премина близо до Земята, като се доближи на около 44 хил. км от планетата, съобщава БТА. Космическото тяло е с диаметър между 12 и 27 метра и беше най-близо до планетата малко след 8.30 ч. тази сутрин.  За да сравнят колко близо преминава астероидът, от Европейската космическа агенция уточниха, че разстоянието между Земята и Луната е около 400 хил. км.  Близкото преминаване ще даде на учените отлична възможност да изпробват доколко са способни да засичат и проследяват близки до Земята обекти и да оценят способността за реагиране при действителна заплаха от астероид. Следващият път, когато 2012 ТС4 ще премине близо до Земята, ще бъде през октомври 2079 г., когато шансът за контакт с планетата ще е 1:2645, допълват от агенцията.", "date": "2017.10.12", "title": "Астероид премина на 44 хил. километра от Земята"}
{"url": "http://www.dnevnik.bg/intervju/2017/10/12/3058218_diliana_slavkova_nacionalna_mreja_za_decata_problemite/", "text": "- Последствията са, че децата в конфликт със закона и онези под минималната възраст за наказателна отговорност, т.е. децата под 14-годишна възраст, продължават да бъдат третирани от различните системи като престъпници, а не като деца, които имат нужда от подкрепа и които се намират в риск. Често към децата не се подхожда професионално и с оглед гарантирането на техните права, като последствията от това могат да дадат отражение върху целия им живот. Отделно от това социално-педагогическите интернати и възпитателните училища-интернати (СПИ и ВУИ), в които в момента има около 130 деца, продължават да функционират, а условията там са изключително тежки – децата нямат адекватен достъп до здравеопазване и образование, а битовите условия са под всякаква критика. Самата уредба на тези институции не позволява и на хората, работещи там, да бъдат подкрепяни, за да работят успешно с тази група деца, които имат нужда от комплексна грижа. Грижа, която трябва идва от различни сфери – образование, здравеопазване, социални грижи и др. - Прието е да се мисли, че промяната у едно дете, което е извършило нещо нередно, може да стане единствено чрез надзор, контрол и наказания, т.е. на базата на страха. В същото време обаче хората, работещи на терен, и много изследвания показват, че санкциите нямат дълготраен ефект, т.е. не работят безотказно и далеч не гарантират, че дадено поведение няма да се повтори. Липсва разбиране в обществото и за съжаление в институциите, че ако едно дете извършва престъпления, в 99% от случаите става дума за сериозен проблем или по-скоро за много различни проблеми, които са свързани най-често с преживяно насилие, тормоз, крайна бедност и други. Истинското справяне с тези проблеми изисква намесата на компетентни професионалисти от различни сфери, а не с наказания и репресия. Разбира се, на юношите, престъпили закона, трябва да бъдат налагани съразмерни за провинението мерки и надзор, но те трябва задължително да бъдат съпътствани със социални, образователни и здравни услуги. Единствено по този начин би могла да се постигне положителна промяна и да се предотврати възможността за продължаване на един престъпен живот. - Имаме заявка от Министерството на правосъдието, че темата е приоритетна за текущото правителство. Необходимостта от реформа е разписана и в редица стратегически документи, като например в Актуализираната стратегия за продължаване на реформата в съдебната система и Пътната карта към нея. В същото време обаче работата по довършването на закона и отразяването на коментарите от страна на различните заинтересовани страни на практика върви много бавно или никак. Важно е да се спомене и че Министерството на труда и социалната политика и Министерството на вътрешните работи имат сериозни съпротиви към някои от основните принципи на закона, като например това, че той обхваща само децата над 14-годишна възраст, тъй като останалите са наказателно неотговорни (според нашия Наказателен кодекс). - Според Националния статистически институт през 2016 г. на отчет в детските педагогически стаи са водени 9096 малолетни и непълнолетни лица за извършени от тях противообществени прояви и престъпления. Добре е да знаем, че терминът \"противообществена проява\" не е ясно дефиниран. В България понятието дава възможност за търсене на отговорност от деца за т.нар. статусни нарушения, като например бягство от дома, просия, употреба на алкохол и др., т.е. за неща, за които възрастните не се наказват. - Приятно ни изненада големият интерес към петицията. До момента сме събрали около 5000 подписа, а след презентацията на инсталацията очакваме и по-голяма подкрепа. - След акцията в четвъртък инсталацията ще е пред театъра до края на седмицата. Когато приключим със събирането на подписи за  петицията , имаме намерение да я представим официално в Министерския съвет. Разбира се, като участници в различни работни групи в министерствата от Национална мрежа за децата ще продължаваме да се застъпваме за придвижването на проекта на закон напред. Ще засилим комуникацията си с отделните министерства в опит за намалим съпротивите им към принципите и философията на закона. Освен това организации, членове на мрежата, продължават да работят по развиването на пилотни услуги и практики за подкрепа на децата във висок риск в рамките на различни проекти, като се надяваме, че някои добри примери биха могли да бъдат възприети от държавата и да бъдат въведени на национално ниво.", "date": "2017.10.12", "title": "Диляна Славкова, Национална мрежа за децата: Проблемите на децата, извършили престъпление, изискват професионална намеса, а не репресия"}
{"url": "http://www.dnevnik.bg/sport/2017/10/12/3058118_ot_islandiia_do_sasht_koi_sa_pobeditelite_i_gubeshtite/", "text": "Представяте ли си световно първенство без Лионел Меси и Кристиано Роналдо? Това би бил най-лошият кошмар за мнозина фенове на футбола и най-вече за организаторите, телевизиите, спонсорите и международната футболна федерация (ФИФА). Това беше напълно възможен сценарий, след като кръг преди края на квалификациите Аржентина и Португалия не си бяха осигурили участието. В крайна сметка двата отбора се класираха директно и двете големи звезди на световния футбол ще бъдат по терените в Русия. Меси ще търси реванш за загубата от Германия във финала през 2014 г., а след европейската титла Роналдо е амбициран да спечели единственото липсващо отличие в кариерата му. До шампионата на планетата остават осем месеца, а тепърва трябва да бъдат раздадени още девет квоти. Краят на груповата фаза в Европа, Северна и Южна Америка обаче вече очерта част от големите победители и големите губещи в този квалификационен цикъл. Спасение за ФИФА Опасността световното първенство да остане без Меси и Роналдо щеше да бъде катастрофа за ФИФА. За щастие на световната централа това не се случи. Португалците си гарантираха директната квота за световното с победа над Швейцария в последния кръг. Ако мачът беше завършил по-друг начин, европейските шампиони щяха да отидат на бараж. Ситуацията с Аржентина беше още по-сложна. След серия от четири мача без победа Меси и компания се смъкнаха до шестото място в Южна Америка. Те бяха поставени пред реалната опасност да не играят на световно първенство за пръв път от 1970 г. насам.  Меси обаче се доказа като голям лидер и поведе отбора  с хеттрика за победата с 3:1 срещу Еквадор, която подпечата билетите на албиселесте за Русия. Със спечелените девет златни топки в последните девет години Меси (5) и Роналдо (4) са звезди, чието участие от гледна точка на организаторите и спонсори влиза в графата \"задължително\". Според специалистите в спортния маркетинг евентуално отсъствие на двамата водещи футболисти в света би намалило приходите със \"стотици милиони долари\". Показателен е фактът, че най-много заявки за билети за световното дойдоха от Аржентина. Отборът още не си беше осигурил участие на световното, но въпреки това сънародниците на Меси бяха най-активните след пускането на билетите в продажба. От участието на Меси и Роналдо печелят и спонсорите на двамата, сред които са компании като \"Адидас\", \"Тата мотърс\", Huawei, Gatorade (Меси) и \"Найки\", \"Хербалайф\", Tag Hauer (Роналдо). Екзотика за феновете Какво е световно първенство без колоритни привърженици по трибуните? Години наред \"ацтеките\" от Мексико и и африканските нации \"крадяха\" шоуто с атрактивните си облекла. Неутралните фенове вече имат нови любимци в лицето на исландците. Две години след впечатляващия си дебют на европейски първенства \"викингите\" ще запишат първо участие и на световно.  Исландия , която има 332 хиляди жители, ще влезе в историята като страната с най-малко население, стигнала до мондиал. На Евро 2016 10% от населението на страната беше във Франция, за да подкрепя любимците си. Едва ли има съмнение, че колоритните исландски фенове отново ще гледат на живо своя отбор и ще огласят стадионите с бойния вик на викингите, който стана запазена марка при отпразнуването на победите на европейското. Другият дебютант е не по-малко интересен – Панама. Най-южно разположената страна от Централна Америка никога не е била свързвана с успехи на терена, но сега успя да се пребори за първо участие на световно първенство. В спортно отношение Панама се отличава с добри бейзболисти, които играят в САЩ, прилично ниво на баскетбола и дори някои световни шампиони по бокс. Сега страната за пръв път ще усети вкуса на големия футбол. Големите отсъстващи \"Холандия не е това, което беше\", написа най-големият вестник в страната \"Де Телеграаф\" след втората поредна неуспешна квалификация за \"лалетата\". След шокиращото отсъствие от Евро 2016  Холандия  ще пропусне и световното първенство. Провалът беше приета тежко в страната. Част от най-големите звезди от близкото минало дискутираха на живо в телевизионно студио каква стратегия трябва да се изготви, за да може Холандия да се върне отново сред водещите нации. Преди три години оранжевите спечелиха бронзовите медали на световното, като записаха впечатляващи победи над Испания и Бразилия. Ситуацията сега обаче е коренно различна. Холандия трябва да открие своите нови герои, след като оттеглянето на Ариен Робен остави националния отбор без нито една звезда от световен мащаб. Световното в Русия ще премине и без шампиона на Южна Америка Чили. \"Ла роха\" спечели последните две издания на Копа Америка, игра финал в Купата на конфедерациите това лято и стигна до осминафинал на последните два мондиала - в Южна Африка и Бразилия. Алексис Санчес, Артуро Видал и останалите чилийски звезди обаче ще трябва да гледат предстоящото първенство по телевизията, след като претърпяха тежка загуба с 0:3 срещу Бразилия, която отдавна си беше осигурила участие в Русия. Гарет Бейл е друга от големите звезди, която ще пропусне шампионата. Уелс направи фурор на Евро 2016, но в световните квалификации претърпя неочакван провал при домакинството на Ирландия и остана извън сметките. Пиер-Емерик Обамеянг, Давид Алаба и носителят на наградата за на вратар в Ла Лига Ян Облак допълват списъка. Тепърва през плейофите ще трябва преминат Италия, Швейцария, Дания и Хърватия, което може да увеличи бройката на звездите, които няма да гледаме догодина в Русия. Провалът на САЩ Години наред в Северна и Централна Америка имаше две сигурни неща – класирането на Мексико и  САЩ . Двата отбора се превърнаха в хегемони. Мексиканците са неизменен участник в последните седем първенства, а американците не бяха пропускали световно от 1986 г. За да продължат серията си, САЩ се нуждаеха от успех срещу най-слабия отбор в групата - Тринидад и Тобаго. Те обаче допуснаха сензационна загуба с 1:2 като гост, която изпрати Панама директно в Русия, а Хондурас - на бараж. Поражението веднага повдигна много въпроси и конспиративни теории. След мача упорито започна да се спряга версията, че американските футболисти са получили забрана да отидат на световното първенство. Извън конспирациите за бойкот, подобен на този от олимпийските игри в Москва през 1980 г., провалът на САЩ ще има тежки финансови последици върху целия пазар в страната. Телевизионният гигант Fox вече обяви, че трудно ще се успее да избие средствата, които вложи, за да вземе правата за излъчване на първенството. В опита си да се пребори с ESPN за едно от най-рейтинговите събития Fox предложи 400 млн. долара за световните през 2018 и 2022 г., за да спечели правата да излъчва всички мачове на американския и английския национален отбор. Сега обаче 200-те милиона, които са платени за шампионата в Русия, трудно ще могат да се възвърнат само с двубоите на \"трите лъва\". Още повече при \"способността\" на англичаните да разочароват своите фенове със слабо представяне на големите първенства. Отборите, които се класираха  Белгия, Германия, Англия, Испания, Полша, Исландия, Сърбия, Португалия, Франция и Русия (като домакин);  Бразилия, Уругвай, Аржентина, Колумбия;  Нигерия, Египет;  Иран, Япония, Южна Корея, Саудитска Арабия; Мексико, Коста Рика, Панама.", "date": "2017.10.12", "title": "От Исландия до САЩ: Кои са победителите и губещите от световните квалификации"}
{"url": "http://www.dnevnik.bg/bulgaria/2017/10/12/3058238_punktovete_na_kat_v_stranata_shte_rabotiat_s_grajdani/", "text": "Секторите \"Пътна полиция\" в София и в страната днес ще работят с граждани с намалено работно време - до 16.00 часа, съобщи пресцентърът на МВР. След този час няма да се извършват дейности по регистрация и пререгистрация на моторни превозни средства. Промяната на работното време се налага поради планирана профилактика на автоматизираната информационна система.", "date": "2017.10.12", "title": "Пунктовете на КАТ в страната ще работят с граждани до 16 часа днес"}
{"url": "http://www.dnevnik.bg/tehnologii/2017/10/12/3058228_feisbuk_predstavi_bezjichni_i_po-evtini_ochila_za/", "text": "Главният изпълнителен директор на \"Фейсбук\" Марк Зукърбърг представи новите безжични очила за виртуална реалност \"Окюлъс гоу\" (Oculus Go). Те са на достъпна цена, като идеята на Зукърбърг е тази технология да се развива за масово производство, съобщава БТА. Очилата ще се подават за 199 долара от началото на следващата година. Зукърбърг похвали \"Окюлъс гоу\" като първия продукт, осигуряващ \"златната среда\" между виртуалните изживявания, при които се използва смартфон, и тези, при които се използват мощни настолни компютри. \"Това са напълно нови, самостоятелни очила, които не изискват да се свързват с телефон или да се включва с кабел. \"Окюлъс гоу\" използва вътрешни камери, сензори и софтуер, за да проследява движенията, които се предават в съответното движение във виртуалния свят, предаван в очилата\", каза Зукърбърг. \"Фейсбук\" подчерта интереса си към виртуалната реалност въпреки ограничения успех на очилата \"Окюлъс рифт\" (Oculus Rift), които трябва да бъдат включени в компютър. В началото те струваха 599 долара и изискваха компютър, който струваше най-малко 500 долара.", "date": "2017.10.12", "title": "\"Фейсбук\" представи безжични и по-евтини очила за виртуална реалност"}
{"url": "http://www.dnevnik.bg/sport/2017/10/12/3058236_balkan_shte_igrae_v_kupata_na_fiba_evropa_kato/", "text": "Балкан\" (Ботевград) записа втора загуба срещу унгарския \"Фалко\" (Сомбатхей), но ще играе в груповата фаза на Купата на ФИБА Европа. Българският отбор получи една от трите квоти, отредени за т.нар. щастливи губещи от квалификациите. След като миналата седмица допусна драматична загуба с 95:96 у дома, в сряда вечерта \"Балкан\" отстъпи и при гостуването си в Унгария - 74:84. Тимът от Ботевград обаче завърши като един от трите отбора с най-добри показатели сред загубилите във втория квалификационен кръг. Другите два са украинският \"Химик\" и израелският \"Бней Херцлия\". Драматичният път на \"Балкан\" към групите на четвъртия по сила европейски клубен турнир. В първия кръг на квалификациите българският отбор  отстрани румънския \"Орадя\" с общ резултат 152:151. В груповата фаза на Купата на ФИБА Европа ще има още един представител на България - шампионът \"Лукойл Академик\". \"Студентите\" влизат директно, след като за втора поредна година  отпаднаха в квалификациите на Шампионската лига. Съперници на българския шампион в груповата фаза ще са турският \"Истанбул ББ\", румънският \"Клуж\" и грузинският \"Динамо\" (Тбилиси). \"Балкан\" ще разбере срещу кои отбори ще играе след жребий, който ще се тегли днес.  \"Берое\" не успя да се присъедини към \"Лукойл Академик\" и \"Балкан\". В сряда старозагорци бяха елиминирани от белгийския \"Белфиус\" след две загуби - 69:88 в първата среща и 66:79 в реванша. В турнира участваше още един българския отбор - \"Рилски спортист\".  Тимът от Самоков отпадна още в първия кръг  на квалификациите от литовския \"Невежис\" след победа с 81:76 в първия мач и тежка загуба с 62:91 в реванша.", "date": "2017.10.12", "title": "\"Балкан\" ще играе в Купата на ФИБА Европа като \"щастлив губещ\""}
{"url": "http://www.dnevnik.bg/bulgaria/2017/10/12/3058250_vseki_treti_bulgarin_v_germaniia_e_na_socialni_pomoshti/", "text": "След горната граница за прием на бежанци дали няма да има нужда и от горна граница за ползване на  социални облаги от чужденци , пита се ФАЦ. Защото Германия е страна, привлекателна не само за бежанци от региони на военни действия и кризи. През 2016 година в страната са влезли например близо 1.3 млн. чужденци, половината от които (близо 650 000) са граждани на други държави от ЕС. За съжаление не се води точна статистика за това каква е трудовата квалификация на тези хора, тъй като трудовият пазар на Германия е напълно отворен за гражданите на ЕС, които имат и достъп до социални облаги в страната, макар и с някои ограничения, отбелязва \"Франкфуртер алгемайне цайтунг\" (ФАЦ). Изданието забелязва и една ясна тенденция - голямата част от тези европейци пристигат тъкмо от онези страни в ЕС, които се намират в дъното на класацията по благосъстояние. Повече от една трета от пристигналите през 2016 година европейци са били например от  Румъния и България.  От Полша са пристигнали 12 000 души, а от Хърватия – 5000. Докато всички французи и британци, взети заедно, са били едва 20000 души. Източване на социални облаги Според ФАЦ тези данни пораждат съмнението, че една част от имигрантите се чувстват привлечени към Германия не толкова от перспективата за добра работа, колкото от възможността да ползват облагите на добре уредената  социална държава . В потвърждение на тази теза изданието привежда данни на германската Агенция по труда от средата на 2017 година. От тях става ясно, че 47% от българите, живеещи в страната, имат редовна работа, а 30% живеят от  социални помощи . Сред румънците съотношението по този показател е по-благоприятно: 59:12. За сравнение - 60% от германските граждани имат работа и плащат социални осигуровки, а 7.2% получават социални помощи. В тази връзка ФАЦ се пита дали германската държава прави достатъчно ясна разлика между истински кандидати за работа и такива, които целят да  източват чужди социални облаги . Изданието припомня, че в края на миналата година германското правителство е затегнало правилата за получаване на социални помощи: отказ вече получават онези чужди европейски граждани, които пристигат в Германия, за да си търсят работа, но не успяват да си намерят такава в продължение на 6 месеца. Предишното германско правителство искаше да промени и правилата за получаване на германски детски надбавки за  деца, живеещи в чужбина , като ги приравни към стандарта на живот в съответната държава. През април Берлин изпрати запитване до Брюксел, без чието съгласие промяната не може да бъде прокарана, но до този момент от ЕК не са отговорили. По данни на германското финансово министерство Германия плаща детски надбавки за 185 000 деца, живеещи в друга страна от ЕС. Ако правилата бъдат променени, както желае Берлин, това може да спестява на държавата по 159 млн. евро годишно.", "date": "2017.10.12", "title": "Всеки трети българин в Германия е на социални помощи"}
{"url": "http://www.dnevnik.bg/bulgaria/2017/10/12/3058257_nova_telefonna_izmama_izpolzva_programata_za_sanirane/", "text": "За нова схема на телефонни измами чрез използване на националната програма за саниране съобщи Би Ти Ви. В Свищов 120 души са станали жертва на измамата. Общо 60 блока са кандидатствали за саниране в града, но заради  замразяването на програмата  остават чакащи и именно те са в прицела на измамниците, отбелязва телевизията. При новата схема неизвестни звънят на председателя на сдружението на собствениците в жилищен блок, който е кандидатствал по програмата, и казват, че заради замразяването ѝ е необходимо да направят пререгистрация, като платят определена сума. За целта е трябвало да се събере по лев от собствениците на апартаменти. Обяснението било, че ако не се извърши пререгистрация, блокът ще отпадне от програмата и няма да бъде саниран. Домоуправител на блок, станала жертва на измамата, разказа пред телевизията как е събрала парите от собствениците на апартаменти в трите входа, предала ги е, а в замяна получила затворен плик с документи. За измамата се разбрало, чак след като жители на съседни блокове започнали да негодуват, че техните домоуправители не са им събирали пари за пререгистрация и те могат да останат извън програмата. Подозира се, че измамниците взимат информация за блоковете, кандидатствали за саниране, от портала за отворени данни към правителството. Кметът на Свищов Генчо Генчев препоръча на собствениците при съмнения или дадена им информация за промяна по програмата да се обръщат към общината. \"Пари не се събират, общината няма право да взема средства от домоуправителите\", посочи той.", "date": "2017.10.12", "title": "Нова телефонна измама използва програмата за саниране"}
{"url": "http://www.dnevnik.bg/sport/2017/10/12/3058306_robert_kubica_napravi_test_s_bolid_na_uiliams/", "text": "Полският пилот Роберт Кубица проведе специален тестови ден с отбора на \"Уилямс\" на британската писта \"Силвърстоун\", съобщиха от тима. Той е част от подготовката за завръщането на Кубица във Формула 1 и евентуално негово ангажиране за сезон 2018 в отбора от Гроув. От \"Уилямс\" не дават допълнителна информация за постигнатите резултати на Кубица, но определиха тестовия ден като позитивен. Полякът, който е на 32 години, пилотира спецификацията FW36 от 2014 г. Кубица има зад гърба си пет пълни сезона във Формула 1 с отборите на \"БМВ Заубер\" и \"Рено\", като стартира в 76 състезания. Той спечели една победа – през 2008 г. в Гран при на Канада, а общо 12 пъти се качи на подиума. От края на 2010 г. полякът не се е състезавал във Формула 1. В началото на 2011 г. Кубица катастрофира тежко по време на рали в Андора и дълго време се възстановяваше от контузии в ръцете. Кариерата му беше поставена под въпрос, но през това лято той направи тест и за  \"Рено\" в Унгария . Зад волана на болид от последното поколение полякът впечатли и даде четвърти резултат на \"Хунгароринг\". Неговото завръщане във Формула 1 все още не е сигурно, като \"Уилямс\"  ще избира за партньор на Ланс Строл  догодина между трима. Освен Кубица това са настоящият пилот на тима Фелипе Маса и резервният Пол ди Реста.", "date": "2017.10.12", "title": "Роберт Кубица направи тест с болид на \"Уилямс\""}
{"url": "http://www.dnevnik.bg/biznes/2017/10/12/3058259_zapochva_razshiriavaneto_na_putia_pomorie_-_aheloi/", "text": "От утре започва работата по разширението на пътя между Поморие и Ахелой, съобщи агенция \"Пътна инфраструктура\". Петкилометровата отсечка е част от път I-9 Слънчев бряг - Бургас. Реконструкцията включва изграждане на второ платно между двете курортни селища. Финансирането е от републиканския бюджет, прогнозната стойност е 20 млн. лв., а офертата на изпълнителя беше за близо 18 млн. лв.  Изпълнител на строително-монтажните работи е \"Пътстрой Бургас\" ЕООД. Строителният надзор ще осъществява \"Ен Ар Консулт\" ЕООД. Авторският надзор ще е на \"Виа план\" ЕООД.  На символичната първа копка ще присъстват министърът на регионалното развитие и благоустройството Николай Нанков, министърът на транспорта Ивайло Московски и председателят на управителния съвет на пътната агенция Дончо Атанасов.  Отсечката Поморие - Ахелой е част от по-големия проект за реконструкция на пътя Бургас - Слънчев бряг. Началото и края на участъка са между проектираните обходи на гр. Ахелой и гр. Поморие, чието строителство също предстои да започне. Идеята е в резултат пътят от двулентов да стане четирилентов, а скоростта да се увеличи до 100 км/ч. В момента с 4 платна са само в участъците Бургас - Сарафово и Равда - Слънчев бряг. Първокласният път 1-9 е от изключително значение за Бургаския регион, като трафикът по него е интензивен целогодишно. С реализацията на проекта ще се повиши безопасността на движение и ще се облекчи автомобилният трафик между туристическите комплекси. Началото на участъка, който ще бъде реконструиран, е при км 212 от проектирания обход на гр. Ахелой, а краят при проектирания обход на гр. Поморие при км 217. Отсечката не преминава през населени места. В близост до нея е входът на къмпинг \"Ахелой\". Проектът ще бъде изпълнен със средства от републиканския бюджет, по програма \"Ново строителство\" на АПИ. Изпълнителят се е ангажирал да изпълни работата за 187 дни.", "date": "2017.10.12", "title": "Започва разширяването на пътя Поморие - Ахелой"}
{"url": "http://www.dnevnik.bg/bulgaria/2017/10/12/3058328_v_novite_sgradi_zaduljitelno_shte_ima_infrastruktura/", "text": "При изграждането на нови сгради или при извършването на основен ремонт задължително ще се изгражда инфраструктура за високоскоростни електронни мрежи. Това предвижда внесеният законопроект от \"Обединени патриоти\" за електронните съобщителни мрежи и физическа инфраструктура, който беше гласуван на първо четене в парламента. Подобно изискване няма да има, когато трасето на високоскоростните мрежи минава през вече съществуващ път, газопровод, канализационна мрежа и/или железопътна линия. В проекта е заложено и въвеждането на Единна информационна точка, която ще поддържа база данни, за да се улесни координацията по изграждането на физическата инфраструктура, уточнява БНР. Според вносителите на законопроекта разполагането на високоскоростни електронни съобщителни мрежи \"ще спомогне за преодоляване на трудностите при разполагане на електронни съобщителни мрежи в труднодостъпни райони, както и в райони, където нови инженерно-строителни дейности биха имали неблагоприятно въздействие върху околната среда или биха изисквали сериозни финансови инвестиции\". Депутатът от \"Обединени патриоти\" Християн Митев уточни, че ако законът не бъде гласуван, България е заплашена от сериозна финансова глоба за невъвеждане на европейската директива.", "date": "2017.10.12", "title": "В новите сгради задължително ще има инфраструктура за високоскоростни електронни мрежи, предвижда закон"}
{"url": "http://www.dnevnik.bg/politika/2017/10/12/3058260_korneliia_ninova_svikva_izvunreden_kongres_za_da/", "text": "Лидерът на БСП Корнелия Нинова ще предложи свикване на извънредно заседание на 49-ия конгрес на партията, на което да се обсъди алтернативния бюджет за 2018 г. и политиките за европредседателството, които левицата ще предложи, както и създаването на червена телевизия. Решението за извънредното свикване на конгреса ще бъде взето от Националния съвет на партията в събота, а вероятната дата за заседанието му е 28 октомври. Предложението на Нинова е изненадващо по две причини - едната е, че официалните теми в дневния ред са прекалено дребни, за да се обсъждат от орган като конгреса, тъй като решения по тях могат да бъдат взети и от Националния съвет; а другата - че това ще бъде второ заседание на конгреса за тази година, което не е обичайна практика, коментират социалисти. Според депутати с извънредното заседание на конгреса Нинова иска да обедини БСП като алтернатива на ГЕРБ и я мобилизира за опозиционни нападения. Целта била партията да се обедини срещу тезите на  социалисти като Георги Гергов за коалиция с партията на Бойко Борисов , които бяха изричани след изборите на 26 март. Друга цел, която според депутати Нинова щяла да постигне с извънредния конгрес, е демонстрация, че няма алтернатива като лидер на БСП. Вътрешнопартийната опозиция, която можело да се види в лицата на представители на Пловдивската, Варненската и дори на Софийската организация на БСП, нямало да може да се мобилизира толкова бързо, за да оспори лидерството й, смятат социалисти. Въпросът едва ли ще бъде повдигнат и от хората около бившия лидер Михаил Миков. Преди две седмици Георги Гергов, който бе отстранен от ръководството на партията заради скандала \"Цумгейт\", обяви, че  ще се бори за лидер . Последното заседание на 49-ия конгрес на БСП, което се проведе в началото на февруари т.г., прие промени в устава, според които лидерът на партията вече не се избира от конгреса, а пряко - от членовете на партията. Сред промените обаче е, че  неговото отстраняване трябва да се иска пак от тях .", "date": "2017.10.12", "title": "Корнелия Нинова свиква извънреден конгрес, за да затвърди лидерството си и опозиционния курс на БСП"}
{"url": "http://www.dnevnik.bg/sport/2017/10/12/3058335_kubrat_pulev_sega_sum_po-silen_i_po-podgotven_ot_macha/", "text": "Кубрат Пулев изрази увереност, че шансовете му да стане световен шампион сега са по-големи, отколкото срещу Владимир Кличко преди три години. Българинът ще се изправи срещу Антъни Джошуа на 28 октомври в Кардиф в битка за титлите на Mеждунарoдната боксова федерация (IBF), Международната боксова организация (IBO) и Световната боксова асоциация (WBA). За Пулев това ще е втори шанс да стане световен шампион. Първият беше на 15 октомври 2014 г., когато беше  нокаутиран в петия рунд от Кличко в Хамбург.  Това остава единствената загуба на българина на професионалния ринг. \"От една загуба човек научава повече, отколкото от победите. Когато побеждаваш, си мислиш, че си най-добрият и притежаваш всичко необходимо. Една загуба те кара да правиш все повече и повече неща\", каза Пулев, цитиран от \"Скай спортс\". \"Сега виждам, че не бях готов за Кличко. Може би бях твърде млад. Този път обаче подготовката ми е много по-добра, чувствам се по-силен и готов\", допълни 36-годишният българин, който има 25 победи в 26 мача, 13 от които с нокаут. Джошуа ще преследва 20-а победа от 20 мача. Всяка една от срещите му до момента е завършила с нокаут. \"Наблюдавам Джошуа повече, отколкото останалите си съперници. Виждам кои неща прави добре и кои - зле. Разучавам го\", обясни Пулев. \"Всеки трябва да се учи непрекъснато, независимо дали става въпрос за мен, за Джошуа или за някой друг. Когато някой ви каже, че знае всичко, значи ви лъже\", заяви още българският боксьор. Пулев за пореден път изрази мнение, че мачът между Кличко и Джошуа е бил \"на кантар\". Според него украинецът е допуснал грешка, защото не се е подготвил правилно. \"Той си мислеше, че ще победи Джошуа без проблем\", каза българинът. Пулев е сигурен, че ще се подготви по най-добрия и правилен начин. \"Наслаждавам се на тренировките, подготовката ми е изключително концентрирана, силна и умна. Готов съм\", завърши той. ", "date": "2017.10.12", "title": "Кубрат Пулев: Сега съм по-силен и по-подготвен от мача с Кличко"}
{"url": "http://www.dnevnik.bg/bulgaria/2017/10/12/3058235_sudebniiat_suvet_shte_izslusha_i_glasuva_otnovo/", "text": "Мнозинството от Висшия съдебен съвет реши да изслуша и гласува отново кандидатурата на Георги Чолаков, който беше избран за председател на Върховния административен съд (ВАС). Това ще се случи следващата седмица. Първоначално Висшият съдебен съвет (ВСС) отхвърли възможността да има нова процедура за избор на Върховен административен съд след връщането на указа на държавния глава Румен Радев за посочения от предишния състав Георги Чолаков. \"За\" изцяло нова процедура бяха трима от членовете на съвета - председателят на Върховния касационен съд (ВКС) Лозан Панов и избраните от съдиите Цветинка Пашкунова и Севдалин Мавров. Останалите 22-ма души бяха против. Това решение не изключва да се стигне до започването на нова процедура. След гласуването, ако няма избор, неизбежно ще се стигне и до нов конкурс Така кадровиците трябваше да обсъдят дали да прегласуват избора на Чолаков, дали да го изслушат, или да изслушат и двамата кандидати - вторият е съдията от ВАС Соня Янкулова. Тя получи пет гласа в своя подкрепа. С 18 гласа \"против\" предложението да бъдат изслушани и двамата беше отхвърлено. В началото на заседанието главният прокурор Сотир Цацаров заяви, че процедурата трябва да се върне от момента на гласуване на Чолаков. Други членове на съвета (Атанаска Дишева) смятат, че трябва да бъдат изслушани и гласувани и двамата кандидати. Днес съдебният съвет трябва да реши как да процедира, след като президентът Румен Радев върна избора на Чолаков с основен мотив, че преценката кой да е следващият ръководител на ключовата съдебна инстанция, трябва да бъде избран от новия състав на съвета. Очакваше се в съвета да има дебати, защото част от членовете на съвета смятат, че трябва да има изцяло нова процедура, а според други, сред които и настоящият председател на ВАС Георги Колев, трябва да се прегласува само Чолаков.", "date": "2017.10.12", "title": "Съдебният съвет ще изслуша и гласува отново Чолаков за председател на Върховния административен съд"}
{"url": "http://www.dnevnik.bg/bulgaria/2017/10/12/3058361_zam-direktor_na_sofiiskata_matematicheska_gimnaziia_e/", "text": "Софийската математическа гимназия има нов временен директор, съобщи БТА. Това е досегашният зам.-директор Ивайло Ушагелов. Това е вторият временно управляващ директор на гимназията след уволнението през септември на Антони Стоянов. Той се раздели с поста си след като  уволни няколко учители , а родители и ученици  свикаха протести с искане за връщането им . След него постът беше поет от дългогодишната учителка в гимназията Зоя Савова, но тя бързо подаде молба за напускане, която мотивира с натрупаните много проблеми и невъзможността си да ги реши. Покрай скандала с уволненията стана известно и че училищното настоятелство в СМГ е разполагало с парите от уроците по математика, които училището организира през уикендите. На заседание на парламентарната комисия по образование два дни преди началото на учебната година министърът на образованието Красимир Вълчев каза, че част от настоятелствата са се превърнали в \"черни каси\", а според него това към математическата гимназия е извършвало стопанска дейност в общински имот. Той обяви, че е  сезирал Министерството на финансите да провери дейността на настоятелството на СМГ . От училищното настоятелството казват, че ползват парите за ремонти, подновяване на материалната база в гимназията, както и за хонорари на учителите, които дават уроците по математика.", "date": "2017.10.12", "title": "Зам.-директор на Софийската математическа гимназия е назначен за пореден временен шеф"}
{"url": "http://www.dnevnik.bg/sport/2017/10/12/3058367_krugut_carsko_selo_stoi_zad_kandidaturite_na_sirakov_i/", "text": "Собственикът на \"Лудогорец\"  Кирил Домусчиев  изрази подкрепата си към Борислав Михайлов за предстоящия конгрес на Българския футболен съюз (БФС). Изборите за президент ще се проведат през февруари, а Михайлов ще преследва четвърти мандат. Според Домусчиев евентуални кандидатури на Наско Сираков или Любослав Пенев са \"абсурдни\". \"Аз твърдо ще подкрепя  Борислав Михайлов . Още не съм говорил с него, но предполагам, че ще се кандидатира. Другите две имена просто за мен са абсурдни. Ако можете да ми кажете в последните седем-осем години какви мениджърски функции са имали, с какво са се занимавали и какъв бизнес са имали. Зад тези кандидатури стоят определени клубове и кръга \"Царско село\". Хората не са глупави и знаят\", каза Домусчиев пред \"Спортал\". Според собственика на \"Лудогорец\" Михайлов показва резултати, с каквито никой друг не може да се похвали, а позицията му в УЕФА говори сама по себе си. \"В крайна сметка президентът на БФС трябва да е направил нещо в живота си, да е съградил. Тази  база, която имаме в Бояна,  е изцяло заслуга на Борислав Михайлов.  \", добави Домусчиев. По повод нападките от различни клубове и най-вече от президента на \"Славия\" Венцеслав Стефанов Домусчиев заяви: \"Този човек (Стефанов) няма как да го коментирам. От него нищо сериозно не можеш да чуеш или научиш, той само разсмива медиите.\" \"В нашия футбол е типично, че всеки намира виновник за нещо, но никога грешката не е в него. На някои не им харесва, че побеждаваме и се развиваме. Завистта е нещо типично на Балканите. Нищо не ме изненадва и не ме учудва\", каза Домусчиев за обвиненията, че БФС обслужва интересите на \"Лудогорец\". Той  . \"Има доста грешки, които са в наш ущърб, и такива, които са в наша полза. Ние обаче си мълчим, претръпнали сме.\" Домусчиев окачестви като незадоволително представянето на \"Лудогорец\" през пролетта на 2017 г., което в крайна сметка е довело до раздялата с Георги Дерменджиев. \"Още в края на първенството, когато правихме анализ, изказахме мнението си, че не сме доволни от състоянието и играта на отбора. Не жалихме средства да се подготвим и за пролетния полусезон, и за \"Копенхаген\", където отпаднахме безславно. Загубихме купата и суперкупата, не бяхме на ниво и в първенството. Нормално беше след отпадането от Шампионската лига да вземем мерки\", каза бизнесменът за смната на Дерменджиев с Димитър Димитров–Херо. Той  . В същото време обаче отрече твърденията, че подкрепя финансово клуба, който участваше в търга за емблемата на фалиралия ЦСКА и има амбиции към  предстоящия конкурс за базите . \"Аз симпатизирам на  \"ЦСКА 1948\" , защото не приемам измамата, която стана се направи с \"Литекс\", \"Етрополе\" и т.н., и изведнъж стана ЦСКА. Като гледам, дори нямат пари да си платят марката след търга, който спечелиха. Ако аз подкрепям финансово този клуб от Трета лига, ще се разбере много бързо – по бюджета, по спонсорите им\", каза Домусчиев. Собственикът на шампионите определи слуховете като интриги и сплетни и заяви че футболът в България е на ниско интелектуално ниво. \"Това се дължи на факта, че не припознавам \"Литекс-Етрополе\" да е ЦСКА\", завърши той.", "date": "2017.10.12", "title": "Кръгът \"Царско село\" стои зад кандидатурите на Сираков и Пенев за шеф на БФС, твърди Домусчиев"}
{"url": "http://www.dnevnik.bg/photos/2017/10/12/3058289_fotogaleriia_devet_dni_baloni_v_nebeto/", "text": "Международният фестивал за балони с горещ въздух в Албакърки, САЩ, се провежда всяка есен.", "date": "2017.10.12", "title": "Фотогалерия: Девет дни балони в небето"}
{"url": "http://www.dnevnik.bg/bulgaria/2017/10/12/3058403_grafika_bulgariia_e_na_dunoto_po_mediina_gramotnost_v/", "text": "Анализирани са данните за 33 държави, включително Турция, Сърбия, Албания и Черна гора. Анализът очертава пет основни групи от страни, разположени в отчетливи географски граници. С най-добри предпоставки за висока медийна грамотност на гражданите според \"Отворено общество\" са Финландия, Холандия, Дания и Естония, следвани от останалите страни в Западна и Централна Европа. България е на последно място в четвъртия клъстер по медийна грамотност, в който влизат още Румъния, Сърбия и Гърция. С по-лоши резултати са единствено Черна гора, Албания и Турция, които оформят петата група от страни в класацията. Страните, които оглавяват класацията за медийна грамотност, се радват едновременно на свободни медии в съчетание с висока степен на образованост и голямо доверие между гражданите, посочват от \"Отворено общество\". Отбелязва се, че във Финландия добрата образователна система и широко разпространените умения за критично мислене сред гражданите се разглеждат като основен инструмент за противодействие на фалшивите новини и за противопоставяне на информационната война срещу страната. В същото време държавите в дъното на класацията са такива, в които се наблюдава по-ниска степен на медийна свобода, гражданите им са по-слабо образовани, а недоверието между хората е по-голямо. Авторът на анализа Марин Лесенски посочва, че това са показатели, които обуславят по-лошата медийна грамотност и по-голямата податливост на гражданите на феномена \"пост-истина\", алтернативни факти и конспиративни теории за функционирането на света. Според него не е достатъчно само създаването на нови регулации за новите медийни реалности, а за дългосрочното адресиране на проблема си струва да бъдат направени и инвестиции в подобряването на  медийната грамотност на гражданите , т.е. за изграждането на умения за критическо мислене и анализ на информацията.", "date": "2017.10.12", "title": "Графика: България е на дъното по медийна грамотност в Европа"}
{"url": "http://www.dnevnik.bg/sviat/2017/10/12/3058400_madrid_dade_8_dni_na_katalunia_da_se_otkaje_ot/", "text": "Каталунските власти имат осем дни да се откажат от обявяването за независимост, в противен случай Мадрид ще отмени автономността на региона и ще го управлява пряко. Това е предупреждението на испанските власти, съобщава агенция \"Ройтерс\". Този ход би могъл да задълбочи конфронтацията, но и да доведе до изход от най-голямата  политическа криза на Испания  след провала на опита за военен преврат през 1981 г. След като активира чл. 155 от конституцията, който дава това право на националните власти,  премиерът Мариано Рахой  вероятно ще свика извънредни избори в Каталуня. Във вторник правителството в Барселона подписа  декларация за независимост,  но премиерът Карлес Пучдемон отложи гласуването ѝ в парламента и влизането ѝ в сила. В сряда Рахой заяви, че е поискал каталунските власти да отговорят обявили ли са формално независимост. Ако потвърдят, че е така, заявлението им ще отвори пътя за активиране на чл. 155. По-късно Рахой уточни пред парламента, че крайният срок за отговор е понеделник сутринта. Ако Пучдемон потвърди независимостта, той ще има още три дни да оттегли обявлението, преди в четвъртък сутринта Мадрид да се позове на чл. 155 и да започне процедура за отнемане на автономията на Каталуня. Това поставя Пучдемон в опасна ситуация – ако каже \"да\", централното правителство ще се намеси; ако каже \"не\", ще изгуби подкрепата на крайнолявата партия  \"Кандидатура за народното единство\" CUP , която поддържа неговото правителство на малцинството. \"Рахой има две цели: ако Пучдемон продължи да се изказва неясно, движението за независимост ще се разцепи още; ако защити декларацията, Рахой ще може да приложи член 155\", коментира Антонио Барозо, зам.-директор в лондонската консултантска фирма Teneo Intelligence. \"Във всеки случай Рахой цели първо да възстанови върховенството на закона в Каталуня, а това може в даден момент да доведе до предсрочни избори там.\" Междувременно лидерът на социалистите Педро Санчес обяви, че ще подкрепи премиера в изработването на конституционна реформа, която да промени положението на Каталуня в рамките на Испания. Властите в Барселона още не са отговорили на това предложение. Облекчение Макар речта на Пучдемон да разочарова привържениците на независимостта, тя бе посрещната с облекчение от финансовите пазари и Европейския съюз. Служител от ЕС коментира пред агенция \"Ройтерс\", че каталунският лидер \"явно е послушал съвета да не прави нищо необратимо\". Брюксел не отвръща на призивите на Барселона да посредничи в кризата с мотива, че проблемът е вътрешен за Испания.", "date": "2017.10.12", "title": "Мадрид даде 8 дни на Каталуня да се откаже от независимостта"}
{"url": "http://www.dnevnik.bg/sport/2017/10/12/3058438_netflix_shte_zasneme_dokumentalna_poredica_za_juventus/", "text": "Италианският шампион \"Ювентус\" обяви партньорство с компанията за стрийминг на видео  Netflix . Сделката между двете страни ще включва заснемането на документална поредица за представянето на отбора през сезон 2017-2018. \"Бианконерите\" са първия футболен отбор, който става част от портфолиото на Netflix, а калифорнийската компания ще има неограничен достъп до футболистите и треньори по време на сезона, в мачовете и тренировките. Планът е Netflix да направи поредица от четири серии по един час, които да бъдат излъчени през 2018 г. \"За нас е повод за гордост, че \"Ювентус\" е първият футболен клуб, който е партньор на Netflix\", каза Федерико Паломба, главен директор по приходите в  \"Ювентус\" . \"Сътрудничеството от този тип потвърждава нашата страст към иновациите. По този начин сме решени да достигнем до феновете по целия свят и милионите потребители на Netflix, които благодарение на тези документални филми могат да се запознаят с \"Ювентус\" от всеки ъгъл.\" Ерик Бармак, вицепрезидент на Netflix, добави: \"Netflix е дом на страстно разказаните истории, а във футбола няма по-страстни фенове от тези на \"Ювентус\". Ние сме развълнувани да имаме уникален, изключителен достъп до един от най-важните отбори в света.\"", "date": "2017.10.12", "title": "Netflix ще заснеме документална поредица за \"Ювентус\""}
{"url": "http://www.dnevnik.bg/detski_dnevnik/2017/10/12/3058439_desetoklasnici_mogat_da_kandidatstvat_za_obuchenie/", "text": "Десетокласници от всички области на страната, които в момента не се обучават по професии от направлението \"Компютърни науки\", могат да кандидатстват за обучение по професия \"Приложен програмист\", съобщиха от министерството на образованието. До 10 ноември кандидатите могат да се регистрират на адрес:  https://docs.google.com/forms/d/e/1FAIpQLSe32eI8-4BuWcMTr0ncuTEVO2KqGRQ8u335xO_k2CNUV6PS5Q/viewform  по националната програма \"Обучение за ИТ кариера\". На 11 и 12 ноември ще се сформират групите, като за целта регистрираните ученици ще трябва да направят онлайн тест. Системата ще е отворена за 48 часа, а тестът трябва да се направи за 1 час. Обучението ще е в 5 училища центрове: 1. към пловдивската математическа гимназия \"Акад. Кирил Попов\" и Пловдивския университет \"Паисий Хилендарски\"; 2. професионалната гимназия по компютърни технологии и системи в Правец и Техническия университет в София; 3. Технологичното училище \"Електронни системи\" в София и Техническия университет в София; 4. професионалната гимназия по електротехника и електроника \"Апостол Арнаудов\" в Русе и Русенския университет \"Ангел Кънчев\"; 5. професионалната гимназия по електротехника и електроника \"К. Фотинов\" в Бургас и университет \"Проф. д-р Асен Златаров\" в Бургас. Лекциите и упражненията ще се провеждат в свободно от учебните часове време, както и в събота и неделя. Всички, завършили тригодишното обучение, ще получат професионалната квалификация \"Приложен програмист\".", "date": "2017.10.12", "title": "Десетокласници могат да кандидатстват за обучение \"Приложен програмист\""}
{"url": "http://www.dnevnik.bg/razvlechenie/2017/10/12/3058383_guchi_kazva_sbogom_na_drehite_ot_puheni_koji/", "text": "Модната къща \"Гучи\" спира производството на дрехи и аксесоари от ценни животински кожи като норка и лисица. Новата политика влиза в сила от пролетната колекция за 2018 г., а причината е в промяната на потребителските вкусове и натиска от страна на природозащитници, предаде \"Ройтерс\". Решението е на новият творчески директор на марката Алесандро Микеле, под чието управление печалбата й се увеличава. Той бе подкрепен от мениджъра на компанията Марко Бизари. Избирайки Микеле, търсехме човек, който споделя нашите ценности, обяви той. \"Гучи\", която е предлагала кожени пантофи и луксозни палта от норка, е поредното име в бизнеса, което се отказва от кожата. През юни Yoox Net-A-Porter, голям онлайн магазин за луксозно облекло, заяви, че няма да продава такива продукти.", "date": "2017.10.12", "title": "\"Гучи\" казва сбогом на дрехите от пухени кожи"}
{"url": "http://www.dnevnik.bg/politika/2017/10/12/3058458_dps_obeshta_preskonferenciia_za_peevski_i_pak_poiska/", "text": "ДПС ще даде скоро пресконференция за Делян Пеевски. Това обещание даде лидерът на партията Мустафа Карадайъ на обща пресконференция с председателя на европейските либерали (АЛДЕ) Ханс ван Баален. Баален бе попитан какво е чувал за \"най-могъщия член на ДПС Делян Пеевски и дали се е срещал с него\". Объркан, Баален каза, че познава България много добре и тази информация е нова за него. \"Колеги, от името на Движението за права и свободи аз ви обещавам да определим кога ще бъде денят – утре, понеделник, вторник, да направим една пресконференция за господин Пеевски\", каза Карадъйъ, след което обеща повторно. За пореден път Карадайъ поиска оставката на вицепремиера Валери Симеонов. Според него в България националистите участват във властта, без да има нужда от тях. \"ГЕРБ ги включиха във властта, но не само че ги включиха - те упорито се опитват да ги легитимират, а понякога дори да им подражават\", добави каза Карадайъ, като добави, че когато Валери Симеонов ползва пресцентъра на правителството, той вече не е само физическо лице, а представлява властта. \"Ако Валери Симеонов не подаде оставка, подава цялото правителство - така е в нормалните демокрации\", каза председателят на ДПС. Освен случая със Симеонов, който заплаши водещия Виктор Николаев по \"Нова телевизия\", Карадайъ припомни и че председателят на комисията по правата на човека към Народното събрание  Красимир Велчев (ГЕРБ) използва език на омразата.  Думите на лидера на ДПС предизвикаха ответна реакция в групата на \"Обединени патриоти\". Депутатът Валентин Касабов разкритикува остро действията на Карадайъ. \"Да не се пречкат в краката ни, защото тия депесераски тахтаби (дървеница, турски език - б.а.), които щъкат нагоре-надолу, много миришат и може да ги смачкаме\", заяви Касабов. Участието на патриотите в правителството бе порицано и от Ханс ван Баален, който даде примери от родната му Холандия, Австрия, Германия и Франция, където националистите бяха оставени извън управляващите коалиции. \"Европа трябва да бъде оформяна от демократични партии, партии, които са от центъра, център–дясно, център–ляво. Няма обаче място за краен национализъм. Разчитаме на едно демократично и приобщаващо председателство от страна на България\", заяви президентът на АЛДЕ. \"Участието на \"Обединени патриоти\" в управлението не прави по-лесно влизането на България в Шенген\", добави още Баален.", "date": "2017.10.12", "title": "ДПС обеща пресконференция за Пеевски и пак поиска оставката на Симеонов"}
{"url": "http://www.dnevnik.bg/bulgaria/2017/10/12/3058393_novorodeno_bebe_e_pochinalo_ot_bakterialna_infekciia_v/", "text": "В деня на изписването на новороденото си бебе от \"Пирогов\" д-р Елена Леви научава, че детето й е починало. Допреди това е имала уверението на лекарите, че то е добре. Обяснението на завеждащия на реанимационното отделение е \"резистентен вътреболничен щам\" и впоследствие се потвърждава, че бебето е починало от сепсис, предизвикан от бактерии псевдомонас, които са характерни за болниците. Проверката на компетентния орган \"Медицински одит\" по случая обаче приключва с извода, че липсват категорични данни инфектираността да е от вътреболничен произход. Не може да се посочи вина и няма как да се разбере къде е придобита инфекцията, заявява неколкократно директорът на изпълнителната агенция проф. Златица Петрова в репортажа на \"Нова телевизия\", разказващ за случая. Проверката на Регионалната здравна инспекция не намира нарушения в хигиената в отделенията. От \"Пирогов\" засега отказват коментар. Майката, която е акушер-гинеколог, е убедена, че детето се е заразило в \"Пирогов\", защото при постъпването му кръвните му проби не са показвали наличие на животозастрашаващите бактерии. След това лекарите не са успели да реагират навреме срещу инфекцията, защото лечение в първа фаза на развитието й щеше да му даде 80-90% шанс за оцеляване. Но в крайна фаза, когато е започнало лечението, както личи от медицинската документация, преживяемостта се стопява на около 10%. \"Реаниматорът не намери за нужно\", било обяснението за забавянето. Бебето се е родило на 3 май в \"Майчин дом\", но заради съмнение за усложнение е било транспортирано в \"Пирогов\" за изследвания и евентуална операция, до която така и не се стигнало, защото лекарите преценили, че е здраво. Въпреки това е останало в хирургичното отделение, което майката Елена Леви също оценява като грешка, защото там има повишен риск от инфекции. \"Детето няма хирургичен проблем, а стои в хирургично отделение, което е повече от ясно, че е развъдник на бактерии\", казва тя. Момченцето прекарва там седем дни от общо деветдневния си живот. Освен това според проверката по същото време в детските клиники на \"Пирогов\" е имало две други бебета с бактериална инфекция от псевдомонас и макар че не са били в контакт помежду си, персоналът е имал такъв с всичките - \"смятам, че е в пряка връзка със заразяването на моето дете\", казва жената. По думите на директора на \"Медицински одит\" Златица Петрова няма как да се разбере къде е станало заразяването - дали вътреутробно, по време на раждането, в \"Майчин дом\" или в \"Пирогов\". Отрицателните проби преди това - на изписване от \"Майчин дом\" и на постъпване в \"Пирогов\" - според нея не са показателни: \"Категорично мога да ви кажа, че не са атестат, защото тези проби са взети от ушния канал, от езика най-вероятно, те са взети от носа\" (макар че в документацията на \"Майчин дом\" пише че са кръвни). \"Защо трябва да търсим вина? Всички правила, всички изисквания и добра медицинска практика е спазена. Как мога да кажа аз, че има вина\", коментира Златица Петрова. Това, че въпреки изрядността бебето е починало, не означава, че е можело да се направи нещо друго, за да бъде спасено, а \"означава, че както има раждане, така има и смърт. Всичко, което е направено, е направено. Само Господ е вездесъщ\". Дали има вина може да каже \"само компетентният български съд\", пренасочва тя. . Близките на опечалената майка обясняват случая с това, че в лицата на лекарите, отговорни за бебето, са видели хора, за които то не значело нищо. Самата Елена иска да има наказани и това да се обяви публично, за да може за следващото бебе в подобна ситуация те да помислят малко повече и да си кажат \"я чакай, да не стане като онова дете на колежката\".", "date": "2017.10.12", "title": "Новородено бебе е починало от бактериална инфекция в \"Пирогов\", проверката не може да посочи виновен"}
{"url": "http://www.dnevnik.bg/bulgaria/2017/10/12/3058397_po_deloto_na_ioncheva_sreshtu_borisov_sudut_moje_da/", "text": "Софийският районен съд (СРС) даде днес ход на делото, по което депутатът от БСП Елена Йончева съди премиера Бойко Борисов и партия ГЕРБ за неимуществени вреди от 20 хил. лв. Адвокатите засипаха съда с множество доказателствени искания. Съдът обяви, че ще се произнесе по исканията на страните в закрито съдебно заседание и отложи делото за 5 декември. В залата не бяха нито Борисов, нито Йончева, а само техните упълномощени защитници - Георги Атанасов (на Йончева), и Марин Марковски и Божидар Терзийски (на Бойко Борисов). Елена Йончева обяви още по време на предизборната кампания, че ще даде на съд премиера Борисов веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако  стане известно в съда, че е излъгал, да напусне политиката.  Искът на Йончева е по чл. 45 и 49 от ЗЗД и е заведен едновременно и срещу ГЕРБ, защото това е партията, възложила на Борисов да оповестява нейните позиции. Това е отговорността на възложителя за действията на изпълнителя, обясни пред \"Дневник\"  преди време адвокатът на Йончева Георги Атанасов. След заседанието Марин Марковски заяви пред журналисти, че техните възражения са сериозни, но спора ще го реши съдът. Той отказа да даде повече подробности с аргумента, че Борисов е помолил адвокатите си да не дават интервюта и да не правят доказателствени анализи по телевизията. Той каза: \"Съдът ще реши спора. Изявленията по телевизията нямат стойност на доказателства.\" Защитникът на Йончева заяви, че другата страна са въвели днес в залата нови възражения, на което нямали право. \"Това в гражданския процес е недопустимо, но нека не решаваме делото в коридора\", призова Георги Атанасов. Според него 72-та документа, представени от адвокатите на Борисов, нямат значение по делото и няма как да имат. \"Защото това са неща, които се случвали в последните 15 години. Със сигурност не това е имал предвид г-н Борисов, като е казал, че в началото на мандата си е платил едни много милиони за това, че Елена Йончева е имала някакви изяви със странно естество от журналистически характер.", "date": "2017.10.12", "title": "По делото на Йончева срещу Борисов, съдът може да провери кой е истинският профил на премиера във \"Фейсбук\""}
{"url": "http://www.dnevnik.bg/sport/2017/10/12/3058471_nba_podpisa_dogovor_za_razprostranenie_v_iaponiia_na/", "text": "Японската фирма за електронна търговия Rakuten и  Националната баскетболна асоциация  (НБА) обявиха многогодишно медийно и маркетингово партньорство. Азиатската компания закупи правата за изключително разпространение на мачовете от най-интересното баскетболно първенство на територията на Япония, а сделката е на стойност 225 млн. долара. Като част от споразумението Rakuten ще предлага на своите клиенти чрез услугата Rakuten TV достъп до NBA League Pass – онлайн абонаментът за излъчване на мачове и ексклузивни кадри. Освен това ще има и различни абонаментни планове. Един от тях ще дава на феновете достъп до девет мача всяка седмица, а друг до един мач през делничните дни и по два в събота и неделя. Глобалното маркетингово партньорство ще позволи на Rakuten да продава и официална екипировка на отборите от НБА в своите канали за електронна търговия. Освен това Rakuten Viber, услугата за незабавни съобщения на организацията, ще бъде официална платформа за НБА, осигуряваща достъп до съдържанието на лигата за повече от 90 милиона японски потребители. Това е поредната сериозна инвестиция, която Rakuten прави в спорта. От началото на сезон 2017-2018 компанията е спонсор на  \"Барселона\" , а логото ѝ е върху екипите на каталунците. Сделката с \"Барселона\" е на стойност 220 млн. евро за четири години. Преди месец Rakuten подписа и с шампиона в НБА \"Голдън стейт уориърс\" за 20 млн. долара годишно до 2024 г. \"Rakuten е една от най-иновативните компании в света и идеален партньор за НБА\", каза комисионерът на НБА  Адам Силвър . \"Нашите нови отношения с Rakuten говорят за апетита, който нашите страстни фенове в Япония имат да гледат на живо двубоите от лигата, както и ексклузивно съдържание. Ние с нетърпение очакваме да работим с Rakuten, за да осигурим най-изчерпателното покритие на НБА до момента в Япония.\"", "date": "2017.10.12", "title": "НБА подписа договор за разпространение в Япония на стойност 225 млн. долара"}
{"url": "http://www.dnevnik.bg/sviat/2017/10/12/3058493_suvetut_na_es_prie_suzdavaneto_na_evropeiska/", "text": "Съветът по правосъдие и вътрешни работи на Европейския съюз официално реши да приеме Регламента за създаване на Европейска прокуратура. Тя ще се занимава с разследвания на финансови престъпления, съобщиха от българското Министерство на правосъдието. От ведомството подчертават, че в дебата преди гласуването участва и ресорният министър Цецка Цачева. Тя заяви, че България напълно подкрепя създаването на подобна институция. По думите ѝ по време на българското председателство на Съвета на ЕС страната ще работи приоритетно за предприемане на необходимите действия по организиране на Европейската прокуратура и изграждане на отношения с неучастващите в нея държави членки и партньорски институции и служби, включително Евроюст и ОЛАФ. Предвидена е и конференция по темата за Европейската прокуратура. В работата на прокуратурата ще участват 20 държави от ЕС . Засега не са се присъединили Швеция, Холандия Малта, Унгария, Полша, Великобритания, Ирландия и Дания, но могат да го направят във всеки един момент. Седалището на прокуратурата ще е в Люксембург. Тя ще започне работа не по-рано от 2020 г. Цачева уточни още, че приемането на правен инструмент, който да оптимизира режима за взаимно признаване на решения за обезпечаване и конфискация на активи, придобити от престъпна дейност, е предпоставка за постигане на реални резултати в борбата срещу организираната престъпност и финансирането на тероризма.", "date": "2017.10.12", "title": "Съветът на ЕС прие създаването на Европейска прокуратура"}
{"url": "http://www.dnevnik.bg/sviat/2017/10/12/3058498_sasht_shte_napusnat_junesko/", "text": "Съединените щати планират да напуснат Организацията на ООН за образование, наука и култура (ЮНЕСКО), като това може да стане още в петък, съобщи \"Ройтерс\", позовавайки се на дипломатически източници. Това ще е още един удар по организацията, затънала в регионални вражди и недостиг на средства, допълва агенцията. ЮНЕСКО е основана през 1946г. и е най-известна с предоставянето на статут на част от Световното историческо наследство на исторически, природни и културни феномени. До края на седмицата ръководството на организацията, базирана в Париж, трябва да избере кой да наследи генералния директор Ирина Бокова. Новият кандидат ще бъде предложен за одобрение от 195-те страни членки на общото им събрание през ноември. Трима дипломати казват, че САЩ ще обявят решението си в следващите дни. В четвъртък сп.\"Форин полиси\" съобщи, че Вашингтон формално ще обяви решението в петък, след като 58-членният Управителен съвет избере новия генерален секретар. \n     \"Още не е формализирано, но е вярно\", казва западен дипломат, пожелал анонимност. Вашингтон замрази вноските си в ЮНЕСКО през 2011г. като протест срещу избирането за пълноправен член на Палестинската автономия. Годишната вноска бе около 80 млн. долара или близо 20% от бюджета, а Вашингтон запази гласа си в Управителния съвет. Сега \"Форин полиси\" пише, че решението за окончателно оттегляне от организацията е продиктувано от желание да се пестят международни разходи на САЩ, но и като протест срещу антиизраелската - според американците - позиция на ЮНЕСКО. Очаква се САЩ да присъстват със статут на наблюдател, посочва \"Ройтерс\". \"Отсъствието на САЩ или на която и да е от големите икономики в света е загуба. Не става дума само за парите, а и за прокарването на идеали, важни за страните като САЩ, каквито са образованието и културата\", казва дипломат в ЮНЕСКО пред \"Ройтерс\". Президентът Доналд Тръмп още по време на предизборната си кампания бе критичен за дейността на ООН и изрази недоволство и разочарование от американските разходи за организацията и реалния принос за САЩ на някои от нейните институции. По различни причини Великобритания, Япония и Бразилия още не са превели своите вноски за 2017г. След 3 дни на тайно гласуване битката за нов лидер е между Хамад бин Абдулазиз ал Кауари от Катар и Одри Азулай, бившата министърка на културата на Франция, идваща от семейството на един от най-влиятелните съветници на краля на Мароко. На трето място е египтянката Мушира Хатаб, следвана далеч назад от още двама претенденти. Гласуването продължава не повече от 5 кръга. Ако двамата водещи кандидати се окажат с равни гласове, се теглий жребий.", "date": "2017.10.12", "title": "САЩ ще напуснат ЮНЕСКО"}
{"url": "http://www.dnevnik.bg/bulgaria/2017/10/12/3058475_po_primer_ot_trump_knsb_predlaga_24_hil_leva/", "text": "Конфедерацията на независимите синдикати в България (КНСБ) предлага въвеждането на необлагаем доход от 24 хил. лева на семейство за годината, в която е сключен бракът му. Идеята бе съобщена от председателя на КНСБ Пламен Димитров след среща с парламентарната група на \"Обединените патриоти\" днес. \"По подобие на предложението на американския президент Доналд Тръмп, а именно всички семейства, които имат брак, сключен съответната година, да получат необлагаеми средства в размер на 24 хил. долара на годишна база. Ако това се приложи към нашата реалност, може да се говори за 24 хил. лева\", обяви Димитров. Според него става въпрос за 27 хил. семейства, които сключват брак в България на година, и би струвало на бюджета 45 млн. лева. \"Това е конкретна мярка, която патриотите намериха за интересна\", каза още Димитров. КНСБ са предложили още у нас да се въведе необлагаем минимум, което би струвало на бюджета 800 млн. лв., но парите биха отишли за подобряване на живота на хората. \"Обединените патриоти\" смятат да обсъдят предложението ни, каза още Димитров. Волята на ГЕРБ обаче е да няма данъчни реформи. КНСБ искат още по-голямо увеличение на заплатите в публичния сектор.", "date": "2017.10.12", "title": "По пример от Тръмп КНСБ предлага 24 хил. лева необлагаем доход на семейство за първата година на брака"}
{"url": "http://www.dnevnik.bg/bulgaria/2017/10/12/3058464_prokuraturata_kompensira_podceneni_signali_za/", "text": "Прокуратурата внесе в Софийския градски съд (СГС) обвинителен акт срещу Стефан Станев, който бе задържан след убийството на Виола Николова, след което се разбра, че преди убийството разследващите са неглижирали четири сигнала срещу него. По-късно като \"акт на морална отговорност\" заради пропуските на столичната районна прокуратура  оставка подаде шефът на обвинението - Петър Белчев . Преди време по време на брифинг главният прокурор Сотир Цацаров назова поименно прокурорите, които са отказали разследване по сигналите, като заяви, че тяхната работа ще бъде проверена цялостно и ще има наказания заради небрежното отношение и \"меко казано, неизпълнение на служебните им задължения\". След това не е имало официална информация за хода на проверката. На пресконференцията се разбра още, че срещу Станев е имало пет подадени до прокуратурата жалби  от неговата бивша съпруга, нейната майка и сестра. Те са били за закани за убийство, като само по една е образувано разследване, на другите е отказано. Единственото образувано разследване от районната прокуратура е с дата на 28 юни, т.е. 5 дни, след като вече беше известно убийството. Повече за случая и неглижирането на сигналите от обвинението четете  тук . Иначе днес Станев е обвинен за умишлено убийство, квалифицирано като извършено по особено мъчителен за убития начин или с особена жестокост, съобщи пресцентърът на прокуратурата. Станев е обвинен и за това, че без разрешително държал високорискови наркотични вещества в апартамента си. Към момента той е с мярка за неотклонение - \"задържане под стража\". Според разследващите в нощта на 22 юни 2017 г. обвиняемият Станев и пострадалата Виола Николова били в дома си. Николова споделила ,че е изморена и легнала в спалнята, за да си почива. Станев бил на лаптопа си и \"сърфирал\" из социалната мрежа \"Фейсбук\". В един момент решил да изпие една бира, след което взел \"Екстази\", после употребил и марихуана. Разходил се до спалнята, видял че Николова лежи, но не спи и приел,че нещо я притеснява. Около 5.00 ч. на 23 юни обвиняемият Станев провокирал разговор с Николова, който в крайна сметка не се е състоял. Той започнал да удря с ръце и с метален стик за голф по стената, след което застанал до леглото, където лежала Николова, вдигнал стика за голф над главата си и в този момент тя уплашена и плачейки извикала: \"Извинявай, съжалявам, моля те спри, недей\", но Станев нанесъл силен удар със стика за голф по главата ѝ, в областта на лявото слепоочие. С него той ѝ причинил открита черепно-мозъчна и лицева травма. След удара стикът за голф се счупил като в ръката на Станев останала металната му дръжка. Николова започнала да губи много кръв, но дишала, виждала и чувала. В този момент той преместил тялото ѝ от спалнята на земята и я ударил втори път по главата със счупения метален край от дръжката на стика за голф, с което ѝ причинил нова лицева травма. Започнал и да я души. След като се отказал от тези си намерения, станал взел от кухнята назъбен нож с обща дължина 32.5 см. Върнал се в спалнята и в момент, в който Николова все още имала сърдечна дейност и съзнавала какво се случва с нея започнал да нанася пробождащи и режещи удари във врата ѝ. После взел друг кухненски нож със същата обща дължина и пробол в дълбочина от 3 см гърба на Николова. Станев бил решен да довърши започнатото и взел трети по-къс нож, с който нанесъл удар в шията на пострадалата, като острието на ножа останало забито в нея а пластмасовата дръжка на ножа в ръцете му. Когато установил, че Николова не диша, Стефан Станев завил тялото ѝ със завивката от леглото, поставил плюшена играчка на котарак върху трупа ѝ и отишъл в съседната стая, изпушил една цигара марихуана и пуснал да слуша музика. Сутринта на 23 юни около 08.30 ч. Станев позвънил на своя приятелка и я поканил в дома си, за да поговорят. Когато тя пристигнала обвиняемият я посрещнал пред блока и заедно се качили в апартамента му. След като го попитала къде е Виола, Станев не отговорил. На въпрос, какво са правили предната вечер, той заявил, че легнал до пострадалата и забелязал ,че нейният крак трепнал, след което със знак и движение на ръката показал на приятелката си как прерязал гърлото на пострадалата, а след това спокойно и хладнокръвно заявил: \"Аз я убих\". След кратък разговор за извършеното от Станев, наказанието за това престъпление, разбирането от страна на близките му и това, че не иска да се предаде на полицията, приятелката му си тръгнала. В следобедните часове на 23 юни обвиняемият отпътувал към Созопол. Следващият ден приятелката на Станев заедно с мъжът, с когото живее подават сигнал в полицията за извършеното престъпление. Той бе задържан от МВР вечерта на 24 юни в близост до яхтено пристанище в Созопол. Непосредствено след задържането му е извършено токсикологично изследване,което е установило комбинирана употреба на наркотични вещества - амфетамин,екстази,тетрахидроканабинол и кокаин, информира прокуратурата. В хода на разследването са били назначени множество експертизи. Една от тях установила, че теглото и съдържанието на наркотиците, намерени в дома на Станев са от вида на амфетамините и са на обща стойност 502.70 лв. Иззетите вещества са високо рискови и подлежат на контрол. Назначената психиатрична експертиза установява,че Станев страда от личностово разстройство и синдром на зависимост от психоактивни вещества. То няма характеристиката на краткотрайно или продължително разстройство на съзнанието и не е психично заболяване в тесен смисъл. Към момента на извършване на деянието обвиняемият е разполагал с психическа годност да разбира свойството и значението на постъпките си и да ръководи действията си и отново към този момент не се е намирал в психотично състояние - състояние на остра психоза, аргументира повдигнатото обвинение прокуратурата.", "date": "2017.10.12", "title": "Прокуратурата компенсира подценени сигнали за извършител на убийство с ужасяващи подробности за престъплението"}
{"url": "http://www.dnevnik.bg/sport/2017/10/12/3058539_grigor_dimitrov_otnovo_shte_igrae_s_nadal/", "text": "Григор Димитров ще се изправи срещу световния номер 1 Рафаел Надал в четвъртфиналите на турнира от сериите \"Мастърс 1000\" в Шанхай. Това ще бъде втората им среща в рамките на последната седмица и общо единадесета в историята на съперничеството им. Надал преодоля третия кръг след безапелационна победа срещу италианеца Фабио Фониин. Световният номер 1 имаше нужда от едва 62 минути за успеха с 6:3, 6:1. В първия си мач водачът в основната схема  надигра Джаред Доналдсън с 6:2, 6:1 за 55 минути. Григор Димитров също  премина скоростно през третия кръг . След като в първия си мач спаси три поредни мачбол и направи  инфарктен обрат срещу Райън Харисън , тази сутрин българският тенисист показа отлична игра срещу полуфиналиста от \"Уимбълдън\" Сам Куери - 6:3, 7:6 (3) за 80 минути. Надал е спечелил девет от досегашните си десет мача с Димитров. През уикенда двамата  се изправиха в битка за място на финала в Пекин . Испанецът се наложи с 6:3, 4:6, 6:1 по пътя към  шестата си титла през 2017 г.  и общо 75-а в кариерата си. Димитров и Надал ще се срещнат за трети път през този сезон. Първият беше  епичният им полуфинал на Australian Open , когато носителят на 16 титли от Големия шлем триумфира драматично след 6:3, 5:7, 7:6 (5), 6:7 (4), 6:4. Единствената победа на българския тенисист беше в четвъртфиналите на турнира в Пекин през 2016 г. Тогава той спря серията от седем поредни загуби срещу испанеца след успех с 6:2, 6:4.", "date": "2017.10.12", "title": "Григор Димитров отново ще играе с Надал"}
{"url": "http://www.dnevnik.bg/sport/2017/10/12/3058491_tom_djumulen_oshte_ne_znae_dali_shte_uchastva_v_tur/", "text": "Шампионът от  \"Джиро д'Италия\"  Том Дюмулен все още не е решил дали ще участва в \"Тур дьо Франс\" през 2018 г. Феновете на колоезденето и специалистите очакват по шосетата на Франция холандецът за първи път да се сблъска с Крис Фрум в битка за генералното класиране, но Дюмулен не бърза да решава програмата си. \"Най-важно е какъв ще бъде маршрутът на Тура и дали ще ми пасне. Факт е, че вече се борих за генералното класиране във \"Вуелта\", спечелих Джирото, но на Тура не съм участвал с такива амбиции. Ако обаче профилът на състезанието не е по мой вкус тогава защо да участвам? Аз обичам Обиколката на Италия и с удоволствие бих се върнал там догодина, може и да защитавам титлата си\", обясни Дюмулен пред \"Гадзета дело Спорт\". Той пропусна Тура през тази година, който беше само пет седмици след Джирото и не включваше много километри бягане по часовник. Изборът му да не кара и във \"Вуелта\" изненада мнозина, като Дюмулен насочи подготовката си изцяло върху световното първенство. В Берген холандецът спечели отборния часовник с тима си \"Сънуеб\" и  титлата в индивидуалното бягане по часовник . Дюмулен добави, че в бъдеще може да опита да гони призово класиране и в повече от една голяма обиколка през сезона. Той посочи като пример Винченцо Нибали, който завърши трети в Джирото и втори във \"Вуелта\". Той коментира и едно от предложенията в последно време компютрите, които състезателите използват, за да следят показателите си да бъдат забранени, както поиска  Алберто Контадор . \"За мен не е проблем, дори и да стане. Аз го правя само в бягането по часовник, а иначе разчитам на усещанията си. Но Алберто малко преувеличава тяхното значение в състезанията. Не смятам, че Крис (Фрум, за когото се твърди, че разчита само на компютъра си – бел. ред.) го използва толкова много\". Маршрутът на \"Тур дьо Франс\" за 2018 г. ще бъде обявен на 17 октомври в Париж, а този на Джирото на 29 ноември в Милано.", "date": "2017.10.12", "title": "Том Дюмулен още не знае дали ще участва в \"Тур дьо Франс\""}
{"url": "http://www.dnevnik.bg/sviat/2017/10/12/3058534_roiters_sheril_sandburg_svidetelstva_pred/", "text": "Главният оперативен директор на \"Фейсбук\" Шерил Сандбърг ще свидетелства пред Комисията по разузнаване в американския Конгрес днес, съобщи агенция \"Ройтерс\", позовавайки се на трима източници. Комисията е един от основните панели, разследващи  руската намеса в президентските избори  миналата година. Наскоро \"Фейсбук\" обяви, че над 3000  политически реклами са били купени  от Русия в месеците преди и след вота. Вчера оглавяващите комисията Майк Конъуей и Адам Шиф заявиха след своя среща със Сандбърг, че работят заедно с компанията, за да разпространят публично  рекламите . \"Поискахме от \"Фейсбук\" помощ, за да изтрием всяка информация, която може да доведе до идентифицирането на някого, и се надяваме, че когато това приключи, да ги разпространим\", каза Шиф. Служители на компанията ще свидетелстват пред Конгреса на 1 ноември, но рекламите би трябвало да бъдат публикувани преди това. Заедно с \"Фейсбук\", пред конгресмените ще се явят представители на \"Туитър\", покана е отправена и към \"Гугъл\", чието ръководство още не е потвърдило присъствие.", "date": "2017.10.12", "title": "\"Ройтерс\": Шерил Сандбърг свидетелства пред разследващите руската намеса в изборите в САЩ"}
{"url": "http://www.dnevnik.bg/sviat/2017/10/12/3058589_nju_iork_taims_izraelskoto_razuznavane_e_otkrilo_che/", "text": "Израелското разузнаване е открило, че руски правителствени хакери са използвали антивирусен софтуер на руската компания \"Касперски\", за да търсят в компютри по света кодовите имена на американски програми за шпионаж, пише в. \"Ню Йорк таймс\". Разузнавачите на Израел са проникнали в мрежата на \"Касперски\" и са известили САЩ за действията на руските хакери, използвали за своите цели антивирусен софтуер, употребяван от 400 милиона души по света, включително служители на  американски правителствени агенции . Сигналът, подаден от израелските разузнавачи, които са шпионирали руските хакери, е довел до решението на САЩ миналия месец да разпоредят софтуерът на  \"Касперски\" да бъде махнат  от правителствените компютри. Руските хакери, чиито действия са били засечени преди повече от две години, са откраднали класифицирани документи от служител на Агенцията за национална сигурност на САЩ, който неподходящо ги е съхранявал на своя домашен компютър, оборудван с антивирусен софтуер на \"Касперски\", посочва \"Ню Йорк таймс\", който цитира настоящи и бивши правителствени служители, пожелали анонимност. Подобно на повечето програми за кибернетична сигурност продуктите на \"Касперски\" изискват достъп до всичко, което се съхранява на даден компютър, за да го проверят за вируси или други опасности. Антивирусният софтуер извършва претърсване, след което отстранява или неутрализира вредните програми, а после изпраща доклад на компанията. Тази рутинна процедура е осигурила идеален инструмент на руското разузнаване, който да бъде използван за изследване на съдържанието на компютрите и получаване на това, което го интересува, отбелязва \"Ню Йорк таймс\".", "date": "2017.10.12", "title": "\"Ню Йорк таймс\": Израелското разузнаване е открило, че Русия ползва \"Касперски\" за шпионаж"}
{"url": "http://www.dnevnik.bg/biznes/2017/10/12/3058582_ekologichniiat_suvet_odobri_iztochnoto_trase_na_struma/", "text": "Висшият експертен екологичен съвет (ВЕЕС) при Министерството на околната среда одобри днес източния вариант на трасето на магистрала \"Струма\" в района на Кресненското дефиле, съобщи ведомството. Това означава, че в посока към Гърция колите ще се движат през дефилето по съществуващия път Е-79, а в обратна посока - по нов път източно от него по билото на планината. Вариантът се подкрепя и от правителството, а беше оценен най-високо и в доклад на фирма \"Данго проект консулт\", която анализира общо пет възможни варианта на трасето в най-трудния и скъп за изпълнение участък от магистралата. Същият вариант беше подкрепен и от местните жители при обществените обсъждания на екооценката в региона. Според някои еколози обаче използването на сега съществуващия път Е-79 не е ефективен вариант и те смятат, че движението трябва изцяло да се изнесе в източната част. Причината е интензивният трафик в  район с богато биоразнообразие,  който попада в мрежата НАТУРА 2000. Според съобщението на министерството членовете на съвета са се съобразили със значителния брой становища, позиции, мнения и възражения по различните варианти на трасе. Бяха взети предвид резултатите от проведените обществени обсъждания и заключенията на независимите експерти от извършените ОВОС и Оценката за съвместимост с предмета и целите за опазването на защитените зони от мрежата Натура 2000, се казва в съобщението на екоминистерството.", "date": "2017.10.12", "title": "Екологичният съвет одобри източното трасе на \"Струма\""}
{"url": "http://www.dnevnik.bg/politika/2017/10/12/3058627_ne_valeri_simeonov_a_vrushtaneto_na_dps_na_vlast_e/", "text": "Заплахата за развитието на България не са вицепремиерът Валери Симеонов и правителството, а връщането на ДПС на власт\", заяви депутатът от \"Обединени патриоти\" Искрен Веселинов (ВМРО) на брифинг в Народното събрание, цитиран от агенция \"Фокус\". От \"Обединени патриоти\" дадоха брифинга, провокирани от изказването на лидера на ДПС Мустафа Карадайъ малко по-рано. Карадайъ поиска оставката на вицепремиера Симеонов заради скандала със заплахите към журналиста Виктор Николаев и заяви, че \"Птатриотите\" са във властта, без да има нужда от тях. \"От ДПС желаят дестабилизация на властта и свалянето на правителството преди европредседателството\", заяви депутатът Павел Шопов (\"Атака\"). Според него Движението не може да се примири, че именно е отстранено от властта и \"те истерично желаят да влязат в управлението\". Той определи изявлението на ДПС като атака срещу цялото правителство. \"Така както се прави чисто политологически. Удря се тук, удря се там. Различните елементи на коалицията се удрят и където се поддаде\", обобщи Шопов. \"Лично съм удовлетворен, че атаката срещу Валери Симеонов и \"Обединени патриоти\" идва именно от ДПС. Това принизява тази атака\", добави Борис Ячев (НФСБ). Той защити съпредседателя на \"Обединени патриоти\", като изтъкна, че бил въвел нов начин на изразяване – директно, без витиевати фрази и без двусмислие. \"Журналистите, а и обществото трудно приемат подобен начин на изразяване от един български политик. Те бяха свикнали досега езикът на политиката да бъде византийски\", смята той. Искрен Веселинов атакува ДПС, като заяви, че за трите десетилетия на съществуването си партията се е превърнала в символ на корупцията на България. \"Превърна се в метафора за всякакъв род извращения, назначаване на роднини, партизиране на администрации. Партията, която е авторка на кръговете от фирми\", каза Веселинов. Той заяви, че движението е овладяло медийния пазар, а искането за оставката на Симеонов определи като \"поредния нагъл акт на политическото лицемерие\".", "date": "2017.10.12", "title": "Не Валери Симеонов, а връщането на ДПС на власт е заплаха за България, смятат от \"Обединени патриоти\""}
{"url": "http://www.dnevnik.bg/sport/2017/10/12/3058639_italianski_tenisist_otnese_rekordna_globa_ot_120_hil/", "text": "Италианецът Фабио Фонини отнесе рекордна глоба от 120 хиляди долара и получи условна забрана да участва в два турнира от Големия шлем. 30-годишният тенисист беше наказан заради непристойното си поведение по време на тазгодишния US Open. Фонини се държа много грубо със съдийката стола Луиз Енгзел по време на двубоя от първия кръг срещу Стефано Травалия. Темпераментният италианец, който допусна изненадващ загуба срещу своя сънародник, нарече рефера \"курва\". В резултат той беше глобен с 24 хиляди долара и отстранен от турнира на двойки. В сряда бордът на Големия шлем добави още 96 хиляди долара към санкцията на Фонини и му наложи пробация. При ново провинение в рамките на следващите два сезона той няма да участва в два турнира от Шлема, единият от които ще бъде US Open. Ако известният с буйния си нрав италианец се опази от проблеми с поведението през 2018 и 2019 г., условната забрана ще отпадне. Освен това ще му бъдат върнати 48 хиляди долара от глобата. Днес Фонини се изправи срещу световния номер 1 Рафаел Надал в осминафиналите на турнира от сериите \"Мастърс\" в Шанхай. Италианецът, който записа три поредни победи срещу испанеца през 2016 г., този път не оказа реална съпротива и  загуби с 3:6, 1:6 за 62 минути.", "date": "2017.10.12", "title": "Италиански тенисист отнесе рекордна глоба от 120 хил. долара"}
{"url": "http://www.dnevnik.bg/biznes/2017/10/12/3058535_liderut_na_pes_sergei_stanishev_postavi_pet_zadachi/", "text": "Днешната Европа изглежда по-добре, отколкото преди година, икономиката се възстановява, безработицата спада, но това е крайно недостатъчно. Това обяви лидерът на европейските социалисти Сергей Станишев в Брюксел, където ръководената от него партия - ПЕС, организира конференция \"Рестарт на европейската икономика\". Пет решения за Европа От гледна точка на европейските социалисти в момента имат пет важни теми, с които трябва да се занимаят европейските лидери, за да има качествена промяна, от която се нуждаят жителите на ЕС. Станишев постави на първо място преодоляването на неравенството, което се задълбочава не само между отделните страни членки, но и вътре в тях. В речта си пред конференцията, която на практика беше построена като контратеза на тази на Жанк-Клод Юнкер през септември за състоянието на съюза, той посочи, че е нужен социален план за действие на европейско ниво. \"Нито Юнкер, нито Макрон могат да кажат кой знае какво за социалния дневен ред\", обобщи Станишев, отново препращайки към техните речи за общите проблеми на Европейския съюз. . От името на партията той призова за достойно минимално възнаграждение във всички страни членки. Пред журналисти уточни, че това означава минималната работна заплата в общността да не е по-ниска от 60 на сто от средната за съответната държава. В момента не във всички страни в ЕС има минимална работна заплата. Станишев посочи и че трябва да се вземат конкретни мерки за сближаване на различията, част от което е предлаганият от социалистите в ЕС разширен план за подпомагане на младите хора да се образоват и да си намерят работа. Той цитира данни, според които 17 млн. младежи в Европа нито учат, нито работят, а в допълнение 26 млн. деца са застрашени от бедност. Европейските данъци пак се актуализират Той подчерта, че няма как Европа да се справя с нарастващите предизвикателства, като орязва бюджета си особено за дейности по сближаването на различията. Предложенията в момента са парите за кохезия да се орежат с около 30 на сто в бъдещата рамка. Затова Станишев актуализира европейският бюджет да има собствени приходи от данъци, така че да не е заложник от националните правителства. На въпрос как си представя европейските данъци лидерът на ПЕС каза, че първо трябва да има дебати по въпроса дали да се въведат, а след това да се търси механизъм. Напомни, че след като вече за пръв път в историята на ЕС общият бюджет е бил орязан, това ще се случи допълнително и след Брекзит. Според ПЕС трябва европейските лидери активно да работят за преодоляване на икономическото разделение в общността, което през последните десет години се е задълбочило заради мерките за икономии, въведени в редица държави. Това пък налагало реформа в Пакта за стабилност и растеж, който по думите на Станишев трябва да престане да души правителствата, налагайки им рестрикции в инвестициите, които правят тъкмо в политики по сближаване. Лидерът на ПЕС настоява и за реформа във валутния съюз, която да въведе контрол върху него от страна на Европейския парламент. Станишев добави тук нуждата от въвеждане на данък върху финансовите транзакции, който 11 страни членки имали готовност да въведат, както и специфичен данък за големите компании като интернет гигантите, за да не могат да избягват плащането на налози, каквито практики има в момента благодарение на данъчната политика в някои страни от ЕС. \"Голямата разлика между нас и неолибералите е, че според нас хората живеят в общество, а не в пазар, който трябва да се саморегулира\", посочи Станишев. Преодоляването на разделението между Изток и Запад в рамките на ЕС е сред другите акценти, поставени от лидера на европейските социалисти. Той определи отношението към България и Румъния като пълно безобразие и даде за пример неприемането на страните в Шенген, въпреки че те са изпълнили изискванията за това. \"Тежка илюзия е, че която и да е държава може да се справи сама с която и да е от общите заплахи\", подчерта той. През декември по време на Съвета на ПЕС в Португалия партията ще излезе с обща визия за това каква трябва да е Европа в бъдеще, за да се възстанови доверието на хората в европейските институции. Нашият живот приключва, когато спрем да говорим за важните неща. Тази мисъл на Мартин Лутър Кинг е по-актуална днес в сравнение с преди 50 г., когато той я е изрекъл, каза пред участниците в конференцията Сергей Станишев.", "date": "2017.10.12", "title": "Лидерът на ПЕС Сергей Станишев постави пет задачи пред лидерите на ЕС"}
{"url": "http://www.dnevnik.bg/bulgaria/2017/10/12/3058669_mareshki_posochi_valentin_zlatev_kato_zapoznat_s/", "text": "Лидерът на партия \"Воля\" Веселин Марешки посочи генералния директор на \"Лукойл България\" Валентин Златев като човек, който е запознат с корупционните практики по високите етажи на властта. В разпространена до медиите позиция от политическата сила уточняват, че зам.-председателят на Народното събрание ще сезира главния прокурор Сотир Цацаров за думите на Златев в края на септември. Тогава той заяви на заседание на парламентарната Комисия за наблюдение на приходните агенции и борба със сивата икономика и контрабандата, че над Марешки има \"тежък политически чадър\", като намекваше за бизнеса му с горива. По думите на Марешки, когато някой има информация за злоупотреба с власт по високите етажи на властта, то той трябва да я предостави на прокуратурата. \"Преди време главният прокурор ме призова да говоря с имена – ето давам му първото име – Валентин Златев, който явно е запознат с корупционни схеми на най-високо ниво\", заяви лидерът на \"Воля\". \"Ако Сотир Цацаров не се извиси на нивото на своята мъжественост и не призове Валентин Златев да обясни твърденията си, че над мен има тежък политически чадър, ние от \"Воля\" ще смятаме, че над Златев има тежък прокурорски чадър\", каза още Марешки. Той допълни, че ако проверката на прокуратурата не установи извършване на престъпление от общ характер, щял да се възползва от правото си на защита по законовия ред.", "date": "2017.10.12", "title": "Марешки посочи Валентин Златев като запознат с корупционните практики по високите етажи на властта"}
{"url": "http://www.dnevnik.bg/photos/2017/10/12/3058655_snimka_na_denia_grajdani_i_organizacii_poiskaha/", "text": "Граждани и неправителствени организации поискаха незабавна реформа в детското правосъдие, като се събраха пред Народния театър в София. Там беше поставена инсталация, която ще остане до неделя, която е част от кампанията \"Детство без решетки\". Акцията се организира от Български хелзинкски комитет, Национална мрежа за децата и Институт по социални дейности и практики. Плюшено мече, затворено зад решетки, цели да припомни, че у нас всяка година около 10 000 деца са засегнати от Закона за борба срещу противообществените прояви на малолетните и непълнолетните, който е приет през 1958 г. и е базиран изцяло на репресивни и наказателни мерки. Автор на инсталацията са артистите от Destructive creation", "date": "2017.10.12", "title": "Снимка на деня: Граждани и организации поискаха реформа на детското правосъдие"}
{"url": "http://www.dnevnik.bg/sviat/2017/10/12/3058632_norvegiia_opitva_da_ogranichi_kupuvaneto_na_luksozni/", "text": "Норвегия планира намаляване на данъчния кредит за електромобили, благодарение на който страната стана третата в света по брой на захранвани от акумулатори коли. В четвъртък дясното правителство предложи в проектобюджета за 2018 г. да се ползва по-малка привилегия при регистриране и облагане на електромобил с тегло над два тона. Медиите кръстиха предложението \"Данък \"Тесла\", тъй като то е насочено към модели от типа на луксозния Model X на едноименната американска компания. Изчисления на журналисти показват, че ако мярката бъде одобрена, цената на Model X в страната ще се повиши със 70 000 крони (почти 7500 евро). \"Електрическите коли ще продължат да се ползват със значителни предимства спрямо тези на изкопаеми горива\", се посочва в текста. Промяната няма да засегне намаленият ДДС и бонусите за нулеви въглеродни емисии. Миналата година електромобилите достигнаха 29% от новите регистрации. Далеч назад са Холандия (6.4%) и Швеция (3.4%). \"Норвегия поема големи рискове с пазара на електрически коли\", коментира пред \"Ройтерс\" Петер Хонеланд от Норвежката асоциация за електрически превозни средства. За първите 9 месеца на 2017 г. продажбите на \"Тесла\" се увеличиха с почти 90% до 4717 коли. През същия период на 2016 г. те бяха около 2500, сочи официалната статистика. Растат продажбите и на други компании - от \"Нисан\" до \"Фолксваген\". Министърът на околната среда Видар Хелгсен заяви, че големите електромобили износвали пътищата повече, отколкото нормалните коли. Освен това субсидиите първоначално целяха да стимулират малки местни производители на електромобили, а не луксозен внос за богатите норвежци.", "date": "2017.10.12", "title": "Норвегия опитва да ограничи купуването на луксозни електромобили"}
{"url": "http://www.dnevnik.bg/sviat/2017/10/12/3058732_gurciia_razigrava_vseki_mesec_po_1_mln_evro_na_dds/", "text": "Властите в Гърция започват от края на октомври лотария, в която всеки месец 1000 души ще печелят по 1000 евро като стимул за борба с укриването на доходи и стимулиране плащането на данъци. Финансовото министерство съобщи, че по 1 милион евро ще бъдат разпределяни между 1000 души според броя на финансовите им транзакции и участието в жребия ще е автоматично, т.е. няма нужда човек да въвежда някъде данните си. Наградата от 1000 евро ще е под формата на пари в брой или данъчно облекчение в същия размер. Сумата от 1 млн. евро месечно се възприема за символичен разход на фона на укривани 11-16 милиарда евро доходи всяка година, допълва \"Ройтерс\". Гърция предложи на международните си кредитори схема за ДДС лотария през 2014 г. с надежда така да се помогне на приходите в бюджета. Задействането ѝ сега е едно от условията по последния помощен пакет от 86 млрд. евро и освен това с нея се опитва стимулиране на електронните разплащания в икономика доминирана от парите в брой. Страни като Португалия и Словакия също са изпробвали подобни проекти. \"Ройтерс\" допълва, че в Гърция все още купувачите могат често да договорят да им направят отстъпка, ако не си вземат касова бележка с 24% ДДС.", "date": "2017.10.12", "title": "Гърция разиграва всеки месец по 1 млн. евро на ДДС лотария"}
{"url": "http://www.dnevnik.bg/bulgaria/2017/10/12/3058709_obshto_4900_dushi_poluchili_po-malko_uvelichenie_na/", "text": "Общо 4900 пенсионери не са получили обещаната индексация от 2.4% от 1 юли за разлика от всички останали. Това съобщи министърът на труда и социалната политика Бисер Петков, цитиран от БНР.  Компенсация за тях не се предвижда, защото законът е спазен и НОИ не е направил грешка, поясни Петков.  От обясненията му се разбра, че става дума за хора, пенсионирани преди 2006 г., които през същата година са получили допълнително увеличение заради това, че пенсиите им са били много ниски.  Причината те да не получат увеличение е прилагането за пръв път през тази година на новия механизъм за индексиране на пенсиите. При него всички пенсии са били преизчислени към датата на отпускането си с по-голяма тежест на осигурителния стаж. В масовия случай в резултат се е получило увеличение от 2.4% с изключение на тези 4900 души. Догодина държавата ще заложи задължителна индексация на всички пенсии с 3.8 на сто, за да няма ощетени, увери министърът. ", "date": "2017.10.12", "title": "Общо 4900 души, получили по-малко увеличение на пенсиите, няма да бъдат компенсирани"}
{"url": "http://www.dnevnik.bg/zdrave/2017/10/12/3058772_rabotnoto_vreme_v_ofisa_triabva_da_e_tri_vmesto_osem/", "text": "От стандартния си осемчасов работен ден средностатистическият офисен служител прекарва по-малко от три часа в действителна работа - по-точно 2 ч. и 53 мин. Останалото време запълва в преглеждане на новини и социални мрежи, ядене, почивки за цигара и разговори с колегите, които не са свързани с работата, показва анкета сред близо 2000 души във Великобритания и анализи на психолози, цитирани в изданието \"Бизнес инсайдър\". Причината не е в протакането, а в неспособността на човешкия мозък да се концентрира върху една задача за повече време, показват психологически изследвания от САЩ и Великобритания. Според един американски експеримент човек може да прави едно нещо за около 20 минути без прекъсване, но не повече. Друго изследване показва и че още на десетата секунда от началото на изпълнението на задачата интересът може вече да се губи. Към края на осемчасовия ден способностите на служителите не са в пълния си капацитет и представянето им може значително да се влоши, коментира трудовият психолог К. Андерс Ериксън. Ако от хората се изисква строго спазване на работното време и позволените почивки, те ще придобият вредни навици, като да прекарват повечето си време във \"Фейсбук\" и няма да са толкова продуктивни, колкото ако сами регулират ритъма си или ако работният им ден е по-кратък, смята той. Още проучвания потвърждават, че дори и в работата вкъщи, където хората имат далеч повече свобода на времето си, те не успяват да се концентрират за по-дълго от оптималните 2-3 часа. А задачите, които изискват много часове работа независимо дали в офиса или у дома, се изпълняват с други механизми и когнитивен капацитет на мозъка - като осъзнато свръхусилие, което може да отключи креативността и да задържи вниманието за дълго, но не постоянно, пояснява Ериксън. Компании по света отдавна се вслушват в учените как да помогнат на служителите си да бъдат по-продуктивни, но отскоро са склонни и на компромис с утвърдения 8-часов ден пет дни в седмицата. Един често срещан подход в последните десет години и предимно в технологичната индустрия е работните дни да се намалят на четири, което съкращава работното време от 40 на 32 часа на седмица. Това според общото разбиране позволява на служителите да имат повече време за баланс и здраве в личния си живот и така да бъдат по-мотивирани за работа, но според Ериксън по-разумният вариант е работното време да се намали на шест часа и работната седмица да остане пет дни. Такъв  експеримент проведоха в Швеция в последните две години и равносметката беше леко противоречива . От 2016 г. пък компанията \"Амазон\" въвежда и двете опции - за по-кратък работен ден и по-кратка работна седмица с намаление на заплатите с 25%. Фирмата обещава да покаже анализа от промяната, когато стане готов.", "date": "2017.10.12", "title": "Работното време в офиса трябва да е три вместо осем часа на ден, показва проучване"}
{"url": "http://www.dnevnik.bg/sviat/2017/10/12/3058953_oksford_stana_purviiat_britanski_grad_zabranil_kolite/", "text": "Световно известният университетски център Оксфорд стана първият британски град, обявил планове да премахне от центъра всички автомобили с двигатели с вътрешно горене. Това е най-радикалната мярка, представяна досега в страната за намаляване на замърсяването на въздуха, коментира \"Ройтерс\". От 2020г. ще има \"Зона с нулеви емисии\", в която няма да се допускат коли с бензинови или дизелови двигатели. В Лондон - несравнимо по-голям град - към същата дата намеренията са да има \"зони с ултра ниски емисии\", за влизането в които собствениците на коли на петрол ще трябва да плащат такса. \"Всеки един нас, който кара или използва бензинов или дизелов автомобил из Оксфорд, допринася за отровния въздух на града. Всеки трябва да стори своето - от националното правителство и местните власти до бизнеса и жителите - за да сложим край на тази опасност за общественото здраве\", заяви Джон Танър, член на ръководството на оксфордския общински съвет. \n     Освен това ще бъде намалена цената за паркиране за електромобили и таксите за електрически таксита. Последните консултации по плановете приключват на 26 ноември. В първата фаза на проекта, започващ след по-малко от три години, такситата, леките коли, лекотоварните автомобили и автобусите, които не са с нулеви емисии, няма да могат да използват 6 улици в градския център. Зоната постепенно ще се разширява с нови и нови улици и добавяне на нови типове коли до 2035г. Тогава всички автомобили, включително тежкотоварните, ще бъдат държани извън градския център. Пет години по-късно правителството в Лондон си е поставило като срок, от който спира продажбата на нови бензинови или дизелови автомобили в цялата страна.", "date": "2017.10.12", "title": "Оксфорд стана първият британски град, забранил колите на петрол"}
{"url": "http://www.dnevnik.bg/sport/2017/10/12/3058957_sportut_e_nai-efektivniiat_metod_za_prevenciia_na/", "text": "Спортът е най-ефективният метод за превенция на агресията сред младежите, заяви министърът на младежта и спорта Красен Кралев в Москва. Той участва в международна среща на министрите, отговарящи за младежките политики. \"Спортът, според препоръка и на Съвета на ЕС, Европейската комисия и други водещи институции, е основен източник, който може да повлияе позитивно върху развитието на младите хора. Ние го разглеждам като феномен, който трансформира негативната енергия в мотивация, учи на честна игра и мотивира младия човек да запълни свободното си време. Освен всичко това, оказва и позитивно влияние върху цялостното физическо и психическо състояние на човека\", каза Кралев, цитиран от пресслужбата на министерството. По думите му борбата с нарастващата агресия и превенцията на зависимостите сред младите хора между 15-29 години са основен приоритет на ММС. В България младите хора са около 1.3 млн. или 20% от населението на страната. Министерството посочи, че основният инструмент, с който работи за превенция на агресията и постигане на приоритетите в тази сфера, е новата Национална програма за младежки дейности (по член 10а от Закона за хазарта), която е с бюджет от 1 млн. евро. Нейната цел е \"да информира, мотивира и ангажира млади хора на възраст от 15 до 29 г.\" Изпълнението и постигането на обявените цели по някои от проектите  е със спорен ефект, показа проучване на \"Дневник\" в течение на процеса . Два от сайтовете по проекти, финансирани с общо около 120 хиляди лева, заработиха едва след материала в \"Дневник\". В Москва Кралев посочи още, че в Европейската седмица на спорта са се включили повече от 100 000 млади хора от девет града в България.", "date": "2017.10.12", "title": "Спортът е най-ефективният метод за превенция на агресията сред младите, каза Кралев в Москва"}
{"url": "http://www.dnevnik.bg/bulgaria/2017/10/12/3058966_sistemata_za_elektronno_glasuvane_moje_da_se_testva_ot/", "text": "Системата за електронно гласуване, която трябва да е готова през следващата година може да бъде тествана от хакери от цял свят. Идеята се роди по време на конференция. \"Една прекрасна идея - да бъдат поканени хакери от света да хакнат системата\", прие възторжено идеята председателят на ЦИК Ивилина Алексиева – Робинсън. Необходимо е да стане обществено известно как новите технологии ще навлязат в изборния процес, както и какви са заплахите от хакерски атака в изборния процес, каза Алексиева на форума организиран от обществения съвет към ЦИК. Божидар Божанов, представляващ \"Гласувай без граници\", смята, че рисковете от хакерски атака за държави, като САЩ и Германия са много по-големи отколкото за България. Ивайло Ивков, който е члена на ЦИК каза, че след среща срещи със заместник-министър председателя и шефа на държавната фирма \"Информационно обслужване\" са стигнали до извода, че в електронното гласуване има повече рискове, отколкото в машинното. Рисковете били \"семейно гласуване и кланов вот\". \"Тези въпроси се обсъждат в цяла Европа. Хората пробваха и похарчиха милиони, заради недоверието- Белгия, Холандия...\", каза Ивков. Според него е по-добре да поправиш една грешка късно, отколкото по-късно. Алексиева обаче добави, че е останала \"с различно възприятие\" след същата среща, защото на срещата само им била предоставена информация. Проект за въвеждането на дистанционно електронно гласуване , което да се приложи още на изборите през 2019 г. за евродепутати, се изпълнява в момента от Централната избирателна комисия (ЦИК) като партньор на Държавната агенция за електронно управление.", "date": "2017.10.12", "title": "Системата за електронно гласуване може да се тества от хакери"}
{"url": "http://www.dnevnik.bg/sport/2017/10/12/3058973_sirakov_kum_kircho_ot_deliormana_samo_shte_sunuvash/", "text": "Бившият изпълнителен директор на \"Левски\" Наско Сираков атакува в много остър тон собственика на \"Лудогорец\" и свой колега в изпълнителния комитет на БФС Кирил Домусчиев. \"Само ще сънуваш, че можеш да ме достигнеш във футбола\", заяви Сираков в изявлението си, публикувано в профила на съпругата му Илиана Раева във \"Фейсбук\". Думите на бившия национал са предизвикани от  изказването на Домусчиев, който по-рано каза, че \"кръгът \"Царско село\" стои зад кандидатурите на Сираков и Пенев за шеф на БФС\" . Сираков отрече, че ще се кандидатира за президент на футболния съюз. Той адресира обръщението си до Кирил Домусчиев, когото нарича \"специалист\" (използва кавички) по футбол. \"Днес с учудване прочетох, че Кирчо от Делиормана, обикаляйки студиа и сайтове е намесил и моето име в поредния си медиен залп. Разбира се, че нямаше да взема отношение, ако ставаше въпрос за параходи и яхти. Там си ги мерят с вицепремиера. Но той решил да прави публична оценка за това дали ставам или не ставам за футбол\", започва Сираков. \"Днес ще му отговоря много кратко: Кирчо, за още 20 години да си купиш тв- правата за българското първенство, за следващите 20 години да си купиш първенството на България по футбол, пак само ще сънуваш, че можеш да достигнеш Сираков във футбола. Продължавайте с твоите 100-150 фена със сандвичи в ръка (знам откъде са им сандвичите) да скандирате \"българи юнаци\" на вашите мачове, а аз гледайки, ще се опитам да видя повече от едно българче в отбора - Светльо Дяков, незнайно как попаднал в отбора. Няма що, огромен принос и огромна полза за българския футбол\", продължава обръщението. Сираков допълва, че разбрал от изказването на Домусчиев, че ще се кандидатира за президент на БФС. \"Комична е истерията ти за моята кандидатура, Кирчо, която е плод на твоята фантазия и на кръга около теб. Такава кандидатура няма, ама к'во ти пука. Кирчо, аз нямам собствени медии (затова използвам тази на жена ми във \"Фейсбук\"), медийни войни не отварям, но от медийни войни хич не се плаша, да си го знаеш! Защо си мисля, че патроните, с които ме отстрелваш, имат друга задача... Успокой се малко, спри се, гърмян вълк съм. Да си знаеш, че няма да ти е лесно с пушката срещу мен.\" Очаква се конгрес в БФС да има през февруари 2018 г. и на него Борислав Михайлов да търси четвърти пореден мандат като президент. Засега никой друг не е обявил, че ще се кандидатира. Преди дни вицепрезидентът  Йордан Лечков каза, че ще подкрепи Михайлов и че е сигурен в победата му . Домусчиев също изрази подкрепа към настоящия президент. Според собственика на \"Лудогорец\" Михайлов показва резултати, с каквито никой друг не може да се похвали, а позицията му в УЕФА говори сама по себе си. \"В крайна сметка президентът на БФС трябва да е направил нещо в живота си, да е съградил. Тази база, която имаме в Бояна, е изцяло заслуга на Борислав Михайлов. В УЕФА го ценят, а там прости хора няма. Щом е там, това не е случайно\", заяви Домусчиев. Тонът в изявлението на Сираков напомня за  декларация срещу Домусчиев, публикувана в сайта на \"Литекс\" през пролетта на 2015 г . Тогава от Ловеч реагираха след твърденията на бизнесмена, че техен мач с \"Ботев\" е бил \"приятелски\". \"Ах, каква намазана и гелосана делиорманска мъжка мастия! Каква мила и комплексирана родна картинка! Любимото мрънкало на всички ТВ-та говори, гледа се и после се харесва Много се харесва! Дори е влюбено в себе си! Дори му се иска да се самоизнасили\", се казваше в декларацията, озаглавена \"Делиормански (не)обрязани смислици\". ", "date": "2017.10.12", "title": "Сираков към \"Кирчо от Делиормана\": Само ще сънуваш, че можеш да ме достигнеш във футбола"}
{"url": "http://www.dnevnik.bg/sviat/2017/10/12/3058968_parij_shte_zabrani_dvigatelite_s_vutreshno_gorene_ot/", "text": "Властите в Париж планират да забранят достъпа на автомобили с двигатели с вътрешно горене от 2030 г., съобщава агенция \"Ройтерс\". Този ход цели да ускори прехода към автомобили, движещи се на електрическа енергия. Френската столица често прибягва към временни забрани за движение на автомобили, за да се бори със замърсяването на въздуха. Франция вече има план да забрани автомобилите, разчитащи на фосилни горива, от 2040 г., а според местните власти в големите градове това трябва да се случи още по-скоро. През 2024 г. летните Олимпийски игри ще се проведат в Париж, там бе подписано и международното споразумение за климата, от което САЩ се оттеглиха след идването на власт на президента Доналд Тръмп. Във Франция има около 32 млн. лични автомобили при население от 66 млн., показват данни от 2016 г. Много парижани не притежават коли и разчитат на градския транспорт, велисипедии, скутери и хибридни автомобили под наем.", "date": "2017.10.12", "title": "Париж ще забрани двигателите с вътрешно горене от 2030 г."}
{"url": "http://www.dnevnik.bg/sviat/2017/10/12/3058984_i_izrael_obiavi_che_napuska_junesko/", "text": "Премиерът на Израел обяви в четвъртък, че е наредил да започне изтегляне на страната му от Организацията за ООН за образование, наука и култура (ЮНЕСКО). Бенямин Нетаняху не посочи срок, в който това ще стане факт, както и дали напускането ще е цялостно или израелската делегация ще остане със статут на наблюдател. Решението на Израел бе обявено броени часове, след като Съединените щати официално потвърдиха, че на 31 декември прекратяват членството си в ЮНЕСКО. Съгласно правилата на организацията това фактически ще стане година по-късно. Според съобщението на Държавния департамент една от причините е \"антиизраелските настроения\", царуващи в организацията. Сред другите причини бяха посочени начинът, по който се изразходват средствата - около 500 милиона долара годишно, както и че има спешна нужда от голяма реформа. Нетаняху определи американското решение като \"смело и морално\". \"Днес в ООН е нов ден - време за плащане на сметката за дискриминацията срещу Израел\", заяви постоянният представител на страната Дани Данон. В израелското съобщение се казва още, че премиерът е инструктирал външното министерство да започне подготовката на процедурата за напускане на ЮНЕСКО. Оттеглянето на САЩ, които осигуряваха около 20% от бюджета, е сериозен удар по организацията, създадена след Втората световна война да защитава културно и историческо наследство по света. Запитан дали Великобритания обмисля подобен ход, говорителят на премиера Тереза Мей каза, че страната със сигурност остава в ЮНЕСКО. Бокова, която приключва втория си и последен 4-годишен мандат на генерален директор, заяви: \"В момент, когато конфликти продължават да раздират обществата по света, можем само да съжаляваме, че САЩ се оттеглят от тази агенция на ООН, чиято задача е да разпространява образование в името на мира и защита на подложената на атаки култура\". Елеонора Митрофанова, бивш пратеник на Русия към ЮНЕСКО, коментира пред РИА \"Новости\", че организацията ще е по-добре без американците. \"През последните години нямаше полза от тях. От 2011г. те практически не плащат нищо в бюджета... Решиха да напуснат, което е напълно в логиката на Доналд Тръмп\". Израел и САЩ бяха сред само 14-те от общо 194 държави членки, които през 2011г. гласуваха против приемането на палестинската автономия със статут на независима държава. Тогава Вашингтон спря да прави вноските си, а с идването на президента Доналд Тръмп на сериозна ревизия е подложено изобщо участието на американците в множество агенции и мисии на световната организация, както и отпусканите средства. В двата мандата на Ирина Бокова имаше множество оплаквания на Израел от ЮНЕСКО, че заемала страната на арабите в спорове с палестинските власти за исторически и религиозни обекти в Ерусалим и автономните територии. Преди месец Нетаняху каза на световните лидери в реч пред общото събрание на ООН в Ню Йорк, че ЮНЕСКО разпространява \"фалшива история\", защото определи Хеброн и два свързани храма в центъра му - юдейската Гробница на Патриарсите и мюсюлманската джамия \"Ибрахими\" - за \"застрашен палестински обект на световното наследство\". Подкрепена от арабски държави резолюция на ЮНЕСКО през миналата година осъди израелската политика към религиозните обекти в Източен Ерусалим и на Западния бряг на река Йордан. Всичко това се случва във финалната фаза на избор на наследник на Бокова, която по устав няма право на трети мандат. За ЮНЕСКО днес работят около 2000 души по света, но повечето са в централата в Париж. Организацията губи авторитет, включително заради непрекъснати вътрешни и регионални вражди, както и от загубата на значителни средства. Новият генерален директор, чието име трябва стане известно в петък, ще трябва да се справи с всичко това.", "date": "2017.10.12", "title": "И Израел обяви, че напуска ЮНЕСКО"}
{"url": "http://www.dnevnik.bg/bulgaria/2017/10/12/3058985_gotov_sum_da_izchistim_problemite_s_borisov_v_mujki/", "text": "Президентът Румен Радев обяви в интервю пред БНТ, че е готов да изчисти всички проблеми в отношенията си с премиера Бойко Борисов в един мъжки разговор. Той уточни, че не би приел разговор, който да гарантира корупционен комфорт на управляващите. Радев смята, че има коректен диалог с Борисов, но проблемите идвали от хора от партията на премиера. \"Не приемам сценарий добрият премиер и лошото мнозинство\", обяви президентът. Радев подчерта, че оценява посредническите усилия на министър-председателя, но е очевидно, че той много трудно може да надвика собствените си съпартийци. В отговор на въпрос, държавният глава каза, че няма състезание с Борисов \"по плоскостта външна политика\", а има добро допълване. Запитан дали се притеснява от импийчмънт, Радев каза, че за него няма значение колко дълго ще бъде президент, а какъв президент ще бъде. На въпрос, дали откакто е в президенството гледа с други очи на България, държавният глава каза, че принципите ми не са се променили и няма да се променят, и затова са всички проблеми, които има. Държавата има огромен проблем с корупцията, обобщи президентът. Според него до момента управляващите залагат на пасивната борба с нея, която няма ефект. \"При сегашната система играеш докато те хванат, после връщаш и пак можеш да играеш\", описа образно борбата с корупцията Радев. Според него отнемането на имущество е задължително, но недостатъчно условие за ефективност. \"Корупцията не е проблем на бъдеще време, трябва да има наказателно преследване на сегашни и минали престъпления. Не може да се разчита на признания в декларация. Нужни са всеобхватни, ефективни мерки, както превенция, така и разследване\", каза още президентът. Румен Радев уточни, че няма как да приеме, че парламентът може да назначава и министрите и ръководителите на звеното, което ще ги проверява. \"Ще разследва ли това мнозинство собствените си министри? Очевидно това ще стане много трудно\", посочи държавният глава. Румен Радев добави, че назначаването на ръководството на антикорупционния орган за него не е самоцел и би приел да носи тази отговорност само при положение, че органът има ясно изразени разследващи функции и капацитет да ги упражнява. Според него атаките срещу президенството са се активизирали именно като е започнал да коментира, че няма воля за борба с корупцията. \"Напрежението е трудно да се скрие. Срещу президентството беше хвърлена цяла парламентарна комисия. Хвърлиха се обвинения за лобизъм и корупция, но никой не посмя да го заяви директно\", каза Румен Радев. \"Както виждате, с една завидна страст и борбеност група депутати се хвърлиха да бранят народната пара - милиард и половина лева за самолети. Забележете, неизхарчени. И логично си задаваме въпроса: защо същите борци, защитници на парите на народа, не направиха една анкетна комисия за 2 млрд. лева похарчени за саниране, при множество сигнали за нередности, не от вчера\", подчерта Радев. Президентът припомни и сигналите за три до четири пъти завишени цени, липсата на контрол на вложените материали, на сключваните договори и на качеството. \"Никога не е късно да се направи една такава комисия. Аз го очаквам. Мисля, че не само аз\", добави още държавният глава. В отговор на въпрос Румен Радев обяви, че изборът за нов боен самолет за армията не е предопределен, защото противно на някои твърдения и трите останали машини в надпреварата покриват минималните изисквания на НАТО. \"Това не е махленска тема. Не приемам посланиците да изкават мнение, особено ако са засегната страна. При нас, когато се изкара нещо като резултат от прозрачна или обективна процедура, ако не съвпадне с мнението на полтици, те обвиняват хората с пагон ги притискат, докато извадят тяхното решение\", обясни ситуацията президентът. Той допълни, че всички видове въоръжени сили и родове войски имат нужда от модернизация на въоръжението, но първо трябвало да се реши проблема с незаетите щатове и ниските заплати на военните. Според Радев не е проблем, че сега авиацията ползва самолети със средна възраст 26-27 години, защото тя били такава и в много от страните от НАТО. \"Ремонт на миговете е необходим, но обхватът трябва да се определи след решението за доставка на нов самолет. Ако дадем за ремонт всички самолети, това ще изяде огромен ресурс от парите за нови\", поясни държавният глава. Попитан дали трябва да се закрие Комисията за досиетата, Радев каза, че нейната съдбата е в ръцете на депутатите, но последните дискусии около назначаването на Антон Тодоров за нейн председател, са показали, че тя може да се използва за политическа саморазправа. \"Ако се направи институт за националната памет, не мисля, че той ще героизира миналото. Напротив, то ще се види през окото на историка\", посочи президентът. По повод българското председателство на съвета на ЕС, Румен Радев подчерта, че ще е грешка, ако се очаква от него страната да извлече директни ползи. \"Трябва да поставим актулани за дневия ред на ЕС теми. Голямата отговорност е на българската администрация, които да покажат зрялост и да предизвика доверие\", поясни президентът.", "date": "2017.10.12", "title": "Готов съм да изчистим проблемите с Борисов в мъжки разговор, обяви президентът"}
{"url": "http://www.dnevnik.bg/bulgaria/2017/10/12/3058988_nachalnikut_na_kabineta_mi_ne_e_imal_dostup_do_nito/", "text": "Проверката на Държавната агенция \"Национална сигурност\" на началника на кабинета на президента Иво Христов няма да открие нищо, защото той не е имал достъп до нито един класифициран документ, каза днес държавният глава Румен Радев в  интервю по БНТ . Той подчерта, че няма отказ за достъп на Христов до секретна информация, защото той не е подавал искане за такъв достъп. \"Работата му не налага достъп, ако му потрябва, ще подаде документи\", обобщи Радев. В края на миналия месец  депутати от ГЕРБ информираха  главния прокурор Сотир Цацаров, Държавната агенция \"Национална сигурност\" (ДАНС) и Държавната комисия по сигурността на информацията за евентуални нарушения на Закона за класифицирана информация в президентството. Поводът беше секретна шифрограма от посолството на България във Вашингтон, чийто получател е началникът на кабинета на президента Румен Радев - Иво Христов, който няма допуск до класифицирана информация.", "date": "2017.10.12", "title": "Началникът на кабинета ми не е имал достъп до нито един класифициран документ, обяви Румен Радев"}
{"url": "http://www.dnevnik.bg/sport/2017/10/12/3058967_barselona_obiavi_rekordni_prihodi_i_si_postavi_cel_ot/", "text": "Барселона\" обяви рекордни приходи от над 700 млн. евро за първи път в историята си. Клубът си постави и цел през 2021 г. да стигне 1 млрд. евро. Годишният финансов отчет ще бъде представен пред общото събрание на 21 октомври. Според главния финансов директор Енрик Томбас докладът сочи, че за финансовата година, която приключи на 30 юни,  \"Барселона\"  има приходи от 708 млн. евро. Сумата е рекордна за каталунците, които за последните седем години успяха не само да реализират много големи приходи, но и да генерират плюс в активите на клуба. През 2010 г. оценката беше за негативни ликвидни активи, а сега те са на стойност от 115 млн. евро. За седма поредна година клубът е на печалба, като за последните 12 месеца тя е 18 млн. евро. От 2010 г. насам сумата от годишните печалби на клуба възлиза на 175 млн. Евро. Бюджетната прогноза за тази година показва значителен скок. За първи път над 700 млн. евро Финансовата 2016-17 година е много успешна за клуба, обявиха от \"Барселона\" на официалния си сайт. Отчетените рекордни приходи от 708 млн. евро са с 13 милиона повече от прогнозираните 695 млн. Увеличението е с 4% или 29 млн. евро от резултатите през миналата година, когато \"Барселона\" отчете 679 милиона. Във всички ключови звена \"Барселона\" бележи ръст, като най-голям е този в приходите от стадиона. Те са скочили от 158 млн. евро преди година, до 175 милиона за сезон 2016-17. Приходите от УЕФА и телевизионните права са с 10 млн. евро повече или точно 6%. Спад има единствено в маркетинга – 264 срещу 268 млн. евро за предходната финансова година. Това се дължи на световното клубно първенство и лятното турне, които са отбелязали загуба, въпреки по-високите приходи от спонсори. Печалбата от 18.1 млн. евро след данъчно облагане е малко по-ниска от прогнозната от 21 млн. евро. Това се дължи на увеличението на платените корпоративни данъци. Отчита се и положителната тенденция дългът на клуба да се намалява постоянно в текущия мандат на президента  Хосеп Мария Бартомеу . За финансовата година намаляването е с 24.5 млн. евро до общо 247 милиона. Общо от началото на текущия мандат клубът е намалил нетния дълг със 184 млн. евро (без да включва нерегулирания дълг). Коефициентът на оперативната печалба на клуба (EBITDA) е 1.99, като го запазва в рамките на ограничението, установено в устава, което за тази година е определено на 2.25. Парите от Неймар изстрелват \"Барселона\" на върха Прогнозираните приходи за сезон 2017-18 от 897 млн. евро ще наредят \"Барселона\" на първо място в света, след като никой друг клуб не е заложил подобни числа. До голяма степен това се дължи на  продажбата на Неймар в ПСЖ  за рекордните 222 млн. евро. В доклада сумата е вписана като 198 млн. евро, което отчита чистата печалба на \"Барселона\" от сделката. Скокът в приходите от продажба на футболисти пък ще е 172%, след като преди година \"Барселона\" продаде играчи за 73 млн. евро. Очаква се скок да има и в маркетинга – от 264 до 300 млн. евро или разлика с 13%. Тя идва от новия договор с  \"Ракутен\" , няколко други спонсора и лятното турне в САЩ, което също генерира големи приходи. Прогнозата за печалбата за финансовата година 2017-18 е 21 милиона евро след данъците, което потвърждава икономическата стабилност и устойчивост на клуба. Има възможност печалбата да се увеличи още, след като в доклада на \"Барселона\" е прогнозирано, че тимът ще спечели единствено Ла Лига, където води убедително. В случай на триумф в Шампионската лига, приходите ще са още по-големи. Планът на клуба е до 2021 г. приходите да нараснат до 1 млрд. евро. \"Ние сме клуб, който се развива прекрасно в последните години и резултатите го показват. \"Барселона\" е осигурен и няма никакви поводи за притеснение, освен постиженията на терена, ние имаме с какво да се хвалим и извън него\", каза изпълнителният директор Оскар Грау.", "date": "2017.10.12", "title": "\"Барселона\" обяви рекордни приходи и си постави цел от 1 млрд. евро през 2021 г."}
{"url": "http://www.dnevnik.bg/photos/2017/10/12/3058196_fotogaleriia_svetovnite_snimki_na_denia_-_12_oktomvri/", "text": "Парк от веригата Дисниленд на фона на пожара в Анахайм, Калифорния, САЩ, Огънят е унищожил най-малко 1500 жилищни и бизнес сгради, хиляди са напуснали домовете си.", "date": "2017.10.12", "title": "Фотогалерия: Световните снимки на деня - 12 октомври 2017 г."}
{"url": "http://www.dnevnik.bg/sviat/2017/10/12/3058995_britanskiiat_vunshen_ministur_poiska_es_da_uskori/", "text": "Британският външен министър Борис Джонсън поиска от ЕС да ускори темпото в преговорите по Брекзит след петия кръг преговори, който завърши без съществен напредък, предаде \"Франс прес\", цитирана от БТА. \"Смятаме, че сме направили много полезни предложения, за да може големият кораб да пори вълните и няма причина това да не стане. Очакваме от нашите приятели и партньори да побързат. Време е да се ускори темпото и да се напредне\", каза Джонсън, който заяви, че е много оптимистично настроен за постигането на споразумение. По-рано днес главният преговарящ на ЕС Мишел Барние заяви, че преговорите са в \"тревожна безизходица\" по въпроса за изплащането на финансовите задължения на Великобритания към ЕС. Той отсега обяви, че \"няма да е в състояние\" да препоръча на лидерите на 27-те останали страни членки на ЕС да преминат към следващата фаза на преговорите на срещата на върха на 19 и 20 октомври.", "date": "2017.10.12", "title": "Британският външен министър поиска ЕС да ускори преговорите за Брекзит"}
{"url": "http://www.dnevnik.bg/sviat/2017/10/12/3059000_i_sled_chetvurtiiat_tur_ne_beshe_izbran_generalen/", "text": "Изпълнителният съвет на ЮНЕСКО и днес не успя да избере кандидат за поста генерален директор на организацията, тъй като нито един от претендентите не получи необходимата за победа подкрепа, предаде ТАСС. Утре ще има пети тур на гласуване. В него ще участват представителите на Франция и Египет, а този, който събере повече гласове, ще се състезава с кандидата на Катар. На днешното гласуване бившият външен министър на Катар Хамад бин Абдулазиз ал Кауари е получил 22 гласа, египетската правозащитничка Мушира Хатаб - 18, а бившата френска министърка на културата Одре Азуле - също 18. Ако и след петия тур няма ясен победител, изборът ще бъде направен чрез жребий. Новият шеф на ЮНЕСКО ще бъде утвърден от Генералната конференция на организацията, която е през ноември. За поста на генерален директор на организацията първоначално имаше девет кандидати. В хода на избора бяха оттеглени кандидатите на Гватемала, Ирак, Азербайджан, Виетнам, Китай и Ливан. След гласуването на членовете на Изпълнителния съвет на ЮНЕСКО през последните три дни най-голяма подкрепа са получили кандидатите на Катар, Египет и Франция. Преди още да започне гласуването, Гватемала и Ирак изтеглиха предложенията си. По-късно се отказаха кандидатите от Азербайджан и Виетнам.", "date": "2017.10.12", "title": "И след четвъртият тур не беше избран генерален директор на ЮНЕСКО"}
{"url": "http://www.dnevnik.bg/sport/2017/10/12/3059007_botev_se_izkachi_peti_sled_razgromna_pobeda_sreshtu/", "text": "\"Ботев\" постигна разгромна победа в отложения си мач със \"Септември\". Пловдивчани се наложиха с 5:0, като в основата на успеха беше Фернандо Виана, вкарал четири попадения. Другия гол отбеляза Дуде Ндонгала в 57-ата минута. С успеха си \"канарчетата\" се изравниха с \"Берое\" на петото място с по 17 точки, като са на четири от третия \"Левски\". \"Септември\" остава предпоследен със седем. \"Ботев\" започна по-добре и след няколко атаки успя да поведе в средата на полувремето. В 25-ата минута Ндонгала центрира отляво, а Виана се възползва и вкара. В началото на втората част в игра за \"Ботев\" влезе Тодор Неделев, който беше оставен резерва заради участието си в двата мача на националния отбор в световните квалификации - срещу Франция и Люксенбург. В 57-ата минута Лъчезар Балтанов подаде на Ндонгала, който напредна по лявото крило, влезе в наказателното поле и с удар по диагонала удвои. Малко по-късно Виана се развихри с три гола за 21 минути. Най-напред той направи 3:0 в 63-ата минута, а десет по-късно след бърза атака и подаване на Лазар Марин увеличи преднината на отбора си. В 84-ата нападателят вкара четвъртия си гол в срещата. Виана вече има девет гола, като се доближи на три от водача Фернандо Каранга от ЦСКА.", "date": "2017.10.12", "title": "\"Ботев\" се изкачи пети след разгромна победа срещу \"Септември\""}
