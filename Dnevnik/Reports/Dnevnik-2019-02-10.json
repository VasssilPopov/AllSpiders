{"url": "https://www.dnevnik.bg/sviat/2019/02/10/3388107_nasekomite_na_planetata_izchezvat_opasno_burzo/", "text": "Насекомите на планетата намаляват опасно бързо, което заплашва с катастрофален срив на екосистемите в природата. Над 40% от видовете насекоми намаляват, една трета са застрашени от изчезване. Темпото на изчезване е 8 пъти по-високо от това при бозайниците, птиците и влечугите. Всяка година общият брой на насекомите на Земята намалява със стряскащите 2.5%. Това означава, че не е изключено те да изчезнат в края на този век. Изводите са от първото подобно глобално научно изследване, позоваващо се на най-добрите налични данни и публикувано в списание  Biological Conservation . То обхваща подробните проучвания предимно в Европа и Северна Америка, но също така и някои теренни наблюдения в Австралия, Азия, Бразилия и Южна Африка. Насекомите, които се смята, че са поне 17 пъти повече от хората, са изключително важни за функционирането на всички екосистеми, но също така са трудни за наблюдение и оценяване. Но напоследък се появиха публикации за срив на популациите им в Германия и Пуерто Рико (изчезване на 98 % от наземните насекоми за 35 години) и има сериозни признаци, че явлението е глобално. Основната причина, посочена в публикацията, е интензивното земеделие и особено масираното използване на пестициди. Струпването на населението в градовете, както и промените в климата са дугите ключови фактори. \"Докато не променим начините, по които произвеждаме храни, насекомите като цяло ще поемат по пътя на пълното изчезване в рамките на няколко десетилетия. Последиците ще са катастрофални, меко казано\", пишат авторите на статията. Те са събрали 73-те най-добри научни публикации по темата и от тях се вижда, че пеперудите са едни от най-засегнатите. В обработваемите земи на Англия например в периода 2000-2009 година видовото им разнообразие е намаляло с 58%. Същото се случва с пчелите, като в щата Оклахома през 2013 г. са били открити едва половината от регистрираните през 1949 видове. Някои видове се адаптират и увеличават популациите си, но се предполага, че упадъкът е също толкова сериозен при мравки, мухи, бръмбари, щурци. В тропиците, където още не е навлязло интензивното земеделие, промените в климата са водещият фактор на намаляването. Насекомите са се пригодили към сравнително стабилна среда и притежават ограничена способност да се променят, както е било наблюдавано в Пуерто Рико. Като пример колко тревожно е положението един от авторите споделя, че неотдавна със семейството си изминали с кола 700 км по време на ваканция в Австралия и нито веднъж не му се наложило да пуска чистачките, за да почисти от насекоми предното стъкло.", "date": "2019.02.10", "title": "Насекомите на планетата изчезват опасно бързо, твърдят учени"}
{"url": "https://www.dnevnik.bg/bulgaria/2019/02/10/3387448_diana_trifonova_amerika_za_bulgariia_ima_nisha_za/", "text": "Диана Трифонова е програмен експерт \"Гражданско общество и демократични институции\" във Фондация \"Америка за България\", която подкрепя програмата за осма поредна година. С нея разговаряме за потенциала на НПО-сектора за развитие на социално предприемачество. - През годините, в които \"Америка за България\" работи по тази тема, забелязваме нарастване на интереса към предприемачеството от неправителствените организации (НПО), както сред самите граждански организации, така и сред медиите и бизнеса. Основен недостатък на средата у нас е ограниченият брой програми, осигуряващи обучения и финансиране на подобни инициативи. За разлика от търговските дружества, при НПО стопанската дейност не просто е допълнителна, но и нейната водеща цел е свързана с изпълнение на конкретна мисия – подкрепа за хора в неравностойно положение, природозащита, застъпничество и други. Това принципно различие между неправителствените организации и търговските дружества вероятно възпрепятства интереса към създаване на подобни програми. В този смисъл, подпомагането на НПО в развиването на предприемачески умения разнообразява източниците на финансиране и подкрепя устойчивостта на организациите. Фондация \"Америка за България\" е класирана като основен дарител на средства за неправителствения сектор в страната в поредица от изследвания на дарителството в България на  Българския дарителски форум . Подкрепата за програмата \"Предприемачество за нестопански организации\" е един от начините, по които опитваме да подпомогнем средата за гражданските организации в търсенето на алтернативи за подкрепа на основната им дейност.   - Партньорството на \"Америка за България\" с центъра продължава осма година. За нас това е повод да се гордеем, че чрез програмата сме успели да създадем значителна мрежа от хора, които работят за развитието на бизнес идеите на неправителствените организации. Тази общност включва както граждански организации, работещи във всяка сфера на живота, така и група от бизнес професионалисти, които припознават идеята. Доброто партньорство между НПО и бизнеса на всички нива в тази програма – от нейното организиране през конкурса до финансирането и последващото менторството - дават на участниците достъп до най-добрата експертиза от двата свята. Участието в програмата не се изчерпва единствено с конкурса и финансирането на идеите, а предлага постоянна подкрепа за НПО- професионалисти, които правят първите си стъпки в развиването на стопанска дейност. - Едно от сериозните предимства на социалните предприятия на НПО е, че те лесно и ясно могат да покажат на клиентите си добавената стойност, която получават с покупката си. Различни изследвания на т.нар. милениали през последните години установяват промени в потребителските нагласи сред тази група в сравнение с техните родители. В желанието на това поколение да води по-здравословен начин на живот и по-внимателно да взима решения, когато пазарува, съществува и ниша за успешно представяне на бизнесите на НПО. Продуктите и услугите, които гражданските организации предлагат, не отстъпват по качество на други, които са налични на пазара. И в този смисъл, когато клиент се довери на социалното предприятие на НПО, това не е продиктувано от съжаление. - Част от изискванията са не по-различни от тези, които важат за всеки друг бизнес – предприемачите от нестопанските организации трябва да разбират нуждата непрекъснато да подобряват бизнес процесите си и едновременно с това да бъдат по-ефективни, по-продуктивни. Да отговарят бързо на промените на пазара като същевременно подобряват услугите за клиентите си. Допълнително изискване към неправителствения сектор е изграждането капацитет в организациите за правене на бизнес. Често работещите в НПО имат дългогодишен опит единствено в управлението на проекти, за които са получили безвъзмездно финансиране, или в набирането на средства от индивидуални и корпоративни дарители.", "date": "2019.02.10", "title": "Диана Трифонова, \"Америка за България\": Има ниша за бизнесите на социалните предприемачи"}
{"url": "https://www.dnevnik.bg/politika/2019/02/10/3387932_cvetan_cvetanov_e_ubeden_che_rusiia_shte_opita_namesa/", "text": "Зам.-председателят на ГЕРБ Цветан Цветанов е убеден, че Русия ще се опита да се намеси в предстоящите тази година избори в Бъгария. \"Убеден съм, защото виждам какво се случва в държави на Европейския съюз, знам, че в някои от министерствата се създадоха специални звена, които да работят срещу тази пропагандна дейност\", каза той в интервю за Би Ти Ви. Вчера Цветанов съобщи , че Комисията за контрол над службите за сигурност ще направи изслушване на компетентните органи и институции във връзка с отравянето на бизнесмена Емилиян Гебрев и информациите за съпричастност на извършителя със случая \"Скрипал\". Наскоро се  появи информация, че агент на Главното разузнавателно управление на руската армия  (ГРУ), известен с псевдонима Сергей Федотов , е свързан с покушение през април 2015 г. срещу Емилиян Гебрев, собственикът на компанията \"Емко\", контролираща русенското предприятие \"Дунарит\". \"Когато излиза такава информация в определени медии, съвсем нормално и закономерно е парламентът да има съответната информираност от компетентните органи. Затова в четвъртък ще има такава среща. Убеден съм, че по този начин ще можем да ограничим възможността за някакви спекулации и че ще може да се говори по същество и за взаимодействието, което имаме с нашите европейски партньори\", каза председателят на парламентарната група на ГЕРБ. \"Трябва да разберем първо дали има съвпадение на датите и периодите, в които е посещавал страната ни и Великобритания. За Великобритания вече е установено, че е имало присъствие на този служител на службите на Русия. Ако има подобно присъствие в същия период в България, когато съвпада с казуса \"Гебрев\", тогава ще има много интересни въпроси, които ще бъдат зададени на компетентните органи и на тези, които трябва да отговорят\", разясни Цветанов. На въпроса възможно ли е да се стигне до изгонване на руски дипломати зам.-председателят на ГЕРБ обяви, че има лична позиция, но ще се въздържи да я сподели. Цветанов коментира и поредния сблъсък между кабинета и президента Румен Радев – на тема позицията на България за случващото се във Венецуела. Той напомни, че правителството е това, което определя външната политика на страната. \"Начинът, по който Радев направи неговата позиция, той допълнително създава напрежение и предпоставки за разделение в обществото\", обяви Цветанов. В понеделник президентът Румен Радев изрази мнение в профила си в социалната мрежа \"Фейсбук\", че България не трябва да подкрепи предложената  европейска позиция за Венецуел а . Ден по-късно Съветът по сигурността при Министерския съвет  направи точно обратното .", "date": "2019.02.10", "title": "Цветан Цветанов е убеден, че Русия ще опита намеса в изборите в България"}
{"url": "https://www.dnevnik.bg/sviat/2019/02/10/3387931_venecuela_prenasochi_plashtaniiata_za_petrol_kum/", "text": "Подложеният на американски санкции държавнен венецуелски газово-петролен монополист PDVSA е уведомил част от клиентите си да пренасочат плащанията към сметка, която неотдавна е открита в руската \"Газпромбанк\". Това засяга смесените дружества на компанията с други партньори, съобщи \"Ройтерс\", позовавайки се на документи и свои източници. По-късно от \"Газпромбанк\" отговориха на агенцията, че такива сметки наистина има, но те са открити от венецуелците преди години. Освен това от чуждестранни партньори в ключовия район на петролни находища, известен като Поясът Ориноко, е поискано да декларират дали смятат да продължават участието си в съвместни проекти. Става дума за американската \"Шеврон\" (Chevron), френската \"Тотал\" (Total SA) и норвежката \"Есвинор\" (Equinor ASA). През 2017 г. след поредния кръг финансовия санкции срещу управлението на президента Николас Мадуро тези съвместни дружества успяха да намерят начин да поддържат банкови сметки в САЩ и Европа, през които да се извършват плащания. Те имаха и кореспондентски сметки от двете страни на Атлантика, през които прехвърляха пари към сметки на PDVSA в Китай. Но натискът на САЩ над Мадуро рязко се засили в началото на 2018 г. и на 28 януари бяха въведени санкции, целящи петролните операции на PDVSA да продължат, но приходите от тях да бъдат недостъпни за властите в Каракас. Привърженици на председателя на парламента Хуан Гуайдо, признат от близо 50 държави за преходен президент на Венецуела, заявиха преди дни, че ще бъде регистриран фонд, в който да се събират средствата. Според \"Ройтерс\" на 8 февруари вицепрезидентът на PDVSA по финансовите въпроси Фернандо де Кинтал е изпатил пимо до поделението, отговарящо за съвместните дружества, в което го информира, ме \"има нови банкови инструкции за плащанията в щатски долари и евро\". Клиентите са били уведомени преди седмици за тази промяна и е започнало преместването на сметките на съвместните дружества, които изнасят петрола, отделно от основните операции на венецуелския монополист. Европейският съюз още не се е присъденили към финансовите санкции на САЩ, но има заявления, че също може да отреже достъпа на Мадуро за приходите от петрол. В контекста на последните събития американски компании като \"Халибъртън\", \"Дженерал илектрик\" и \"Бейкър хюз\", както и бразилската \"Шлумбергер\" (най-големият в света оператор на услуги за петролни находища) получиха краен срок от Вашингтон да спрат всичките си операции в латиноамериканската държава. Венецуела не може да добива петрол без вноса на специални компоненти и химикали, за които трябва да плаща във валута. Край бреговете на страната се трупа флотилия от танкери, включително такива с нафта,блокирани там заради ефекта от санкциите. Нафтата е един от компонентите, благодарение на които Венецуела прави тежкия си суров петрол годен за експорт. PDVSA нареди на \"Петроседено\" (Petrocedeno) - съвместно дружество с \"Еквинор\" и \"Тотал\", да прекрати добива и предварителното обработване на петрол заради дефицит н анафта.", "date": "2019.02.10", "title": "Венецуела пренасочи плащанията за петрол към \"Газпромбанк\""}
{"url": "https://www.dnevnik.bg/photos/2019/02/10/3387955_fotogaleriia_narodnoto_subranie_otvaria_vrati_za/", "text": "Народното събрание отвори врати за граждани днес по повод 140 години от първото заседание на Учредителното събрание. Денят е част от инициативите за отбелязване на годишнината от приемането и на Търновската конституция.", "date": "2019.02.10", "title": "Фотогалерия: В Народното събрание"}
{"url": "https://www.dnevnik.bg/zdrave/2019/02/10/3387960_ne_se_obmislia_vuvejdaneto_na_zashtiteni_apteki_i/", "text": "Управляващите от ГЕРБ поне за момента не обмислят реализацията на идеята на Българския фармацевтичен  съюз за въвеждането на защитени аптеки . Това се разбра от думите на председателя на парламентарната комисия по здравеопазване Даниела Дариткова пред БНР днес. Помолена да коментира идеята аптеки в трудно достъпни райони или там, където достъпът до медикаменти е силно затруднен, да бъдат определени като защитени и да получават преференции от държавата, включително и финансова подкрепа, Дариткова посочи, че няма такава законова възможност и правен механизъм за персонално подпомагане на аптеките със затруднения. Дариткова заяви още, че аптеките ще трябва да намерят сили и механизми сами да се справят с евентуални затруднения и финансови инвестиции, които се налагат заради въвеждането на верификацията на лекарства. Тя каза, че по нейна информация заради конкуренцията между доставчиците на устройствата за чекиране на медикаментите, общата цена за включване в системата за верификация е паднала и тя е под обявяваната от фармацевтите 1500 лв. за една каса. Посочи също, че аптеките, работещи със здравната каса, имат софтуер, който ги свързва с касата и сега само трябва да го надградят. На въпрос кога министърът на здравеопазването Кирил Ананиев ще е готов да обяви някакви резултати от работата по  новия здравноосигурителен модел , което той обеща за януари, Даниела Дариткова каза, че реалистичният срок за това е март. Тогава се очаква да започне нов кръг разговори около тази реформа в системата. Преди дни пред здравната комисия Ананиев каза, че работните групи по промените не са могли да излязат с някакво  единно решение или поне с мнозинство да се обединят около общо становище . За момента бизнесът и застрахователите не харесват модела, който здравните власти дадоха да се разбере че предпочитат - частична демонополизация на касата с навлизане на здравните застрахователи и допълнителна задължителна здравна застраховка. Те предпочитат варианта за пълна демонополизация без повишаване на вноската. Ананиев коментира, че за момента системата не е готова за такъв ход, а и това няма да докара повече пари в сектора.", "date": "2019.02.10", "title": "Не се обмисля въвеждането на защитени аптеки и подпомагане за верификацията"}
{"url": "https://www.dnevnik.bg/bulgaria/2019/02/10/3387969_kratki_novini_otmenia_se_gripnata_epidemiia_v_plovdiv/", "text": "Български ученици бяха наградени в Брюксел от световни компании Трима българските ученици бяха сред победителите в проекта Space Tube, подкрепен от компаниите Майкрософт, Еърбъс и 3М, съобщи БНТ. Ученици от няколко европейски държави, сред които и България, бяха провокирани да тестват знанията си и да изследват Космоса. Българските гимназисти показаха отлични познания чрез създадено от тях видео, коментиращо разминаванията между физиката и научната фантастика в известни филми за Космоса. Интерактивното представяне на учениците им донесе победа в конкурса, заедно с белгийския отбор. Антон Иванов (СУ \"Васил Левски\", гр. Елин Пелин), Йоан Стоянов (СУ \"Христо Ботев\", с. Горна Малина) и Кристиан Георгиев (Професионална гимназия по телекомуникации, гр. София) са победителит. Те посетиха също и центъра по иновации на 3М в Дюселдорф и Европейската космическа агенция в Брюксел. Отменя се грипната епидемия в Пловдив Грипната епидемия в Пловдив отшумява, миналата седмица са регистрирани 221 случая или 64%, затова районната здравна инспекция известява за прекратяване на противоепидемичните мерки от понеделник, 11 февруари. Пикът на заболеваемостта в града беше в седмицата 21-27 януари, когато процентът беше 136.54%. Най-засегнати бяха децата - от бебета до 14 годишни.", "date": "2019.02.10", "title": "Кратки новини: Български ученици бяха наградени в Брюксел от световни компании"}
{"url": "https://www.dnevnik.bg/sport/2019/02/10/3387934_salah_se_naredi_do_djerard_dostigaiki_20_gola_za_vtori/", "text": "Лидерът на \"Ливърпул\" Мохамед Салах записа поредно впечатляващо постижение срещу името си при съботната победа над \"Борнемут\". Египтянинът отбеляза един гол за успеха с 3:0 и вече има 20 попадения във всички турнири през сезона. С достигането до 20 гола Салах се изравнява легендата на клуба Стивън Джерард. В последните само трима играчи успяват да запишат 20 или повече гола в рамките на два поредни сезона за червените. Джерард го прави в периода 2007-09, а Салах в последните две години. Освен двамата другият с подобно постижение е Луис Суарес (2012-13 и 2013-14). Победата на \"Ливърпул\" позволи тимът да излезе отново начело в класирането преди шампионът \"Манчестър сити\" да е изиграл двубоя си от кръга. \"Гражданите\" приемат у дома \"Челси\". \"Салах е лидер на нашия отбор, той бележи често, но е много важно и поведението му, влиянието върху другите играчи. Това се оценява много високо и аз съм много доволен. Това, че се нарежда до големи имена е важно, но само за статистиката. Аз се радвам, че той играе добре\", каза Клоп след двубоя с \"Борнемут\". Германецът обяви, че ще даде почивка на своите играчи, които нямат мач в следващите девет дни, след като тимът отпадна от ФА къп. На 19 февруари червените срещат \"Байерн\" (Мюнхен) в Шампионската лига, а на 24-и е дербито с \"Манчестър юнайтед\".", "date": "2019.02.10", "title": "Салах се нареди до Джерард, достигайки 20 гола за втори пореден сезон"}
{"url": "https://www.dnevnik.bg/photos/2019/02/10/3387982_snimka_na_denia_svetiiat_krust_v_pochit_na_sv/", "text": "Днес българската православна църква почита свети Харалампий, приеман и като покровител на пчеларите, както и света Валентина. Имен ден празнуват всички, които носят имената Харалампи, Валентин (означава - силен, могъщ), Валентина, Валя, Хараламби (означава - сияещ от радост), Ламби.", "date": "2019.02.10", "title": "Снимка на деня: В почит на \"Св. Харалампий\""}
{"url": "https://www.dnevnik.bg/detski_dnevnik/2019/02/10/3387997_specialisti_preduprejdavat_za_populiarno_sred_decata/", "text": "Опасното мобилно приложение \"Телоним\" набира популярност сред българските деца, предупреждават специалисти, цитирани от БНТ. Вече са подадени два сигнала за посегателство срещу 14-годишни момичета. Приложението привлича потребителите с възможността да пишат помежду си, като останат анонимни. \"Педофил беше се свързал анонимно с 14-годишно момиче и беше започнал да го обработва. Опитите да се открие човека общо взето удариха на камък, тъй като той даже не се беше регистрирал в приложението и е абсолютно анонимна връзката\", разказа Георги Апостолов, координатор на Центъра за безопасен интернет. Създателите на \"Телоним\" го рекламират като \"най-искреното място в интернет\", на което можеш да пишеш всичко, без да казвай кой си и без да оставяш следи към себе си. \"Когато ти си анонимен и контактуваш с анонимен - не знаеш кой стои от другата страна. Наистина през това приложение за съжаление много педофили търсят контакт с децата\", коментира Антоанета Василева, Асоциация \"Родители\". По думите й децата често са податливи на всяко позитивно внимание, имат нужда от изява и от разговор, който да е анонимен, защото се притесняват, че някой може да ги съди. \"Категорично ги съветваме да не свалят това приложение, каза тя пред БНТ.", "date": "2019.02.10", "title": "Специалисти предупреждават за популярно сред децата опасно мобилно приложение"}
{"url": "https://www.dnevnik.bg/sviat/2019/02/10/3387994_kak_bulgarska_tehnologiia_spasi_pchelite_v_avstraliia/", "text": "Жуженето на пчелите в кошер в Австралия звучи странно. Екипът, който ги слуша в България, убеждава пчеларя на другия край на света да отвори кошера, въпреки че е зима и е опасно. Така той успява да спаси семейството от болестта американски гнилец, която е широко разпространена и унищожителна. И по-важното – успява да предотврати разнасянето ѝ в Австралия, където и досега случаите не са толкова много и пчеларите са задължени да избиват заразените семейства, за да предпазят всички останали. Това не е научна фантастика, а реална история. Разказа я  Сергей Петров  – основателят на стартиращата компания Pollenity (преди известна като  Bee Smart Technologies ), на семинара \"Единния цифров пазар – предизвикателства и постижения\" в Брюксел тази седмица. Pollenity получи през 2016 г. финансиране от ЕС в размер на 210 хил. евро, за да развие \"умно\" оборудване за кошери, което да следи  състоянието на пчелите  и да информира за аномалии хората, които се грижат за тях. В последните години населението на планетата се е удвоило, но броят на  пчелните семейства  е нараснал само с 30%, посочи Петров. А от тях зависи наличието на 70% от храната на хората. Недостигът на пчели е довел до това, че в САЩ опрашването чрез пчели вече е платена услуга – градинарите викат пчелари от различни щати, за да се грижат за посевите им. Но това не решава проблема, напротив – пчелите умират от местенето и всяка година американските пчелари губят между 33% и 45% от тях. Решението на Pollenity е да създаде базирано на сензори устройство, което се поставя в кошера и събира информация за влажността и температурата, а освен това слуша жуженето, което показва моментното им състояние. През 2018 г. компанията е пуснала на пазара сензорите и умните си кошери; първата продажба в България е била през април, а през юни първият продукт заминава за Израел. Сега клиентите им са на пет континента, няколкостотин устройва са при бизнеса, но много повече са отишли при университети и изследователи, като целта е да се работи за подобряване на технологията. \"За съжаление, и ние осъзнаваме, че технологията е прекалено скъпа за българския пазар, което е и причината да имаме, мисля, около пет клиента в България само. Повечето от тях са в Щатите.\", каза Петров пред \"Дневник\". \"В България има над 18 хил. регистрирани пчелари и се казва, че има около 33 хил. общо (с нерегистрираните, бел. ред.) Това е доста за малък регион като България, ние имаме традиции в пчеларството, което е страхотно. Всеки познава пчелар или има пчелар в семейството си. Моята лична мисия е и след десет години да е така.\" \"Едно от нещата, които искаме да изпълним в най-скоро време, е да има субсидия за тази технология. Ние сме технологично ограничени да свалим цената прекомерно и това, разбира се, изисква време\", коментира Петров. Но според него още преди компанията да успее да направи продуктите си по-евтини, пчеларите биха могли да разчитат на европейско финансиране за тях. \"Не само че те ще се грижат по-добре за пчелите си, а ще имат възможност да споделят информация за своите пчели с изследователи, които да помогнат впоследствие да се създадат глобални практики.\"", "date": "2019.02.10", "title": "Как българска технология спаси пчелите в Австралия"}
{"url": "https://www.dnevnik.bg/sport/2019/02/10/3388003_lindzi_von_se_sboguva_sus_skite_s_bronz_ot_svetovnoto/", "text": "Легендата в ските Линдзи Вон направи мечтано сбогуване със спорта, след като спечели медал в последния старт в кариерата си. Американката взе бронзово отличие в спускането от световното първенство в Оре. След като падна в предишния си старт супер-Г, 34-годишната Вон, показа най-доброто от карането си и се класира сред първите три. На 34 години и 115 дни Вон вече е най-възрастната скиорка с медал от световни първенства. Тя подобри рекорда на Вероника Велез-Зузулова , която взе медал на световното в Сен Мориц на 32 години и 214 дни. За американката това е осми медал от световни първенства (два златни, три сребърни и три бронзови). Тя се нареди до легендите Шетил Андре Оомод, Марк Жирардели и Аксел Лунд Свиндал, които имат медали от шест първенства. Вон се спусна с трети номер и записа 1:02.23 минути по съкратеното трасе. Тя загуби в горната част, но беше много силна в техничните пасажи, както и събра най-висока скорост на последния скок, за да подобри времето на Виктория Ребенсбург, която беше първа преди нея. Златото отиде в Илка Щухец, която защити титлата си от преди две години. Словенката записа 1.01.74 минути и изпревари с 23 стотни Корин Сутер от Швейцария. Щухец е първата скиорка от Мария Вализер насам, която успешно защитава титлата си в спускането. Вализер постигна това през 1987 и 1989 г.", "date": "2019.02.10", "title": "Линдзи Вон се сбогува със ските с бронз от световното първенство"}
{"url": "https://www.dnevnik.bg/photos/2019/02/10/3388000_fotogaleriia_kak_se_ukrepva_i_razkrasiava_ogradata_na/", "text": "За изненадващ ремонт със странни решения по ограда на парка на Военната академия \"Г.С. Раковски\" сигнализираха вчера потребители в социалната мрежа \"Фейсбук\". Цялата академия, паркът, включително и стената, са част от групов паметник на културата и всяка намеса по тях трябва да е съгласувана с Националния институт за недвижимо културно наследство", "date": "2019.02.10", "title": "Фотогалерия: Как се укрепва и разкрасява оградата на Военната академия в София"}
{"url": "https://www.dnevnik.bg/sport/2019/02/10/3387823_grigor_dimitrov_se_nadiava_no_oshte_ne_e_reshil_dali/", "text": "Григор Димитров има желание да играе с националния отбор за купа \"Дейвис\". Той обаче все още не е решил дали това ще се случи през 2019 г., обясни мениджърът на тенисиста Георги Стоименов пред \"Дневник\". В четвъртък капитанът на България за купа \"Дейвис\" Тодор Енев изрази надежди \"нашата първа ракета да вземе участие\". \"Защото все пак ще му е нужно за участието на олимпиада през 2020 г. и разбира се разчитам на него\", каза той пред \"Диема спорт\". Стоименов заяви, че \"Григор също се надява да играе за купа \"Дейвис\". \"През годините различни фактори не са му позволявали да играе\", допълни мениджърът на най-добрия български тенисист. Заради промяната на формата в купа \"Дейвис\" България се изкачи служебно във Втора група на зона \"Европа/Африка\". Националите ще гостуват на Южна Африка, чиято първа ракета е финалистът от последния \"Уимбълдън\" и №5 в света Кевин Андерсън. Мачовете ще се играят през април или септември. Точните дати тепърва предстои да бъдат уточнение, обявиха от Българската федерация по тенис. Засега потвърдените имена в българския състав са тримата участници в основната схема на \"София оупън\" - Димитър Кузманов, Александър Лазаров и Адриан Андреев. Григор Димитров не е играл за купа \"Дейвис\" от юли 2015 г. Тогава той взе участие в един мач срещу Люксембург, като записа убедителна победа с 6:1, 6:2, 6:4 срещу Жил Кремер. Това му даде възможност да се класира за олимпийските игри в Рио де Жанейро през 2016 г., където отпадна в първия кръг от Марин Чилич. Димитров, който дебютира в турнира през 2008 г., има 16 победи в 17-те си индивидуални мача за купа \"Дейвис\".", "date": "2019.02.10", "title": "Григор Димитров иска да играе за купа \"Дейвис\", но не е решил дали през 2019 г."}
{"url": "https://www.dnevnik.bg/bulgaria/2019/02/10/3387477_dnes_e_den_na_otvoreni_vrati_v_parlamenta/", "text": "По повод 140 години от първото заседание на Учредителното събрание Народното събрание организира днес ден на отворени врати. Събитието, което е част от инициативите за отбелязване на годишнината от Учредителното събрание и приемането на Търновската конституция, ще започне в 10.00 часа. Председателят на Народното събрание Цвета Караянчева ще посрещне първите посетители. В сградата на парламента гостите ще могат да видят оригиналите на Търновската конституция и на Сребърната конституция. Сред експонатите е масата, на която депутатите от Учредителното събрание са положили подписите си под текста на Търновската конституция, както и лични вещи на Петко Р. Славейков, първата библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница. В Народното събрание гражданите ще имат възможност да разгледат пътуващата експозиция \"140 години от Учредителното събрание и подписването на Търновската конституция\". На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея, до обявяването на Независимостта на България. В рамките на честванията на 140-ата годишнина от Учредителното събрание изложбата ще бъде представена във всички областни градове. Денят на отворени врати ще продължи до 16.00 часа.", "date": "2019.02.10", "title": "Днес е ден на отворени врати в парламента"}
{"url": "https://www.dnevnik.bg/evropa/2019/02/10/3386139_orban_preseche_chervenite_linii_no_zashto_nikoi_ne_go/", "text": "Като унгарка, която живее в Берлин, гледах протестите срещу Виктор Орбан от далеч, докато, подобно на почти всички, които познавам, се върнах у дома за Коледа. Последните месеци бяха много специални за много хора в родната ми страна\", пише в статия за \"Гардиън\" Дора Дишери, унгарски журналист в Берлин, която работи за  N-OST , мрежа за новини за Източна Европа. \"Хиляди демонстрираха срещу правителството, управляващата партия \"Фидес\" и нейния лидер. Сред приповдигнатите тълпи в Будапеща почувствах значението на тези събития и за себе си\", допълва Дишери. Това била първата демонстрация, на която тя присъствала, откакто си тръгнала от Унгария през 2012 г. Дишери напуснала работата си в унгарската държавна телевизия, защото й била предложена академична стипендия в Германия, за която кандидатствала заради въвеждането на закон, ограничаващ медийната свобода. \"Почувствах, че съм твърде млада, за да остана и да се примиря с това. От тогава партията на Орбан спечели изборите три пъти подред, не само защото \"Фидес\" си осигури по-голяма подкрепа в страната, а по-скоро защото опозицията бе неспособна да се обедини и да предложи реална алтернатива\", казва Дишери. Според нея \"много унгарци все още чакат някакъв \"спасител\" отвън – натиск върху Орбан от други европейски политици или евроинституциите. \"Но никой не дойде да ни спаси. Нито дори Ангела Меркел, която преди беше един от основните опоненти на бежанската политика на Орбан в ЕС. Не мога да забравя последната им съвместна пресконференция в Берлин през юни 2018 г. - как се боричкаха пред камерата, за да имат последната дума за това какво значи солидарност за Европа. За Орбан става въпрос за издигане на стени. За Меркел е даване на убежище. И все пак през последното десетилетие, не станахме свидетели на подобен диспут между тях, публичен диспут. Меркел избягваше да се среща с унгарския премиер. Четири години тя не го покани в Берлин. Тя реши да отвърне поглед и на практика толерира демократичното отстъпление на Унгария\". Дишери отбелязва, че макар и да се различават, водещите партии в Унгария и Германия са в една и съща парламентарна група в Европейския парламент. Германските християндемократи се нуждаят от подкрепата на \"Фидес\" на много нива, в Брюксел и в Германия, а между \"Фидес\" и баварската сестринска партия на Меркел, Християнсоциалния съюз, има забележителни симпатии. Икономическите фактори, според Дишери, играят още по-голяма роля. Големите германски производители на автомобили разчитат на политическа стабилност и на благоприятни двустранни връзки, за да ръководят доходен бизнес в Унгария. Те инвестират все повече. Следвайки примера на \"Даймлер\" и \"Ауди\", \"Бе Ем Ве\" наскоро обяви 1 милиард евро инвестиции, за да изгради нов завод в Унгария – първият подобен в Европа от 2005 г. И всичко това на фона на засилващото се търговско напрежение между Китай и САЩ. Големият въпрос, според Дишери, е кой ще работи в тези фабрики. Тя отбелязва, че Унгария и много други централноевропейски страни се борят със сериозен недостиг на работници заради масова емиграция. \"Правителството на Орбан обаче даде \"решение\": прокара закон, който позволява на работодателите да искат персонала да работи извънредно до 400 часа на година. Хората бързо го нарекоха \"робски закон\" и той  подпали големите протести , които започнаха преди Коледа в Унгария\". \"През септември миналата година Европейският парламент  задейства процедура по чл. 7  срещу Унгария заради нарушения на демократичното управление и човешките права, създавайки възможността за налагане на санкции. \"Фидес\" обаче остана в групата на Европейската народна партия (ЕНП). Независимо от репресивния медиен закон в Унгария,  изгонването на Централноевропейския университет , кампанията \"Сто Сорос\", ограничаването на неправителтвените организации, \"робския закон\": докато Орбан може да осигурява допълнителни места за ЕНП, докато осигурява на германските производители на автомобили привлекателни сделки, \"червените линии\" ще са доста гъвкави\", допълва Дишери. Тя припомня, че миналата седмица Европейският парламент  обсъди отново  ситуацията в Унгария, основно заради скорошните протести и новия закон. Унгарските правителствени служители игнорираха сесията. Не само че Орбан не отиде, но и повечето депутати от групата на ЕНП и дори лидерът й Мафред Вебер решиха да не присъстват. Според Дишери засега е ясно, че всички играчи знаят чии бизнес и политически интереси Орбан може да използва, за да се защити от каквито и да е сериозни критики. Така той може да продължи безпрепятствено да се представя за вдъхновение за националистите популисти на континента преди евроизборите, поощрявайки \"нелиберлната демокрация\".", "date": "2019.02.10", "title": "Орбан пресече \"червените линии\", но защо никой не го спря"}
{"url": "https://www.dnevnik.bg/sport/2019/02/09/3387350_kak_formula_1_stana_zalojnik_na_durjavnata_politika_v/", "text": "Календар с 21 старта, две състезания в Китай и две в САЩ. Това е идеята за бъдещето на Формула 1 и планът на собствениците на спорта \"Либърти медия\" за изместването на центъра на спорта от Европа към Северна Америка и Азия. Анонсираната като революция от \"Либърти\" промяна във Формула 1 започнала още през 2017 г. се случва в условия на неодобрение от промотърите и риск от загуба на ключови пазари. Най-престижната автомобилна надпревара е патова ситуация, след като плановете на собствениците на спорта срещат все по-голямо неодобрение – от една страна от промотърите, а от друга от пилотите. В последните години все повече състезания от Формула 1 изпитват финансови затруднения. Разходите не успяват да бъдат покрити от приходите, а същевременно таксите се увеличават. Най-големият парадокс е свързан с Гран при на Великобритания, която за поредна година е  най-посетеното състезание , но постоянно оперира на загуба. Според специалиазирания сайт Formula Money договорите за участие във Формула 1 са неизгодни за състезанията, които разчитат на рекламодатели и нямат държавна подкрепа. Обикновено контрактите се сключват за период от 10 години, след което се удължават за още две или три. Провеждане на състезания в рамките на 10 години обаче възлиза на около 600 милиона долара, които се плащат от промотърите. Именно големите разходи по хомологацията на трасетата, постоянната поддръжка и евентуалните непредвидени разходи са на път да откажат Холандия от завръщане във Формула 1. Трасето \"Асен\", известно като \"Катедралата на скоростта\", преговаряше да вземе старт от 2020 или 2021 г., но получи отказ за подкрепа от държавата. Това пък прави невъзможно \"Асен\" да си осигури средства, за да приеме най-престижната надпревара на четири гуми. В края на януари Асоциацията на промотърите във Формула 1 (FOPA) се срещна в Лондон и обсъди предстоящия  най-дълъг сезон в историята. Т  Надпреварите изразиха несъгласието си с новите договори, които се подписват и липсата на яснота за дългосрочна стратегия. Формула 1 е изправена да загуби от календара класически състезания като \"Силвърстоун\", \"Хокенхайм\", \"Монца\", Гран при на Испания, а също така и Мексико. Договорите им изтичат в края на 2019 г. \"Всичко това е странно, защото откакот ние управляваме спорта бележим ръст на аудиторията, също така разширяваме географията, стартирахме и наша собствена платформа\", каза изпълнителният директор на Формула 1 Чейс Кери. Според него критиките са незаслужени. \"Обидно е, че те (промотърите) си търсят за какво да са недоволни, а не гледат положителните неща\". \"Либърти медия\" и завоят към Америка и Азия Неяснотата за много европейски състезания се допълва от увеличаващите се планове за повече стартове в Азия. От 2020 г. в календара на Формула 1 влиза Виетнам, а Китай изрази желание да има още едно състезание, което да се провежда в Пекин. В момента Шанхай е част от надпреварата и подписа нов договор. Заради нарастващия пазар в Китай страната получи юбилейното състезание №1000 в историята на Формула 1, което ще се проведе на 14 април. В момента Азия приема пет състезания (Бахрейн, Китай, Сингапур, Япония и Абу Даби), а преди години част от календара бяха Индия, Южна Корея и Малайзия. САЩ също е в дългогодишното полезрение на \"Либърти медия\". Пистата в Остин се радва на голяма подкрепа, а в момента се водят преговори за улично състезание в Маями, което вече премина първото гласуване от градската управа. \"Формула 1 не може да си позволи да загуби ключови пазари като Германия, Великобритания или Франция заради САЩ и Азия. Да, това са големи икономики, страни, които привличат много туристи, но все пак говорим за моторспорт. Формула 1 води началото си от Европа, тук има най-много фенове\", смята журналистът Уил Бъкстън. Формула 1 и държавната политика Ситуацията е още по-сложна, защото състезанията, които имат държавна подкрепа на практика са сигурни за участието си. От години страните в Европа не подкрепят финансово провеждане на стартове от Формула 1. Неслучайно страните, които подкрепят \"Либърти мерия\" са тези, влезли в календара в последните години. Промотърът на руската Гран при Сергей Воробьов съобщи, че е присъствал на срещата в Кралския автомобилен клуб (RAC) в Лондон, но не споделя вижданията на останалите присъстващи и се разграничава от разпространената позиция. Подкрепящи \"Либърти\" освен Русия са Баку, който  подписа нов договор , Абу Даби, Сингапур и Бахрейн. Последните три състезания имат подкрепа от своите държави за провеждане на стартовете във Формула 1.", "date": "2019.02.10", "title": "Как Формула 1 стана заложник на държавната политика в Европа"}
{"url": "https://www.dnevnik.bg/sport/2019/02/10/3387846_medvedev_sreshtu_fuchovich_koi_shte_e_chetvurtiiat/", "text": "Поставеният под №3 Данийл Медведев от Русия и заемащият 47-ото място в световната ранглиста Мартон Фучович от Унгария се изправят в битка за титлата от \"София оупън\". 22-годишният руснак и 27-годишният унгарец излизат на корта в 17.00 часа, за да излъчат четвъртия различен шампион в турнира от категория \"АТП 250\" в \"Арена Армеец\". Медведев, който e №16 в света, преследва четвърта титла в кариерата си. Той спечели три трофея през 2018 г. - два от \"АТП 250\" (Сидни и Уинстън-Салем) и един от \"АТП 500\" (Токио). Руският тенисист започна много силно този сезон, като игра финал в Бризбейн и стигна до осминафиналите на Australian Open. Той беше тенисистът, създал най-много проблеми на шампиона Новак Джокович.", "date": "2019.02.10", "title": "Медведев срещу Фучович: Кой ще е четвъртият различен шампион в \"София оупън\""}
{"url": "https://www.dnevnik.bg/kultura/2019/02/08/3387076_otkus_ot_neprekusnata_liniia_na_ljudmila_ulicka/", "text": "Повестта \"Непрекъсната линия\" е поредно доказателство за мъдрата деликатност, с която Людмила Улицка вниква в човешката психика! \"Непрекъсната линия\" е населена с привидно обикновени хора, чието вълнуващо пътешествие през живота е и тъжно, и смешно, и белязано с непредвидими обрати. Повечето истории са обединени от темата за лъжата, с която в различни моменти и при различни обстоятелства се сблъсква героинята Женя. Или по-скоро за измислицата, която украсява делничния живот, прави го по-ярък, по-драматичен, по-лесен за преглъщане. Както казва самата Улицка: \"Най-забавното в тази книга за лъжата е, че тя е най-правдивата от всички книги, които съм написала\". В последната част, \"Изкуството да живееш\", Женя вече е зряла, енергична и амбициозна жена, успяла в професията си. Докато една катастрофа не променя всичко. Людмила Улицка е забележителна писателка и общественичка, един от най-влиятелните гласове на днешната руска проза. Биолог-генетик по образование, тя сякаш пренася съвършената оптическа апаратура в литературния си свят и внимателно проучва човека и вътрешния му живот. Книгите й са преведени на десетки езици, критиката ги определя като \"проза на нюансите\" и често я сравнява с Чехов. Българският читател познава Улицка предимно с романа \"Медея и нейните деца\" и сборника \"Сонечка. Бедни роднини\", преведени блестящо от София Бранц. През 2017 г. \"Колибри\" издаде и семейната сага \"Казусът Кукоцки\", отличена с най-престижната руска литературна награда \"Руски Букър\". Людмила Улицка пише за пораженията след преживяното, но също и за силата да се оцелява, за живота въпреки смъртта, за дарбата да откриваш щастие в нещастието. превод Ася Григорова ДИАНА Детето приличаше на таралежче – с бодливата четка на тъмната си коса, с любопитното си издължено носле със заострено крайче, със забавните си движения на самостоятелно и постоянно душещо същество, с абсолютната си недостъпност за ласки, да не говорим за майчина целувка. Но и майка му, както личеше, беше от рода на таралежите – и тя дори не го докосваше, дори не му подаваше ръка по стръмната пътечка, когато се прибираха от плажа. То се катереше пред нея, а тя бавно вървеше подире му, даваше му възможност да се вкопчва само в снопчетата трева, да се изтегля нагоре, да се хлъзга надолу и отново да се изкатерва напряко към къщата, пренебрегнало плавния завой на шосето, по което вървяха нормалните курортисти. Момчето нямаше и три години, но характерът му беше толкова оформен, толкова независим, че понякога дори майка му забравяше, че е почти бебе, и се отнасяше с него като с възрастен мъж, разчиташе на помощта и покровителството му, а после се сепваше, слагаше го на коленете си и го подрусваше лекичко, като припяваше: \"Отиваме за орехи... отиваме за орехи\", а синът й се смееше, пропадайки в полата между коленете й... – Сашка с опашка! – закачаше го майка му. – Женка – соленка! – радостно откликваше той. От една седмица двамата живееха в голямата къща, като заемаха най-малката от стаите, докато останалите, грижливо изчистени, очакваха наемателите си. Беше средата на май, сезонът едва започваше, времето беше още хладно, не ставаше за къпане, затова пък южната зеленина още не беше повяхнала, нито избледняла, а утрините бяха толкова ясни и чисти, че от първия ден, когато случайно се събуди на разсъмване, Женя не беше пропуснала нито един изгрев на слънцето – всекидневен спектакъл, за който досега не беше и подозирала. Живееха си толкова прекрасно и мирно, че тя се усъмни дори в медицинските диагнози, поставени от детските психиатри на буйното й, хиперактивно дете. То не избухваше, не изпадаше в истерия, дори можеше да бъде наречено послушно, ако Женя имаше представа какво точно означава \"послушание\"... През втората седмица по обяд пред къщата спря такси и от него се изсипа цяла тумба народ: първо шофьорът, измъкнал от багажника странно метално съоръжение с неизвестно предназначение, после едра красива жена с рижа лъвска грива, после превита на две старица, която моментално беше натикана в уреда, образувал се от плоското приспособление, после по-голямо от Сашка момче и най-накрая самата стопанка на къщата Дора Суреновна, понагримирана и суетяща се от обикновено... Къщата се издигаше на полегат склон, изглеждаше някак крива, построена на верев, отдолу минаваше шосето, над парцела имаше друг, изровен черен път, а отстрани се спускаше пътечка – най-прекият път до морето... Затова пък самият парцел беше прекрасен – в центъра му имаше голяма маса, около нея – плодни дръвчета, а двете постройки една срещу друга, откритият душ, клозетът и навесът очертаваха почти кръг, като в театрален декор. Женя и Саша седяха на края на масата, ядяха макарони, но щом цялата компания се изсипа в закръгленото дворче, апетитът им секна. – Здравейте, здравейте! – Рижата остави куфара, хвърли чантата и се стовари на пейката. – Досега не съм ви виждала тук! И моментално всичко си дойде на мястото: рижата беше най-главната тук, а Женя и Сашка бяха новите, второстепенните. – Идваме за първи път – сякаш се извини Женя. – Винаги има първи път – философски отвърна рижата и влезе в голямата стая с терасата. Първоначално Женя се беше прицелила тъкмо в нея, но получи решителния отказ на хазайката. Шофьорът смъкна надолу старицата с клетката й, бабата слабо врещеше нещо, на Женя й се стори, че е на чужд език. Саша стана от масата и се отдалечи с наперен и независим вид. Женя събра чиниите, занесе ги в кухнята: запознанството, така или иначе, беше неизбежно. С появата си рижата промени летния пейзаж наоколо... Беличкото, с вирнат чип нос и необикновено тесен череп момче се обърна към рижата, вече безспорно на английски, но Женя не разбра думите. Затова пък рижата майка много отчетливо отсече: \"Шат ъп, Доналд\". Дотогава Женя дори не беше зървала англичани. А рижата и семейството й се оказаха най-истински англичани. Истинското им запознанство се състоя късно според южняшките представи – чак вечерта, когато децата бяха сложени да спят, вечерните съдове бяха измити и Женя, метнала шал върху нощната лампа, за да не блести на спящия Сашка, четеше \"Ана Каренина\", за да сравни някои събития от собствения си разпадащ се личен и семеен живот с истинската драма на една истинска жена – с къдри по бялата шия, с женствени рамене, с рюшчета на пеньоара и с ръчно бродирана чантичка в ръцете... Женя нямаше да се реши да излезе на осветената веранда при новата си съседка, но тя сама почука с твърдия си маникюр по прозореца й, и Женя излезе, вече по пижама и с пуловер отгоре – нощем ставаше студено. – Като минавахме покрай \"партийния гастроном\", какво направих? – строго попита рижата. Женя притеснено мълчеше, нищо остроумно не й идваше наум. – Купих две бутилки \"Кримское\", това направих. Или не обичаш портвайн, може би предпочиташ херес? Хайде! И Женя, зарязала Ана Аркадиевна, тръгна като омагьосана след тая разкошна жена, увита в нещо средно между пончо и шал, пухкаво, карирано, в зелено и червено... На верандата всичко беше нагоре с краката. Куфарът и чантата бяха отворени, беше смайващо колко много весели разноцветни дрехи са се побрали в тях – бяха затрупали и трите стола, и походното легло, и половината маса. В сгъваемото кресло седеше майка й, с бледо изкривено личице и забравена на него питаща усмивка. Рижата, без да вади цигарата от устата си, сипа портвайн в три чаши, в последната – по-малко, после я побутна към ръката на майка си. – Може да викаш на майка ми Сюзан Яковлевна, а може и да не й викаш нищо. Тя не разбира и дума на руски, преди инсулта знаеше малко, но след него забрави всичко. И английския също. Помни само холандския. Детския й език. Тя ни е цял ангел, само че няма мозък. Пийни си, грени Сузи, пийни си... Рижата нежно й подаде чашата и бабата я взе с две ръце. Заинтересувано. Създаваше впечатлението, че не е забравила чак всичко на тоя свят... Първата вечер беше посветена на семейната биография на рижата – тя беше ослепителна. Безмозъчният ангел от холандски произход имаше комунистическа младост, беше слял съдбата си с поданик на Обединеното кралство с ирландска кръв, офицер от британската армия и съветски шпионин, заловен, получил смъртна присъда, разменен с нещо равностойно и изтеглен в родината на световния пролетариат... Женя я слушаше в упоение и не забеляза как се напи. Бабата в креслото тихо похъркваше, после пусна деликатна струйка. Айрин Лири – какво име! – плесна с ръце: – Разсеях се и забравих да я сложа на гърнето. Е, вече е късно... И още цял час й разказва необикновената си семейна история, а Женя все повече се напиваше, но вече не от изпития до капка портвайн, а от възторг и възхита от новата си позната. Разделиха се в три часа през нощта, след като преоблякоха и леко поизмиха Сузи – беше се стреснала в съня си и нищо не разбираше. Следващият ден беше наситен и шумен – сутринта Женя направи закуска, нахрани всички с овесена каша и заведе двете момчета на разходка. Английското момче Доналд, чието родословие, въпреки че беше родено в Русия, също беше възхитително – дядо му по бащина линия беше много прочут, но също провалил се шпионин, разменен за нещо още по-ценно от дядо му по майчина линия, – се оказа рядко читаво: приветливо и добре възпитано. Онова, което предразположи Женя към него не по-малко, отколкото към рижата му майка, беше, че то веднага се отнесе към избухливия и нервен Сашка великодушно и снизходително, като по-голям към по-малък. Всъщност то наистина беше по-голямо, беше навършило пет. У него веднага се усещаше някакво зряло благородство: то моментално даде на Сашка една интересна количка, показа му как се отварят вратите й, а когато се довлякоха до павилиона с водата, пред който Сашка обикновено започваше да я врънка и където Женя обикновено му купуваше газирана вода в мътна чаша, петгодишното момченце отмести с ръка подадената му чаша и каза: – Пийнете си. А аз – после. Направо лорд Фаунтлерой. Когато Женя се върна в къщата, Айрин седеше на масата в двора с хазяйката, и по това как надутата Дора се мазнеше на новата си наемателка личеше колко ценена е тук Айрин. На всички беше предложена сготвената лично от нея овнешка супа, гореща и обилно посипана с пипер. Английското момче ядеше бавно и изключително прилично. Пред Саша също имаше купичка и Женя вече се настройваше да усмирява сина си, който беше непреклонен за храната: ядеше картофено пюре с кюфтета, макарони и овесена каша с кондензирано мляко... И нищо друго. Никога... Сашка обаче погледна лорд Фаунтлерой и загреба супа с лъжицата... И май че за първи път в живота си яде храна извън своя списък...", "date": "2019.02.10", "title": "Откъс от \"Непрекъсната линия\" на Людмила Улицка"}
{"url": "https://www.dnevnik.bg/sport/2019/02/10/3387863_fotogaleriia_bira_zrelishte_i_razocharovanie_pred/", "text": "Привържениците на \"Борусия\" (Дортмунд) са се подготвили с чаши бира за футболен празник в мача с \"Хофенхайм\". Двубоят се превърна в зрелище, но завърши с разочарование за запалянковците на домакините.", "date": "2019.02.10", "title": "Фотогалерия: Бира, зрелище и разочарование пред \"жълтата стена\""}
{"url": "https://www.dnevnik.bg/detski_dnevnik/2019/02/10/3386445_nova_obrazovatelna_platforma_pomaga_na_teoriiata_da_se/", "text": "\"Тинузавър\"  не е вид влечуго, живяло преди милиони години, а образователна платформа в областта на електрониката, програмирането и роботиката. Тя може да се използва като допълнение към основния учебен процес, като отделна обучителна програма или като забавление за любителите. Невен Боянов е един от създателите на платформата, която прави заедно с \"група ентусиасти\". Започват преди 4 години, а днес вече е разпространена в университети и училища както в България, така и в Канада, САЩ, Германия и Мексико. Така успяват да помогнат на учителите да преподават по по-забавен начин и процесът да е повече практически. От три години програмистът води упражнения във Велокотърновския университет \"Св. Св. Кирил и Методий\", където преди години завършва педагогическа специалност \"Математика и информатика\". От студент дава частни уроци и преподава в школи. Живее 6 години в САЩ, където също работи с деца. \"Не на всеки се отдава чистата и абстрактна теория и не е нужно, което е най-важното. Методът ни е интердисциплинарен. Дава се възможност да се преподават няколко предмета едновременно като електроника, което всъщност е физиката, математика, която помага за програмирането, също и различни природни явления като светлината, например\", разказа за \"Детски Дневник\" Боянов и допълни, че множество проучвания сочат, че чрез очите човек учи по-лесно. \"Тинузавър\" се състои от три части - платки, инструменти за програмиране и обучителни материали, които, събрани заедно, правят образователната платформа със своя собствена индивидуалност. Първият компонент в комплекта са печатните платки и платките, които представляват резистори, кондензатори и микропроцесори. След като бъдат сглобени с поялник се получава малък компютър. С помощта на следващата част от комплекта, в която с местенето на контролни блокчета в уеб-базирана среда, той може да получава и изпълнява команди. Последния компонент, който според Невен Боянов отличава \"Тинузавър\" от всички останали образователни платформи са учебните материали, които служат за ръководство на преподавателите. Те съдържат задачи, решения на задачите, домашни, проверка на знанията, примерни проекти и дори как да протече един учебен час. Освен това учителите могат да бъдат обучени от екипа на \"Тинузавър\" как да използват платформата по най-ефективния начин. При сглобяването на платките се научават имената на отделните части и тяхната функция, като например резисторът създава съпротивлението на тока, който протича през него, разказа Боянов. Затова комплектът е подходящ и за начинаещите, допълни той. \"Платката се използва, за да се направи нещо практично. Например учениците трябва да направят светофарна уредба, като целта е да направят алгоритъма, чрез който светлините да се сменят от червена на зелена\". Интересът към платформата е основно от чужбина. Тя е на българския пазар от една година. Потребителите са основно родители на деца, които искат да се занимават с програмиране или възрастни хора, които обичат да се занимават с техника. Целта на екипа на \"Тинузавър\" е да разпространи платформата в целия свят, да предоставят всички инструменти на преподаватели от образователната система и частните школи, за да могат да преподават предмети, свързани с професии на бъдещето. Според Боянов една от причините тези предмети не се преподават толкова много в училищата, е защото учителите не са подготвени. \"За да успее човек да просперира в 21 век, трябва да знае много неща, не става само с тясна специализация\", каза програмистът. Екипът на \"Тинузавър\" работи с различни организации в България, които предоставят обучение, като пример за това е фондация \"Университет за деца\". Един от успехите на платформата е, че с нея се преподава официално във Великотърновския университет \"Св. Св. Кирил и Методий\" по една от най-новите специалности за България - \"Микроконтролери и вградени устройства\". Преди седмица екипът на \"Тинузавър\" присъства на конференция Fosdem в Брюксел, която е в областта на софтуеъра и хардуеъра. Целта им е догодина да отидат като участници и да представят платформата", "date": "2019.02.10", "title": "Нова образователна платформа помага на теорията да се превърне в практика"}
{"url": "https://www.dnevnik.bg/sport/2019/02/10/3387924_spas_rusev_na_vasil_bojkov_mu_triabvaha_dve_godini_i/", "text": "Собственикът на \"Левски\" Спас Русев заяви, че от първия си ден в клуба опитва да привлече Васил Божков в управлението. По думите му собственикът на \"Нове холдинг\" е имал нужда от две години и половина, за да убеди сам себе си да влезе в \"Левски\". \"Много би ми се искало Васил Божков да е следващият голям акционер. И в интерес на истината, смятам, че и той може да го потвърди. От ден първи, откакто съм в \"Левски\", аз съм го канил и съм го убеждавал той да влезе в клуба. Аз се познавам добре с него и това е един процес, който продължи близо две години и половина. За да бъде той убеден от самия себе си. Едно решение е съвкупност от много елементи и факти. Надявам се, че той е узрял и ще помогне. Ние сме разговаряли за това какво трябва да се направи, така че клубът да бъде не само финансово стабилен, но и да има надграждане\", каза Русев в интервю за \"Нова телевизия\". Той посочи, че \"Левски\" не е застрашен от фалит. Думите му противоречат с откритото му писмо от преди две години,  когато заяви, че напуска и че клубът е практически във фалит . В момента  по информация на \"Дневник\" задълженията на сините са около 32 млн. лева . Русев каза, че до общото събрание на \"Левски\" на 6 март  сумата ще се свие наполовина . \"Ако всички клубове си публикуват отчетите и задълженията, мога да ви кажа, че \"Левски\" няма да е на първо място, като най-задлъжнял клуб\", добави той. Собственикът на сините посочи, че никой от управлението на държавата не го е притеснявал и притискал да бъде в \"Левски\". И обясни, че се е озовал в клуба покрай намеренията на предишното ръководство на клуба да направи \"Виваком\" ключов акционер. Тогава обаче чуждестранните му партньори в телекомуникационната компания се отказали и той останал във футболния клуб. За първи път  името на Божков беше обявено официално в петък от новия изпълнителен директор Павел Колев . Той заяви, че е избран от Божков. \"Г-н Божков може да назначи Павел Колев в някоя от неговите структури, това може да е станало, аз не зная. Но в \"Левски\" г-н Павел Колев беше назначен от мен, поне такъв е уставът на клуба. Изпълнителният директор се утвърждава от Надзорния съвет. Аз разписах решението на Надзорния съвет за избор на нов Управителен съвет, а след това и с второто решение за изпълнителен директор\", каза Русев. Той се надява да не бъде запомнен с лошо като ръководител на \"Левски\".", "date": "2019.02.10", "title": "Спас Русев: На Васил Божков му трябваха две години и половина да се убеди за \"Левски\""}
{"url": "https://www.dnevnik.bg/istorii_na_denia/2019/02/10/3387852_nai-chetenoto_durjavnata_firma_izbrana_da_stroi_hemus/", "text": "1.  Държавната фирма, избрана да строи \"Хемус\" без конкурс, има 25 камиона и 20 машини  - 19 424 прочитания. 2.  Трети агент на ГРУ от случая \"Скрипал\" бе свързан с покушение срещу Гебрев в София  - 16 726 прочитания. 3.  От съперник на Мохамед Али до бездомник в България: Историята на един холандски шампион  - 14 794 прочитания. 4.  Румен Радев: съчинение по картина на Решетников  - 12 768 прочитания. 5.  Безусловният базов доход във Финландия не е накарал безработните да работят  - 12 471 прочитания. 6.  Сидеров заплаши коалиционния си партньор Симеонов с \"интересни фотоси\"  - 12 461 прочитания. 7.  Българите в Германия са се увеличили над пет пъти, в чужбина вече са близо 2.5 млн. българи  - 12 328 прочитания - 12 102 прочитания. 9.  Зейнеп Зафер: Насилственото побългаряване и прогонване от родината не бива да се омаловажава  - 11 778 прочитания. 10.  Инициативен комитет издига Евгения Банева за евродепутат   - 11 120 прочитания.", "date": "2019.02.10", "title": "Най-четеното: Държавната фирма, избрана да строи \"Хемус\" без конкурс, има 25 камиона"}
{"url": "https://www.dnevnik.bg/bulgaria/2019/02/10/3387929_venecuelski_deputat_tvurdi_che_e_napraven_opit_za/", "text": "Според депутатът от венецуелския национален парламент Карлос Папарони национална петролна компания Петролеос де Венесуела (PDVSA) се е опитала да изнесе държавни средства в България. \"Петролеос де Венесуела иска да използва брокерска къща в България, за да продължи да краде парите на Венецуела. Вече се свързахме с България!\", заяви депутатът в Туитър, съобщава руската информационна агенция \"Нюз\", предаде БТА. Според изявлението на депутата изнасянето на средства ще бъде преустановено незабавно. Агенцията информира още, че опозиционният лидер Хуан Гуайдо, който събира подкрепа като временен президент на Венецуела, също е потвърдил тази информация. Гуайдо планира да използва приходите на държавното петролодобивно предприятие, за да финансира отстраняването на президента Николас Мадуро, съобщава Ройтерс, предава още БТА. Венецуелската национална петролна компания Петролеос де Венесуела (PDVSA) е поискала от клиентите на своите съвместни предприятия да депозират приходите от продажби в сметка, открита неотдавна в руската \"Газпромбанк\", предаде Ройтерс, като се позовава на свои източници и вътрешен документ, до който е получила достъп. Това съобщава още БТА. Решението на Петролеос де Венесуела беше взето след като САЩ наложиха тежки финансови санкции на 28 януари, целящи да попречат на венецуелския президент Николас Мадуро да получи достъп до петролните приходи. Оттогава предприятието притиска своите чуждестранни партньори в съвместни предприятия в нефтодобивния регион Ориноко да решат официално дали ще продължат проектите. Сред тези чуждестранни партньори са норвежката петролна компания Екуинор (Equinor), американският петролен гигант Шеврон (Chevron) и френската компания Тотал (Total). Освен това Петролеос де Венесуела е наредила на съвместното си предприятие Петроседено да спре добива на изключително тежък петрол поради липса на горива, с която да разрежда добитите количества. Причината е, че доставчиците от САЩ не могат да изнасят горива за Венецуела поради санкциите, отбелязва Ройтерс.", "date": "2019.02.10", "title": "Венецуелски депутат твърди, че е направен опит за изнасяне на държавни средства в България"}
{"url": "https://www.dnevnik.bg/istorii_na_denia/2019/02/10/3387888_nai-komentiranoto_rumen_radev_sravni_polojenieto_vuv/", "text": "1.  Президентът Румен Радев сравни положението във Венецуела с това в България  - 394 коментара. 2.  \"Демократична България\" върви към европейските избори без бившите \"реформатори\"  - 364 коментара. 3.  Деветнайсет страни от ЕС поискаха избори във Венецуела, България не е сред тях  - 356 коментара. 4.  Трети агент на ГРУ от случая \"Скрипал\" бе свързан с покушение срещу Гебрев в София  - 342 коментара. 5.  Румен Радев: България да се въздържи от подкрепа на европейската позиция за Гуайдо  - 327 коментара. 6.  Тръмп обяви, че САЩ може да използват и военна сила срещу Венецуела  - 315 коментара. 7.  За втори път Путин удължи с още една година данъчната амнистия  - 312 коментара. 8.  България призна Гуайдо за временен президент на Венецуела  - 295 коментара. 9.  Русия предложи на САЩ да унищожат противоракетния си щит в Източна Европа  - 292 коментара. 10.  Франция и Германия оставиха \"Северен поток 2\" извън контрола на Европейската комисия  - 291 коментара.", "date": "2019.02.10", "title": "Най-коментираното: Румен Радев сравни положението във Венецуела с това в България"}
{"url": "https://www.dnevnik.bg/bulgaria/2019/02/10/3283491_da_sreshtnesh_krasiv_chujd_nepoznat_v_mesindjur_ili/", "text": "Какво свърза успешен американски хирург във военен лагер и английски главен корабен инженер. А какво е общото между българка, консултант за недвижими имоти от висок сегмент и друга, работеща във финансовата сфера. Героите дават възможност за много и различни истории, но всъщност е една - измама 419. Това не е броят на жертвите, а член от Наказателния кодекс (НК) на Нигерия, който криминализира онлайн измами. Много от атаките през различни схеми, завършващи с искане на пари, идват от тази страна, както и други африкански държави. Сред тях са и т.нар. романтични измами, а извършителите им се наричат Фейсбук или любовни измамници (скамъри от англ. scammers), които действат и през други платформи или сайтове за запознанства. И въпреки че това се извършва от години, случаи са описвани и в чуждите медии, полицейски служби от различни държави си сътрудничат в опит за разкриване на мрежите, напредъкът е малък и въвличането на хора в емоционални виртуални връзки с цел измъкване на едни пари продължава. \"Дневник\" се срещна с две пострадалите от измама 419. \"Това не са любовни съобщения със сърчица, а стратегия\" Искра Кирилова разказва историята си без притеснение, защото иска тя да стигне до повече жени и ако може някои от тях да бъдат предпазени. Разказва, че в България никъде няма информация за това престъпление и как човек може да разпознае измамниците. След като разбира, че е станала жертва, започва свое разследване на схемата. Установява, че става въпрос за престъпна група, в която членуват млади африканци - в повечето случаи от Нигерия. \"Фалшивият профил, който бяха създали и през който ми писаха беше на добре изглеждащ мъж, хирург. Завършил в Стокхолм. Бяха изредили реални болници, в които е работил. Този човек наистина съществува, но те са \"откраднали\" самоличността и снимките, чрез които разказват някаква история. Профилът не се поддържа особено активно и човек трябва да се порови, за да види съмнителни неща\", разказва тя. Допълва, че реалният човек, чиито снимки измамниците са ползвали, е много успешен хирург и живее в Ню Йорк. Открила го чрез сайт за разпознаване на хора по снимки и е разбрала, че от година той знае за кражбата на самоличността му. Романтичната измама с нея започнала през чат приложението на Фейсбук - \"Месинджър\". В разговорите се усещало джентълменско отношение, активни, но без да се досажда. \"Не става дума за вяли любовни съобщения със сърчица и т.н., а стратегически - първо всеки ден с едно съобщение от типа \"Добро утро. Как си? Какво закуси? Какво ще правиш днес?. Следва включване следобед с въпрос как минава деня ти? Едно целенасочено внимание\", спомня си Кирилова. Тя пази цялата комуникация. Емоционалните загуби са по-големи  Кирилова разказва, че в началото разговорът бил вял. Някои от пратените съобщения прочитала, други - не. \"В един момент взе да ми става интересно\", спомня си тя. \"Докторът\" бил част от военен лагер и пътувал често, представял се за вдовец. На третия месец от комуникацията им разказал за нападение, той не успял да се прибере в САЩ и трябвало да вземе цивилен полет. Нямал обаче достъп до акаунтите си поради мерки от сигурност и му трябвали средства. В нейния случай не се е стигнало до изпращане на пари, защото случайно се е срещнала с друга българка - жертва на същата измама. Тя ѝ разказала своята история. ( ). След разговора между двете, Кирилова разгледала лайковете на снимките на фалшивия профил. След като го питала защо успешен американски хирург на средна възраст има приятели много млади африканци, той я обвинил, че няма респект към личното му пространство. \"Трябваше да се почувствам виновна\", разказва тя. След това отказала контакт, ако не се видят на видео разговор. Реалният човек обаче имал много видеа на профила си - все на медицинска тематика. Измамниците са ги свалили и манипулирали. \"Аз виждах човека в неговия кабинет и той ми говореше. Разговорът беше кратък. След това връзката прекъсна. Нямах възможност да питам нещо. Те са го направили мъжът да говори повече и жената да няма много възможност за реакция. Но аз и да задам въпрос, щеше да се прекрати връзката и да напише - скъпа, много е лоша връзката\", казва Кирилова. По думите ѝ загубата на пари не е големият проблем, а това е емоционалната загуба от такава комуникация. \"Измамниците работят по най-фините емоции - дали ще е чувство на самота, или неудовлетворение, или моментна криза. Създават се емоционално зависимости, които аз намирам за много по-опасни, отколкото да изпратиш 1000 евро някъде, което разбира се е глупаво, но когато човек се води от емоции, не се води от разум. Покрай социалните мрежи наблюдавам зловеща тенденция, че хората имат голяма нужда от споделяне и харесване, което води до хиперактивност онлайн, което е психологическа нагласа на дефицит и това се използва от тях много добре. Целта на занятието е да се направи емоционална зависимост и връзка и започват да искат пари. Те са доста добри в общуването и това не е никак безобидно. А в България няма подробна информация.\" Не е сигнализирала българските разследващи власти, защото не вярва, че могат да направят нещо. Докладва измамния профил през  австралийски правителствен сайт , който е посветен на романтичните онлайн измами, съдържа информация как да се разпознават и дава предпазни съвети. \"Много неприятно чувство е, защото са ти влезли в душата, в най-интимните емоции. Не говорим за секс, а за това да повярваш, че могат да ти се случат едни прекрасни неща и да си много щастлив. Работят с емоционални дефицити и това може да има пагубен резултат\", разказа Кирилова. Какво знае ГДБОП \"Профилът на жертвите е жена на средна и малко по-нагоре възраст, самотни, говорят добре английски език, разумни, някои търсят контакти в интернет, други ги намират и контактват от \"профили\" на американски адмирали, генерали с хубави униформи или лекари с чудесни снимки. Има и големи бизнесмени, които уж работят по нефтени платформи. Това са профилите, които впечатляват. Често тези мъже обяснват, че са в развод, а бъдещата бивша съпруга му е блокирала сметките. Затова той няма достъп до милиардите или милионите, които притежава и му трябват малко пари. Има и други сценарии\". Това каза за \"Дневник\" шефът на сектора за борба с киберпрестъпленията в ГДБОП Явор Колев. Той потвърди, че извършителите са организирани престъпни групи от Нигерия, Гана, Кот д`Ивоар. По член 419 от Наказателния кодекс (НК) на Нигерия това е криминализирано деяние и там имало цяла държавна структура, която се занимава именно с тези измамници, но тя не може да се пребори, защото това е национален бизнес. \"Този бизнес е много развит там. В него са включени добри адвокати, психолози. Нигерия е държава, в която английският е майчин език. Има качествени училища, в които можеш да научиш перфектен английски. Това е голяма бизнес ниша и в нея има много образовани хора\". Явор Колев обяснява още, че в Англия и Америка са мулетата на групите. \"По данни на Интепрол 60% от времето и усилията на престъпните групи са насочени към набиране на мрежи от мулета. Не е толкова сложно да се напише код, вирус или да се измами човек. Но е много необходимо групата да има доверено муле, което като му се изпратят 50 хил. евро, то да върне 45 или 47\". На мулетата жертвите на романтичните измами превеждат парите, за да спасят виртуалните си любим/и.", "date": "2019.02.10", "title": "Да срещнеш красив чужд непознат в Месинджър, или измама 419"}
{"url": "https://www.dnevnik.bg/sport/2019/02/10/3388013_petrovich_cska_se_nujdae_ot_trenyor_koito_iska_da/", "text": "Консултантът в ЦСКА  Люпко Петрович  обяви, че не е изненадан от смяната на треньора в Борисовата градина. В края на седмицата Нестор Ел Маестро беше освободен, а на  негово място застана Любослав Пенев . \"Да кажем така - не ме изненада тази смяна. Стигна се до контузии на играчи, не знам дали от пренатоварване или неправилно възстановяване. Но истината е, че играчите не бяха добре подготвени. На ЦСКА му трябва треньор, който иска да побеждава във всеки мач и да стане шампион. Дори в приятелските трябва да иска победата\", каза Петрович пред \"Код Спорт\". Според Петрович Любослав Пенев е голямо име и има добри характеристики за треньор. \"В този момент неговият дух и авторитет могат да накарат футболистите да се противопоставят на \"Лудогорец\", който вече седем години е шампион. Но трябва да дойде денят, в който на това да бъде сложен край\". Петрович обясни, че не е говорил с Ел Маестро, но смята да му се обади. Легендарният треньор не знае дали ще остане в ЦСКА като консултант и на Любослав Пенев. \"За мен беше чест отново да съм в \"Левски\", но усетих лоша атмосфера около себе си, нещо, което не е нормално. Да побеждаваш, да си на първо място, да имаш много победи и всеки ден да четеш в медиите, че те сменят. Аз не понасям критиката, поне не по този начин. По-добре е всичко да се каже в очите. Размислих и подадох оставката си на господин Русев два-три пъти. Той отказваше да я приеме\", обясни Петрович за последния си период в \"Левски\".", "date": "2019.02.10", "title": "Петрович: ЦСКА се нуждае от треньор, който иска да побеждава във всеки мач"}
{"url": "https://www.dnevnik.bg/evropa/evropeiski_parlament/2019/02/09/3386974_zapetaikata_koiato_moje_da_schupi_internet_-_dokude/", "text": "                        45-минутен спор къде в изречението да се сложи една запетайка и дали изобщо да я има. Това не е шега, нито изпит по граматика - така изглеждат последните дискусии по европейската реформа на авторското право по думите на докладчика за реформата Аксел Фос. Тази запетайка обаче може да промени начина, по който европейците използват интернет. Директивата за авторското право  се обсъжда ожесточено вече повече от година, но времето за гласуването ѝ изтича. Трите институции - Европарламентът, Еврокомисията и Съветът на ЕС (тоест, националните правителства) не могат да се разберат. Ако това не се случи в идните дни, обсъждането ѝ ще остане в ръцете на следващия Европейския парламент, който ще бъде избран през май. Защитниците ѝ настояват, че е крайно време правата на творците да бъдат защитени; противниците предупреждават, че тя може да наложи  безпрецедентна цензура на интернет. Какъв е проблемът Два члена от цялата директива възпламениха страх – чл. 11 и чл. 13. Първият от тях засяга плащането за използването на журналистически текстове, а вторият – неправомерното разпространение на авторски произведения. Според  първите предложения на Европейската комисия , от 2016 г. чл. 11 предвиждаше закрила на журналистическите текстове при използването им онлайн. Чл. 13 предвиждаше сайтове, където потребители качват съдържание, да гарантират защитата на авторските права с \"подходящи и съразмерни мерки\", например технологии за разпознаване на съдържание. Кратките и всеобхватни формулировки обаче криеха рискове – например обикновен човек да бъде виновен, че е цитирал медийна публикация в личния си профил, или социалните мрежи да ограничат качването на съдържание изобщо, за да се предпазят от нарушения на директивата. На последното си гласуване по темата през септември миналата година ЕП се възпротиви донякъде – депутатите поискаха изрично отделните потребители, цитиращи медийни публикации като частни лица и с нетърговска цел, да не бъдат засегнати от чл. 11. Те гласуваха и изключение за \"хиперлинкове, придружени с отделни думи\". Що се отнася до чл. 13, евродепутатите гласуваха, че сайтовете трябва да сключат споразумения за лицензиране с притежателите на правата, но не са длъжни да предприемат превантивни мерки – така наречените \"филтри\", които да разпознават защитено съдържание и да не позволяват то изобщо да бъде качено някъде. Също така самите мрежи ще носят отговорност за нарушенията, извършени от отделни потребители. (Повече за това каква точно бе позицията на ЕП през септември,  четете тук .) Тези промени не бяха посрещнати с ентусиазъм от докладчика по темата Аксел Фос. По време на семинара \"Единния цифров пазар – постижения и предизвикателства\" в Брюксел тази седмица, той коментира, че големите платформи би трябвало да предотвратяват нарушенията на авторското право, а не само да носят отговорност за него. Кой още е недоволен С една дума – всички. След гласуването на ЕП, трите институции (парламентът, ЕК и Съвета на ЕС) влязоха в режим на триалог, с който да постигнат компромис. Такъв не се намери досега. Последната тристранна среща по темата трябва да бъде идната седмица и на нея има надежда да бъде постигнат напредък по чл. 13, каза Фос. Съветът е предложил чл. 13 да бъде разглеждан от следващия европарламент, но според докладчика това е \"неприемливо\", защото в това време креативната индустрия ще остане незащитена, а няма гаранция, че следващият състав ще успее да постигне съгласие. Франция и Германия се съгласиха, че искат изключения за малки платформи – това ние не можем да приемем, обясни той, защото \"не можем просто да продължим да добавяме изключения\" към чл. 13. \"Задачата не е лесна. Давам ви пример – по време на среща с докладчика в сянка прекарахме 45 минути в обсъждане на една запетайка и какъв ефект ще има добавянето или премахването ѝ от изречението\", каза Фос. Юлия Реда от Пиратската партия, която е гласовита противничка на директивата, предупреди в последните дни, че постигнатото между Париж и Берлин съгласие само влошава нещата. \"И двете страни подкрепят филтрите, те просто не могат да се съгласят кой е длъжен да ги инсталира\", писа тя в сайта си. В крайна сметка, според нея, двете държави са се споразумели изключение да правят само услугите, които: - са работили по-малко от три години; - годишният им оборот е по-малко от 10 млн. евро; - имат по-малко от 5 млн. уникални потребители месечно. Това обаче може да засегне множество малки играчи в интернет, а дори най-новите платформи ще трябва да демонстрират, че са опитали да получат лицензи от праводържателите – музикалната индустрия, издателите на книги, базите данни със стокови снимки и други – за всичко, което потребителите им биха решили да качат, сочи Реда. Кори Доктороу от  Electronic Frontier Foundation  коментира, че чл. 11 отваря вратата към това държавите от ЕС да създадат 28 противоречащи си режими за лицензиране. \"В сегашната си форма директивата иска \"филтрите да бъдат избягвани\", но не обяснява как милиарди постове, видеа, аудио файлове и блогове ще бъдат следени за нарушения без автоматични филтърни системи\", каза той в блогпост. \"Гугъл\" и \"Фейсбук\" може да съжаляват за няколкото милиона евро, които ще трябва да платят на големите медии, но това не е нищо в сравнение с дългосрочната полза, че никога европейска фирма няма да порасне дотолкова, че да им бъде конкурент. Малките играчи нямат подръка милионите, които имат американските тех гиганти.\" Малките и големите На въпрос на \"Дневник\" дали изискванията не поставят малките медии и създатели на съдържание в уязвимата позиция големите сайтове да не искат да плащат за съдържанието им и съответно да не го разпространяват, Фос посочи, че от полза за тях би било да се обединят и да водят колективни преговори за права. \"Всички създатели и издатели вече зависят от големите платформи, особено от една голяма търсачка. Ние като законодатели, трябва да гарантираме, че тази зависимост е по-балансирана\", каза още той. Самата \"Гугъл\" също е недоволна. В блогпост Кент Уолкър, вицепрезидент за глобалната дейност, настоя, че директивата в сегашния ѝ вид ще навреди на медиите, чиито права се опитва да защити, защото на практика прави неефективна услугата Google News. (Тя показва заглавието и част от текста на медийните публикации, докато ако директивата бъде приета, ще има право да показва само \"отделни думи\".) Компаниите не бива да бъдат държани отговорни за това, което потребителите им качват, също както телефонната компания не бива да бъде държана отговорна за това, което хората си говорят, писа Уолкър. 90 различни бизнес организации, защитници на граждански права, създатели на съдържание, софтуерни развойчици и представители на научните среди,  призоваха  преговорите по чл. 11 и 13 да спрат и директивата да се гласува без тях. Bitkom, представител на хиляди германски компании, отхвърли сегашната форма на сделката като застрашаваща дребния и средния бизнес; обединение на германските стартиращи фирми - също; недоволство изразиха и двата германски института iRights.Lab и C-Netz. Италианското правителство отхвърли изцяло идеята за налагане на филтри или ограничаване на линкването към новинарски сайтове. Музикални компании, сред които International Confederation of Music Publishers (ICMP), International Federation of the phonographic industry (IFPI) и Independent Music Companies Association (IMPALA) изпратиха отворено писмо, според което сегашният текст не ги защитава достатъчно и е по-добре изобщо да не се приема никаква директива.", "date": "2019.02.10", "title": "Запетайката, която може да счупи интернет - докъде стигна реформата на авторското право"}
{"url": "https://www.dnevnik.bg/razvlechenie/2019/02/10/3385695_jenite_prevzemat_ceremoniiata_na_nagradite_grami_tazi/", "text": "Рапърите Кендирк Ламар и Дрейк може и да са с най-много номинации, но церемонията по връчването на наградите \"Грами\", която предстои около 3 ч. българско време тази нощ в Лос Анджелис, ще е с преобладаващо женско присъствие на сцената, отбелязва \"Ройтерс\". Рапърката Карди Би, чиято музика и личен живот превзеха поп културата, особено в САЩ, през последните две години, стои начело сред жените не само с изпълнението, което се очаква да направи на живо, но и с номинациите си в пет категории, сред които за албум и песен на годината. Водещ на събитието ще е R'n'B певицата Алиша Кийс, а на сцената, за да пеят, ще излязат още Майли Сайръс, Камила Кабело и Кейси Мъсгрейвс. Легендата на звукозаписния лейбъл \"Мотаун\" Даяна Рос също ще се появи, за да отбележи своя 75-и рожден ден, който предстои на 26 март. Има и голяма вероятност Лейди Гага да изпълни своя номиниран за \"Грами\", нО и за \"оскар\" хит Shallow от филма \"Роди се звезда\". Според агенцията обаче Карди Би ще привлече най-много внимание. 26-годишната изпълнителка от Ню Йорк е сред малкото жени рапърки и вече е във фокуса на всички видове медии с посланията, които разпространява за женската сила, непостоянния си брак с рапъра Offset, както и поредицата от хитове и колаборации като I Like It, Girls Like You и Taki Taki. \"Карди Би е силна жена, която управлява кариерата си. Тя е наистина талантлива и има какво да каже, а и е просто забавна. Тя е като глътка свеж въздух\", коментира един от редакторите на \"Билборд\" Мелинда Нюман. Според нея шоуто ще изглежда преобладаващо женско, което може и да не е съвсем нарочен ход на организаторите. Но е факт, че през 2018 г. звукозаписната академия понесе доста критики именно заради малкия брой жени сред изпълнителите и номинираните, заради което бе предложено броят на номинациите да се увеличи от пет на осем. Тази година пет от осемте номинирани албума за на жени: Invasion of Privacy на Карди Би, Dirty Computer на Жанел Моне, By the Way, I Forgive You на Бранди Карлайл, Golden Hour на кънтри звездата Кейси Мъсгрейвс и албума на дебютиращата H.E.R., който носи нейното име. Шест от осемте музиканти, които си оспорват статуетката за най-добър дебют, също са жени. Сред тях са Дуа Липа, Клои и Хали, Бебе Реджа и H.E.R. И все пак номинациите по брой води Кендрик Ламар с осем категории, основно за музиката му към саундтрака на \"Черната пантера\", който е и сред претендентите за албум на годината. Комерсиално най-успешният изпълнител на 2018 г. Дрейк е следващият в класацията по брой със седем номинации, сред които за албума му Scorpion и сингъла God's Plan. Най-вероятно обаче нито един от двамата няма да се появи за изпълнение на живо по време на церемонията.", "date": "2019.02.10", "title": "Жените превземат церемонията на наградите \"Грами\" тази нощ"}
{"url": "https://www.dnevnik.bg/bulgaria/2019/02/10/3388026_vunshnoto_ministerstvo_niamalo_informaciia_za/", "text": "В Министерството на външните работи (МВнР) не е постъпвала официална информация за изнасяне на държавни средства от Венецуела в България. \"Не е постъпвала такава официална информация\", са заявили за БТА от пресцентъра на МВнР във връзка с публикация на руската информационна агенция \"Нюз\", че според венецуелския депутат Карлос Папарони \"Петролеос де Венесуела\"  се е опитала да изнесе държавни средства в България .  \"Петролеос де Венесуела\" иска да използва брокерска къща в България, за да продължи да краде парите на Венецуела. Вече се свързахме с България\", е заявил депутатът в \"Туитър\", уверявайки, че изнасянето на средства ще бъде преустановено незабавно.  От МВнР са проверили дали някой е сезирал министерството или български посолства, като са установили, че няма постъпила такава официална информация, отбялезва още БНТ. В предаването \"Беновска пита\" на Канал 3 външният министър Екатерина Захариева коментира, че информацията се проверява. \"Има неща, които не мога да споделя в ефир. Но извършваме проучване в момента\", каза тя. Не даде повече подробности, а на въпрос дали се работи с партньорски чуждестранни служби, тя добави: \"Всичко, което трябва, правим. В близките няколко дни ще имаме резултат\".", "date": "2019.02.10", "title": "Външното министерство нямало информация за изнасяне на държавни пари от Венецуела в България"}
{"url": "https://www.dnevnik.bg/biznes/2019/02/10/3388052_mvf_predupredi_za_opasnost_ot_ikonomicheska_buria/", "text": "Директорът на Международния валутен фонд (МВФ) Кристин Лагард предупреди днес, че растежът на световната икономика е по-бавен от очакваното и че има опасност от икономическа буря, предаде Франс прес, цитирана от БТА. \"С една дума - свидетели сме на (световна) икономика, чийто растеж е по-бавен от очакваното\", изтъкна Лагард пред Световната правителствена среща на върха в Дубай с участието на политици и икономисти от цял свят. Миналия месец МВФ преразгледа към понижение прогнозите си за растежа на световната икономика за тази година с 0,2 процентни пункта до 3,5 на сто в резултат на търговските напрежения, най-вече между САЩ и Китай. Лагард говори за \"четирите облака\" - както ги нарича тя - които витаят над световната икономика, предупреждавайки, че тя може да бъде ударена от буря. В тази връзка тя цитира търговското напрежение, най-вече между САЩ и Китай, затягането на лихвите по заемите, неяснотите около Брекзит и забавянето на китайската икономика. Според нея търговското напрежение между Пекин и Вашингтон вече е започнало да се отразява на световната икономика. \"Нямаме никаква представа какво ще излезе от това, но това, което знаем, е че вече започва да има ефект върху търговията, лихвите по заемите и върху пазарите\", заяви Лагард в Дубай. Тя изтъкна, че затягането на лихвите по кредитите става в момент, когато компаниите и домакинствата са натрупали \"много тежки дългове\". \"Когато има прекалено много облаци, необходима е светкавица, за да предизвика буря\", предупреди Лагард, призовавайки правителствата да се подготвят за това и да избягват протекционизма.", "date": "2019.02.10", "title": "МВФ предупреди за опасност от икономическа буря"}
{"url": "https://www.dnevnik.bg/sport/2019/02/10/3388053_daniil_medvedev_specheli_tenis_turnira_v_sofiia/", "text": "Руснакът Данийл Медведев спечели четвъртото издание на тенис турнира от категория \"АТП 250\" в София. 22-годишният руснак победи унгареца Мартон Фучович с 6:4, 6:3 за 83 минути. Mедведев, който започна турнира под №16 в света, спечели четвърта титла в кариерата си. Той вдигна три трофея през 2018 г. - два от \"АТП 250\" (Сидни и Уинстън-Салем) и един от \"АТП 500\" (Токио). Руският тенисист започна много силно този сезон, като игра финал в Бризбейн и стигна до осминафиналите на Australian Open. Той беше тенисистът, създал най-много проблеми на шампиона Новак Джокович. Медведев започна колебливо в София. Той почиваше на старта, а във втория кръг трябваше да прави обрат срещу холандеца Робин Хаасе (5:7, 6:2, 6:2). След първия си мач дебютантът в турнира се оплака от комбинацията между топките и настилката в \"Арена Армеец\". След това руснакът записа безпроблемна победа срещу словака Мартин Клижан (6:4, 6:1) в четвъртфиналите, за да се стигне до  категоричен успех срещу Гаел Монфис в полуфиналите . Фучович се промъкна по-незабелязано до финала. В първия кръг той победи поставения под №8 Андреас Сепи (6:2, 7:6), след което се справи в три сета с германския квалификант Яник Маден (7:6, 3:6, 6:4). Унгарецът преодоля без игра четвъртфиналите, след като шампионът в София от 2016 г. Роберто Баутиста Агут се отказа, а в полуфиналите победи изненадата на турнира Матео Беретини,", "date": "2019.02.10", "title": "Данийл Медведев спечели тенис турнира в София"}
{"url": "https://www.dnevnik.bg/sviat/2019/02/10/3387601_ispanskata_opoziciia_i_bivsh_premier_na_franciia/", "text": "Две от трите големи партии извън правителството, изгряващите крайнодесни \"Вокс\" и бивш премиер на Франция, а сега кандидат-кмет на Барселона, се събират днес в центъра на Мадрид. Те протестират срещу премиера социалист Педро Санчес, след като акцията бе първоначално свикана заради политиката му за Каталуня. Валс, премиер на Франция между 2014 и 2016 г. и роден в Барселона, обяви, че  ще се кандидатира през септември миналата година  като избор на центристката \"Граждани\". \"Ще отида в Мадрид, за да защитя конституцията и единството на Испания. Без никаква дилема и без никакви комплекси, защото моментът е исторически,\" написа той в \"Туитър\" след спекулации за разрив с \"Граждани\" заради негови коментари. Неразбирателството според испански вестници е свързано и с исканията му големите партии да изградят \"санитарен кордон\" между себе си и \"Вокс\" да не легитимират крайнодясната ѝ идеология. Трите партии, които излизат на улицата, по-рано тази година станаха част от безпрецедентна за Испания коалиция, договаряйки се, за да бъде съставено правителство в Андалусия - първото с участието на крайнодясна партия. Сега ги събира и общата им кауза - протестът с лозунг \"За единна Испания, (да се състоят) избори вече!\" Лидерът на консерваторите Пабло Касадо определи събитието, започващо в 13 ч. българско време в центъра на Мадрид, като \"вот на недоверие на улицата\". Партията му организира и превоз за свои членове от цялата страна специално за демонстрацията. Лобистка организация със силно прокатолически позиции също обяви, че насърчава \"заможните испанци\" да излязат. Как се стигна дотук Санчес падна в капана на диалога с каталунските сепаратисти, който вбеси десницата и предизвика недоволство в собствената му социалистическа партия, пише \"Франс прес\", цитирана от БТА. Във вторник ще бъде дадено началото на делото срещу 12 каталунски ръководители, съдени заради ролята им в извършения през октомври 2017 г. опит за отцепване на Каталуния от Испания. Каталунският въпрос се озова в центъра на дебата в Испания в разгара на дискусиите за държавния бюджет, който няма как да бъде приет без подкрепата в парламента на поддръжниците на идеята за независимост на областта. На фона на непрестанните искания на борците за независимост, отхвърлени от Мадрид, за международно посредничество между правителството и каталунските регионални власти, Санчес направи реверанс, като прие искането им за независим \"докладчик\". Работата на този докладчик ще бъде да улесни диалога в бъдещи преговори между каталунските партии. В тази платформа отказват да участват партиите от десницата, които искат обсъжданията да бъдат ограничени в рамките на каталунския парламент. \"Това пространство за диалог между представителите на каталунските политически партии не засяга по никакъв начин държавните институции, нито отношенията на правителството с каталунските власти, които се осъществяват в рамките на действащата правна рамка\", подчерта в сряда министърът на външните работи Жозеп Борел. Но въпреки усилията на правителството да предотврати ескалация на напрежението, тази отстъпка наля масло в огъня. Десница и крайна десница Дясната Народна партия, либералите от \"Граждани\" и крайнодясната партия \"Вокс\" призоваха една след друга симпатизантите си да излязат утре на протест в Мадрид срещу Педро Санчес. Демонстрацията се очаква да бъде голяма. Първата обща протестна акция на тези три партии се организира, след като те се съюзиха в провинция Андалусия и в момент, когато според социологически проучвания те са в позиция да съставят мнозинство на национално равнище. \"Измамник\", \"нелегитимен\" шеф на правителството, \"предател\", \"лъжец\": лидерът на Народната партия Пабло Касадо използва необичайно силни думи по адрес на Санчес и обяви, че може да внесе вот на недоверие. Такъв обаче има много малки шансове за успех. \"Трябва да изправим отново Испания на крака, след като Педро Санчес я постави на колене\", каза вчера Касадо. \"Правителството си направи грешно сметките\", коментира Фернандо Валеспин, политолог в Мадридския автономен университет. \"То си мислеше, че ще може да убеди хората, че тази фигура (докладчикът) е безобидна\", но \"е ясно, че това е недопустима постъпка, която престъпва червена линия\" за критиците на Санчес. Те го обвиняват, че е \"застрашил основополагащ принцип, за да се задържи на власт\", каза университетският преподавател. Социалистическо недоволство Начело на правителство на малцинството - неговата партия има само 84 от общо 350 депутати - Санчес има нужда от гласовете на каталунските привърженици на независимостта, за да бъде одобрен бюджетът му за 2019 г. и да може да бъде доведен докрай мандатът на настоящата законодателна власт до 2020 г., продължава \"Франс прес\". Но стратегията му буди безпокойство дори в собствената му партия. Няколко регионални лидери, които и в миналото са се обявявали против него, сега изразиха силно недоволството си в момент, когато се задават регионални и общински избори на 26 май. \"Приемането на бюджет не оправдава отстъпки, които застрашават конституцията, единството на Испания, правовата държава и благоприличието\", каза председателят на правителството на област Арагон Хавиер Ламбан. Сепаратистите позволиха на Педро Санчес да дойде на власт през юни, подкрепяйки вота на недоверие срещу консерватора Мариано Рахой. Но за момента отказват да одобрят бюджета му. Дори отстъпката с \"докладчика\" за момента не позволява на Санчес да си осигури вота им. \"Остава още много работа\", за да стане това, заяви вчера говорителят на каталунското правителство Елза Артади.", "date": "2019.02.10", "title": "Испанската опозиция и бивш премиер на Франция протестират срещу управляващите в Мадрид"}
{"url": "https://www.dnevnik.bg/sport/2019/02/10/3388055_siti_razgromi_chelsi_v_istoricheski_mach_za_aguero/", "text": "Манчестър сити\" отговори на  предизвикателството на \"Ливърпул\"  и се завърна на върха във Висшата лига след разгромна победа с 6:0 над \"Челси\". Ден, след като червените победиха \"Борнемут\", шампионът взе най-убедителния си успех от октомври насам и затвърди отличната си форма. Срещата на \"Етихад\" се превърна в рецитал за \"гражданите\", които не оставиха никакъв шанс на съперника си. В рамките на 90-те минути \"Сити\" отправи общо 15 удара, от които девет точни. Освен шестте гола удари и греда. Серхио Агуеро влезе в историята с хеттрик, който е негов 11-и във Висшата лига. Аржентинецът се изравни по този показател с легендата Алън Шиърър на върха в класацията. Агуеро вече има 160 гола в английския елит и е №1 в историята на \"Сити\". Два пъти за успеха се разписа Рахийм Стърлинг и веднъж Илкай Гюндоган. Агуеро се изравни на върха при реализаторите през сезона, заедно с Мохамед Салах, като двамата имат по 17 гола. За пръв път от 1990 г. \"Челси\"  допусна четири или повече гола  в две поредни гостувания. Загубата е най-тежката в историята на сините в ерата на Висшата лига (от 1992 г.), след като дотук тя беше 1:5 от \"Ливърпул\" през 1996 г. До момента \"Челси\" никога не беше губил с 0:6 или изобщо допускал шест гола в една среща. Сините загубиха за четвърти път поред като гост във всички турнири, като в тези мачове не отбеляза нито веднъж, а допусна 12 гола. \"Сити\" и \"Ливърпул\" имат по 65 точки на върха, като червените са и с мач по-малко. Трети е \"Тотнъм\", който по-рано през деня победи \"Лестър\" с 3:1 като домакин. \"Шпорите\" записаха четвърта поредна победа и имат 60 точки. Пеп Гуардиола предприе три промени в тима си заради сгъстения цикъл, като остави на пейката Давид Силва, Отаменди и Лерой Сане. В \"Челси\" разликите от успеха с 5:0 над \"Хъдърсфийлд\" бяха само две – Антонио Рюдигер вместо Андреас Кристенсен и Педро вместо Уилиан. \"Гражданите\" се нуждаеха от едва четири минути, за да открият резултата, като това стори Рахийм Стърлинг. Де Бройне изведе непокрития Бернардо Силва на дясното крило, който използва загуба на концентрация от защитата на \"Челси\". Португалецът центрира топката, която след рикошет стигна до Стърлинг и той от около 10 метра не сгреши – 1:0. Малко по-късно Серхио Агуеро пропусна отличен шанс да удвои резултата, като от два метра не улучи вратата. Аржентинецът все пак се реваншира в 13-ата минута. Агуеро получи подаване от Зинченко и с прекрасен удар от 20 метра прати топката в далечния ъгъл на Кепа Арисабалага. Авансът от два гола не успя да \"събуди\" \"Челси\" и гостите буквално капитулираха. Сините се пропукваха във всяка зона, като дори не успяваха да пресират или да задържат топката в средата на терена. В 19-ата минута с втория си гол Агуеро направи аванса на шампионите три гола. Рос Баркли върна неразчетено топката с глава в наказателното поле, а Агуеро дебнеше там, като се завъртя и с левия крак вкара в мрежата на Кепа за втори път. С втория гол той стана едва шестият играч в историята на Висшата лига, замесен в отбелязването на 200 попадения (голове + асистенции). Освен Агуеро това са правили още Уейн Рууни, Тиери Анри, Райън Гигс, Стивън Джерард и Франк Лампард. В 25-ата минута защитата на гостите рухна за четвърти път. Футболистите в тъмносиньо не се намесиха добре и топката стигна до Илкай Гюндоган на границата на наказателното поле, като германецът с едно докосване я прати в мрежата с плътен шут. След почивката нищо на терена не се промени, като \"Челси\" дори не показа агресия или желание да промени развоя на срещата. \"Сити\" продължи да напада и да търси още голове и беше близо до това, след като Агуеро удари греда след изстрел с глава. В 56-ата минута аржентинецът се разписа от дузпа, отсъдена за нарушение срещу Стърлинг. С точния изстрел от 11-те метра Агуеро оформи 11-ия си хеттрик във Висшата лига. Аржентинецът стана първият играч от 2010 г. насам и едва пети в историята, който реализира хеттрик в две поредни домакински срещи. Седмица по-рано  Агуеро вкара три гола и срещу \"Арсенал\" . До края на двубоя остана време и за шести гол за \"гражданите\". Стърлинг се разписа за втори път в 80-ата минута след спираща дъха атака. Резервата Давид Силва намери с прекрасно подаване Зинчено, а той центрира в наказателното поле, където англичанинът не сгреши.", "date": "2019.02.10", "title": "\"Сити\" разгроми \"Челси\" в исторически мач за Агуеро"}
{"url": "https://www.dnevnik.bg/razvlechenie/2019/02/08/3387303_dnes_razdavat_nagradite_bafta/", "text": "На церемония тази вечер ще бъдат раздадени наградите на Британската акадечия за филмово и телевизионно изкуство (БАФТА). Церемонията ще се състои в \"Роял Албърт Хол\", а неин водещ за втора поредна година е актрисата Джоана Лъмпли. През 2018г. тя пое щафетата от актьора Стивън Фрай, който изпълняваше тази длъжност 12 години. В церемонията ще се включат акробатите от Цирк дю Солей, като тяхното изпълнение ще бъде вдъхновено от филма на Гийермо дел Торо \"Формата на водата\", за който той миналата година получи наградата за най-добра режисура. Тази година в категорията за най-добър филм ще се борят \"Фаворитката\", BlackKklansman, Зелената книга\", \"Роди се звезда\" и \"Рома\". Претендентите за най-добър британски филм са \"Бохемска рапсодия\", \"Фаворитката\", Beast, McQueen, Stan & Ollie, You Were Never Really Here. За ролята си на фронтмена на \"Куин\" Рами Малек получи номинация за водеща мъжка роля. В тази категория попада и Крисчън Бейл, който потвърждава, че е един от майсторите на физическите трансформации в друга биографична лента - тази за Дик Чейни. За ролята той е качил почти 20 килограма. Другите претенденти са Виго Мортенсен, Брадли Купър и Стив Куган. Претендентите за водеща женска роля са Глен Клоуз, Лейди Гага, Мелиса Маккарти, Оливия Колман и Виола Дейвис. А за поддържаща женска роля - Ейми Адамс от \"Вице\", Клеър Фой от \"Първият човек\", Ема Стоун и Рейчъл Уайз от \"Фаворитката\" и Марго Роби от \"Кралицата на Шотландия\".  В съревнованието за поддържаща мъжка роля влизат Махершала Али, който вече получи \"Златен глобус\" за работата си в \"Зелената книга\". Номинирани са още Адам Драйвър, Ричард Е. Грант, Сам Рокуел и Тимъти Шаламет.  Досега в програмата на \"София филм фест\" са обявени 4 от филмите, които ще се борят в категорията за най-добър неанглоезичен филм. Това са \"Капернаум\", \"Студената война\", \"Рома\" и Shoplifters. Петият претендент е Dogman.", "date": "2019.02.10", "title": "Днес се раздават наградите БАФТА"}
{"url": "https://www.dnevnik.bg/analizi/2019/02/09/3387381_smianata_na_kasovite_aparati_haos_riskove_i/", "text": "В политиката истинското отношение на дадено управление си личи колкото по големите политики, така и по малките неща. На теория настоящото управление би следвало да е част от десния политически спектър, като нееднократно се е обявявало на думи като подкрепящо бизнеса. Редица решения обаче сочат тъкмо обратното - видимо недомислената  поредна промяна  на касовите апарати и софтуера към тях е поредното такова. С две думи промяната изисква от бизнеса да подмени както физическите си касови апарати, така и софтуера, който ги управлява. Основната причина за това е Националната агенция за приходите да получава информация за продажбите в реално време, вместо веднъж месечно както досега, а на касовите бележки да има QR код, който да позволява на потребителите да проверяват в реално време дали покупката им е отразена и данъкът – платен. Сама по себе си идеята не звучи зле – повече икономика на светло, ускоряване на процеса и въвеждане на допълнителен механизъм на прозрачност, който не затруднява данъчната администрация, тъй като контролният механизъм е в ръцете на потребителя. На практика, обаче, няколко обстоятелства около подмяната оставя доста съмнения за това колко е обмислена тя. . Днес  стана ясно , че засега не е направена оценка на въздействието на промяната; не е направено дори изчисление колко ще струва това, колко търговци и производители на софтуер ще бъдат повлияни от него, и дали сроковете са възможни. С други думи смяната на касовите апарати и съпътстващият ги софтуер е поредния пример за политика, за която се смята, че ще има положително въздействие, но това мнение от страна на администрацията не е подкрепено с анализ на потенциалните ползи и щети. За пореден път се потвърждава очевидността, че мерките, въведени без анализ и оценка, водят до хаос, неразбиране и дори могат да навредят повече отколкото да помогнат, независимо от добрите си намерения. . Този проблем е до голяма степен свързан с горния – въпреки че добросъвестният бизнес, съдейки по  реакциите  на бизнес организациите, не се противопоставя на самата смяна, сроковете за въвеждането на новите касови апарати и софтуер изглеждат прекалено кратки – до началото на април за фирмите, регистрирани по ДДС и до началото на август, за тези без такава регистрация.. По тази причина представителите на редица браншови организации поискаха отсрочки, които на този етап не се знае дали ще получат такива. Показателно е и обстоятелството, че засега едва 20 хиляди от общо 400 хиляди касови апарати са сменени и отговарят на новите изисквания. Новите мерки ще изискват от търговците да ползват софтуер за управление на продажбите, одобрен от НАП, като досега такова одобрение са получили 11 такива, а още няколко десетки чакат проверка. Докато за малките търговци, които често ползват стандартни (off-the-shelf) решения за управление на продажбите, това надали ще създаде проблеми, то големите фирми често създават собствени системи, адаптирани към особеностите на бизнеса си. Това ги поставя в положение или търпеливо да изчакат приходната агенция да оцени софтуера им (което от своя страна може да доведе до нужда от въвеждане на изменения и съответно – допълнителни разходи и технологично време), или да въведат някоя от одобрените системи на цената на всички допълнителни разходи около преминаването към нея. Отделно въвеждането на изискване за преглед от НАП на системите за управление на продажбите създава и риск от затваряне на пазара в полза на установените в него фирми, тъй кат оскъпява и забавя навлизането на нов софтуер. Според повечето оценки цената на подмяната на касовите апарати и софтуера ще струва на бизнеса над 100 милиона лева. Въпреки че цената за отделните фирми не е особено значителна (обикновено цитираните суми са около 500 лева за касов апарат и софтуер), остава впечатление, че бизнесът просто е длъжен да плаща каквото администрацията реши по свое усмотрение и да се съгласява безропотно. Проблем е и че поддръжката на новия софтуер ще струва на фирмите около 300 лева годишно – докато за големите търговци тази сума не е значителна, то за малките всяка стотинка може да представлява разликата между оцеляването и отпадането от пазара. Част от обявените причини за новите правила е борбата със сивата икономика. На практика обаче те засягат само търговците, които вече плащат данъците си и издават касови бонове, тъй като изискването за нови касови апарати и често-отчитащ-се софтуер по никакъв начин не засяга онези, които нарушават вече съществуващите правила; то няма да ги накара да излязат на светло и да започнат да декларират транзакциите си. Подходяща мярка за борба с продажбите на сиво би било затягането на контрола и по-високите санкции, но обсъжданите тук промени не са в тази посока. В общи линии новите изисквания към отчитането на продажбите са особен казус – видимо добро намерение, но не докрай обмислено и съпроводено с лоша комуникация от страна на администрацията. Остава само да се надяваме, че този път замесените органи ще се вслушат в бизнеса и ще извършат прехода така, че разходът за бизнеса да е колкото е възможно по-нисък, а времето за адаптация - достатъчно.", "date": "2019.02.10", "title": "Смяната на касовите апарати – хаос, рискове и недомислени мерки"}
{"url": "https://www.dnevnik.bg/sport/2019/02/10/3388041_fotogaleriia_kralicata_na_skorostta_von_i/", "text": "След близо 19 години в елита на алпийските ски  . Американката спечели бронзов медал в последния си старт – спускането от световното първенство в Оре.", "date": "2019.02.10", "title": "Фотогалерия: Кралицата на скоростта Вон и емоционалната ѝ раздяла със ските"}
{"url": "https://www.dnevnik.bg/photos/2019/02/10/3387691_fotogaleriia_svetovnite_snimki_na_denia_-_9-10/", "text": "В Уестминстърския клуб в Ню Йорк започна 143-то състезание за породисти кучета.", "date": "2019.02.10", "title": "Фотогалерия: Световните снимки на деня - 9-10 февруари 2019 г."}
