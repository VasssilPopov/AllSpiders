{"url": "https://www.dnevnik.bg/sport/2019/12/30/4010840_levski_shte_zadurji_kapitana_si_jivko_milanov_oshte/", "text": "Капитанът на \"Левски\" Живко Миланов подписа нов договор със сините, обявиха от клуба. Защитникът ще остане на стадион \"Георги Аспарухов\" още една година, до края на сезон 2020-2021. Настоящият договор на 35-годишният футболист изтичаше в края на този сезон. Миланов, който е юноша на \"Левски\", се завърна при сините в началото на годината, подписвайки за 18 месеца. Оттогава той има 34 мача във всички турнири, в които вкара един гол и се отчете с осем асистенции. След края на есенния полусезон \"Левски\" си осигури две нови попълнения, след като тимът  подписа с халфа Симеон Славчев  и защитника Деян Лозев. Първият дойде на \"Герена\" като свободен агент, след като разтрогна с азербайджанския \"Карабах\", а  Лозев  беше купен от \"Арда\" (Кърджали).", "date": "2019.12.30", "title": "\"Левски\" ще задържи капитана си Живко Миланов още една година"}
{"url": "https://www.dnevnik.bg/biznes/2019/12/30/4010837_energiiniiat_ministur_obiavi_ikonomii_ot_cenata_na/", "text": "От 1 януари 2020 година се променя входната точка за доставка на природен газ за България. \"Булгаргаз\" ЕАД ще получава природен газ на пункт за доставка \"Странджа\". Досега входната точка за страната бе Негру Вода. Това обяви на брифинг министърът на енергетиката Теменужка Петкова, в който участваха и изпълнителните директори на \"Български енергиен холдинг\" ЕАД Жаклен Коен, на \"Булгаргаз\" ЕАД Николай Павлов и на \"Булгартрансгаз\" ЕАД Владимир Малинов.  С това за пръв път доставката на газ до България ще минава не през Украйна и Румъния, а през Турция. На пункта \"Странджа\", през където ще влиза синьото гориво вече тази година бе завършена реконструкцията на компресорната станция и бе разширен входният капацитет, за да се осъществи връзката с \"Турски поток\". През тази връзка ще постъпват и количествата руски газ за Гърция и Северна Македония, които според договора с \"Газпром\" се транзитират през българска територия, уточнява \"Капитал\". Изданието допълва, че с пренасочването на потоците на руския газ на практика се освобождават тръбите през Румъния към Украйна, което на теория би позволило на България да транзитира алтернативен газ към тези страни, но все още българската газопреносна мрежа няма връзка с такива алтернативни източници, което се очаква да се случи със завършването на газовата връзка с Гърция, чието строителство сега започна.  Петкова обяви, че в резултат от постигнатите договорености между \"Булгаргаз\" ЕАД и ООО \"Газпром\" доставните цени за българските битови и индустриални потребители на природен газ ще намалеят с близо 5% на годишна база. Тази икономия се дължи на отпадането на разходите за достъп и пренос през територията на Румъния в размер на 76 млн. лева, които през предстоящата година няма да бъдат плащани от \"Булгаргаз\". В същото време обаче не е известно какво ще се случи с транзитните такси от около 140 млн. лв. на година, които държавният газов оператор получаваше от \"Газпром\" за пренос на газ към Турция. Сега южната ни съседка получава доставките си директно по \"Турски поток\". Промяната се очаква да доведе до положителен финансов резултат за \"Булгаргз\" от приблизителен 4.6 млн. лева за 2019/2020 газова година от плащане на по-ниските тарифи, обявени от \"Булгартрансгаз\" ЕАД на вход \"Странджа\", обяви още Петкова, цитирана от пресцентъра си.  Тя съобщи още, че на платформата за търговия на \"Газов хъб Балкан\" ЕАД, която започна да работи през този месец, ще започне многостранна търговия, а също ще се сключват и краткосрочни сделки. Според министъра това ще доведе до пълна либерализация на пазара на природен газ. Борсовата търговия с природен газ поне формално ще разруши държавния монопол в сектора и ще създаде конкурентна среда, но през първите години от съществуването й реалният ефект от нея ще е малък, защото основен продавач ще си остане \"Булгаргаз\", а предлаганите от него количества ще са приоритетно за вътрешния пазар и ще могат да се изнасят в чужбина само в краен случай, което пък изключва чуждестранните търговци от схемата, припомня \"Капитал\".  За първи път през тази година \"Булгаргаз\" проведе няколко търга и сключи договори за доставки на втечнен природен газ, включително и от САЩ, за общо 403 млн. куб. м. За януари са договорени още 100 млн. куб. м втечнен природен газ, посочва министерството. ", "date": "2019.12.30", "title": "Енергийният министър обяви икономии от цената на природния газ догодина"}
{"url": "https://www.dnevnik.bg/evropa/2019/12/30/4010852_muj_poluchi_15_godini_zatvor_za_rolia_v_ubiistvoto_na/", "text": "Мъж, обвинен, че е помогнал за убийството на разследващия журналист Ян Куцяк през 2018 г., беше осъден на 15 години затвор, съобщи съдебен говорител, цитиран от \"Ройтерс\". Убийството на Куцяк и годеницата му, и двамата на по 27 години, в дома им близо до Братислава през февруари 2018 г. предизвика масови протести срещу корупцията в централноевропейската страна и разклати правителството. Случаят ще повлияе и на  парламентарните избори през февруари догодина . Золтан Андрушко, на 42 години, беше един от петимата обвинени по случая. Само той обаче направи самопризнания и сключи сделка с прокуратурата в замяна на свидетелските си показания.  Делото срещу останалите четирима, сред които предприемачът  Мариан Кочнер , станал обект на статии на Куцяк по случаи на корупция,  започна на 19 декември  и ще продължи през януари. Андрушко се споразумя за 10-годишна присъда с прокуратурата, но в понеделник съдът отхвърли тази сделка и предложи по-дълга присъда, която обвиняемият прие. Според прокуратурата Кочнер е поръчал убийството на Куцяк. Той и съучастниците му, които отричат да са виновни, може да получат доживотни присъди. \"Съдът смята силно намалената присъда за оправдана и логична, но съдът, със своето решение, трябва да се стреми към справедливост не само за обвиняемия, но и за всички страни по случая, за обществото и за правосъдието\", заяви съдия Памела Залеска, цитирана от в. \"Денник Н\". Случаят е тест за независимостта на словашкото правосъдие на фона на връзките на Кочнер с полицията и държавни служители, които излязоха наяве. Убийствата предизвикаха обществен гняв и принудиха премиера Роберт Фицо  да подаде оставка  миналата година. Неговата управляваща партия \"Смер\" ще се яви на оспорвани избори на 29 февруари.", "date": "2019.12.30", "title": "Мъж получи 15 години затвор за роля в убийството на словашкия журналист Ян Куцяк"}
{"url": "https://www.dnevnik.bg/bulgaria/2019/12/30/4010847_zdravnata_kasa_e_osudena_zaradi_otkazano_lechenie_na/", "text": "Националната здравноосигурителна каса (НЗОК) е осъдена да плати обезщетение 3000 лева на деветгодишно момиче, на което закритият вече Фонд за лечение на деца е отказал да плати жизненоважна и скъпа операция въпреки сключен договор за подпомагане. Това съобщи адвокатът и специалист по медицинско право Мария Шаркова, цитирана от сайта lex.bg. Става въпрос за случая на 9-годишната Самуела Куриян, която е трябвало да бъде оперирана в началото на 2017 г., тъй като страда от тежко гръбначно изкривяване. След като фондът отказва да преведе 96 000 лева за операцията за поставяне на импланти, родителите на детето събират сумата след дарителска кампания и операцията е успешно извършена, но няколко месеца по-късно - през юни 2017 г., което води до влошаване на състоянието. В същото време през февруари 2017 г. фондът разрешава финансовото подпомагане на детето с 93 600 лева, за което е сключен и договор с родителите. След това обаче фондът отказва да изплати парите с мотива, че частната болница, в която е трябвало да бъде извършена операцията, не е подала декларация, че медицинските изделия са закупени след проведена обществена поръчка. Такова изискване имало в отменения правилник за дейността и организацията на работа на Център \"Фонд за лечение на деца\". Делото срещу НЗОК като правоприемник на фонда, е заведено миналата година, а семейството на детето е поискало обезщетение 10 000 лева заради причинени неимуществени вреди от бездействие. Решението е на Административен съд - Софияq и може да бъде обжалвано пред Върховния административен съд.", "date": "2019.12.30", "title": "Здравната каса е осъдена заради отказано лечение на дете"}
{"url": "https://www.dnevnik.bg/evropa/2019/12/30/4010875_fokusut_v_es_vurhu_prokremulskata_dezinformaciia/", "text": "Европа не е единственият регион, който се опитва да се бори с преднамереното разпространение на фалшиви информации в интернет. За Европейския съюз основният им източник е Русия. Може ли обаче фокусът върху тази дезинформация да отклони вниманието от местните заплахи? Преди четири години, непосредствено след руската анексия на Крим, европейските столици алармираха за вълна от догматични прокремълски информации, които заливат интернет. Изправени пред невъзможността да спрат тази вълна с многобройни източници - като се започне от държавни медии като Ар Ти и \"Спутник\" и се стигне до самосиндикални активисти в домашни условия - европейските лидери сформираха малък екип от служители на ЕС, който да документира и да опровергава неверните твърдения. Резултатите може да бъдат видени в \"Грета Тунберг обяви война на белите мъже\", \"Киев е планирал да предостави Крим за колония на САЩ\" и \"Американското правителство се опитва да унищожи християнството\" са част от скорошните заглавия, посочени за манипулативни или просто неверни. Не само западните страни са засегнати - проблемът е огромен и в Индия и е основен фактор при разпалването на религиозно напрежение по целия свят. Според служител на ЕС, добре запознат с въпроса и говорил пред ДПА при условие да остане анонимен, прокремълските гласове обаче си остават най-големият източник на манипулативно съдържание, насочено срещу европейските държави. През 2015 г. журналисти в Русия разкриха офиси със служители, наети да пишат коментари и постове в социални мрежи. Управлявана от лица, свързани с Кремъл, носещата безобидното наименование от Санкт Петербург. Компанията бе спомената в доклада на специалния прокурор Робърт Мълър за руската намеса в изборите в САЩ през 2016 г. Руските власти отричат твърденията за намеса във вътрешните работи на други страни. Те също така обвиняват Запада, че води \"информационна война\" с цел дискредитиране на Москва. Руското външно министерство има уебсайт, в който по хронологичен ред са подредени статии, повечето от традиционни западни медии, съдържащи \"невярна информация\" или които са \"русофобски\" или \"антируски\". \"Подобни фалшиви новини най-често имат за цел да манипулират общественото мнение, за да прокарват в Европа експанзионистичните интереси на американската военна индустрия\", се казва в една от статиите, посветени на руския анклав Калининград.  Това е объркваща плетеница от истории. Дезинформацията, дефинирана като умишлено разпространяване на невярна или подвеждаща информация, може да се окаже въпрос на тълкуване. В някои случаи, когато става дума за очевидно неверни твърдения, всичко е ясно. В други обаче не е. Много коментарни статии (\"НАТО е инструмент на световния капитал, базиран на идеологията на превъзходството на белите\") са посочени като дезинформация от Източния екип за стратегически комуникации, който поддържа базата данни и е част от дипломатическата служба на ЕС. Как може да бъдат опровергани мнения? Понякога е трудно, признава европейски служител, запознат с работата на екипа. Това, което превръща гледната точка в \"дезинформация\", е като излиза \"в общественото пространство без органичното развиване на дебат\", казва той. Ключов признак за дезинформация е използването на ботове - фалшиви профили в социалните мрежи, управлявани от софтуер - за разпространяване на публикация или статия с харесвания и споделяния, които да я правят да изглежда по-популярна. След разкриването на \"Фермата за тролове\" от Санкт Петербург и скандала с компанията \"Кеймбридж аналитика\" използвала микротаргетинг за политическа реклама във \"Фейсбук\", политици атакуваха социалните мрежи, като ги обвиниха в съучастничество с аргумента, че не преглеждат достатъчно внимателно съдържанието, от което печелят пари. \"Фейсбук\", \"Туитър\" и \"Гугъл\" отбелязаха скромен напредък в справянето с проблема, след като подписаха доброволен кодекс за поведение, с който се ангажираха да изтриват фалшивите профили, заяви Европейската комисия през октомври. Проведено наскоро от свързана с НАТО организация изследване обаче показа, че Човек може да си купи само за 300 евро близо 50 000 фалшиви харесвания, споделяния, коментари и преглеждания на видеоклипове. Двама неназовани президенти бяха засечени да си купуват такава активност, така както и 52 страници на правителства и политици от САЩ и Европа. Освен това в повечето случаи платформите на социалните мрежи не са изтрили фалшивите профили дори и след подадените сигнали. \"Саморегулацията не работи\", изтъкват авторите на проучването. В навечерието на изборите за Европейски парламент през май политици изразиха опасения, че дезинформацията заедно с други тактики на външна намеса ще обезкуражи хората да гласуват и дори ще повлияе на резултата. В действителност специалният екип регистрира само слабо увеличаване на активността. Въпреки това от анализите на изборите пролича друга тенденция - Това наблюдение е подкрепено от констатациите и на други експерти. Причина за сериозни притеснения е манипулативното съдържание, имащо за цел създаване на неприязън срещу мигрантите, казва Алистър Рийд от британската организация за проверка на факти и медийна прозрачност \"Фърст Драфт\".  Например смущаващ видеоклип как двама мъже се бият обиколи Европа в навечерието на европейските избори с твърдението, че са показани двама имигранти, а всъщност биещите се са граждани на ЕС. \"Отново и отново се натъкваме на подобни неща\", казва Рийд. изтъква той. От едно проучване става ясно, че близо 90 процента от предизборните реклами на британската Консервативна партия във \"Фейсбук\" са били оспорени от проверители на факти. ЕС признава местните заплаха, но възможностите му изглеждат ограничени. Съществува система за бързо сигнализиране, чиято цел е по-добрият обмен на информация между отделните държави. А сега ЕС вече има правомощие да глобява европейските политически партии, за които се разбере, че използват неправомерно лични данни за целите на предизборни кампании, с до пет процента от годишния им бюджет. Въпреки това справянето с проблема остава основно в ръцете на държавите членки, а няколко европейски лидери сами бяха обвинени в манипулация. През миналата година унгарската управляваща партия беше разкритикувана заради кампания, в която отправи обвинения към бившия председател на Европейската комисия Жан-Клод Юнкер, че подкрепя масовата миграция. /БТА", "date": "2019.12.30", "title": "Фокусът в ЕС върху прокремълската дезинформация отклонява вниманието от местни заплахи"}
{"url": "https://www.dnevnik.bg/bulgaria/2019/12/30/4010699_kratki_novini_kmetut_na_nesebur_e_osvoboden_ot_aresta/", "text": "                         Новородено е починало в болницата във Видин Окръжната прокуратура във Видин ръководи разследване за смъртта на новородено в МБАЛ \"Света Петка\", съобщиха от пресцентъра на държавното обвинение. Към момента е установено, че бебето е родено в 11:45 часа на 26 декември. Около 6 ч. на следващия ден родителите били уведомени, че по-рано състоянието на детето им се е влошило и лекарите са направили опит да възстановят дишането и сърдечната му дейност, но то е починало. Проверката следва да изясни дали става дума за причинена смърт в резултат на лекарска грешка. Чакащи за трансплантация ще получат шанс за живот от донор в Плевен Близките на 63-годишен мъж от Плевен, изпаднал в мозъчна смърт вследствие на черепно-мозъчна травма, дават шанс за живот на българи, чакащи за трансплантация, съобщи Министерството на здравеопазването. Това е втората за годината донорска ситуация за УМБАЛ \"Д-р Георги Странски\" в Плевен, като при предишната беше спасен животът на четирима нуждаещи се от трансплантация. От началото на годината досега при общо 15 донорски ситуации са трансплантирани и спасени 41 души, от тях 32-ма са български граждани и 9 европейски. Министерството на здравеопазването изказва съболезнования на близките на починалия мъж и им благодари за съгласието да дарят органите му. Посланикът на САЩ Херо Мустафа посети южната граница на България Тя посети граничния пункт Капитан Андреево, който е и най-натовареният в Европа, както и зелената граница на Република България и Тристранния съвместен контактен център за полицейско и митническо сътрудничество (съвместен център между България, Гърция, Турция, разположен на ГКПП Капитан Андреево). Посланикът и Дъглас Екхард, аташе от Службата за митническа и гранична охрана на САЩ към Департамента за вътрешна сигурност, се срещнаха с главния секретар на МВР Ивайло Иванов, директора на \"Гранична полиция\" Светлан Кичиков и с директора на \"Гранична полиция\" - Елхово, Деян Моллов. \"САЩ подкрепят усилията на българските власти за гарантиране на сигурността на българската граница, която е и външна граница на ЕС. САЩ и България са отлични партньори и си сътрудничат усилено по отношение на сигурността на границите\", се посочва в съобщение от посолството. 16-годишният Филип Чукаров от Мадан намери портмоне с пари, дебитни карти и документи и го върна на притежателя му, съобщи БТА. Момчето забелязало портмонето на улицата пред дома си и веднага съобщило в полицията. До пристигането на униформените ученикът дори не отворил портфейла, който се оказал изгубен от миньор, който живее в квартала. Той благодарил на момчето за почтената постъпка. Филип е шампион по бойни спортове и плуване, отбелязва агенцията. Прокуратурата иска постоянен арест за директор на гимназия в Ихтиман Окръжната прокуратура – София, е внесла искането, след като Д.Б. е арестуван на 27 декември по обвинение, че е приел подкуп в размер на 5 хил. лева, съобщиха от пресцентъра на прокуратурата. БНР съобщава, че задържаният е Димитър Бонев, директор на гимназията в Ихтиман и бивш кмет на града.  Според прокуратурата сумата му е била дадена, за да не изменя размера на наемната цена по договор за аренда, сключен през фeвруари 2015 г. между учебното заведение и търговско дружество. Престъпното деяние е било извършено от него в съучастие с друг обвиняем – С. А., който също е в ареста. Столичният КАТ ще регистрира автомобили до 13 часа на 31 декември Причината за намаленото работно време е в годишна инвентаризация в отдел \"Пътна полиция\" към СДВР, съобщиха от пресцентъра на МВР. Затова документи за първоначална и транзитна регистрация, промяна на собственост, свидетелство за регистрация и дубликат ще се приемат до 13 часа.", "date": "2019.12.30", "title": "Кратки новини: Новородено е починало в болницата във Видин"}
{"url": "https://www.dnevnik.bg/sviat/2019/12/30/4010876_rusiia_i_ukraina_reshiha_gazov_spor_za_miliardi_dolari/", "text": "Газпром\" и украинската страна са подписали доброволно споразумение в инвестиционен арбитраж, което открива пътя към сключване на дългосрочни договори за транспорт на газ. Това съобщи днес във \"Фейсбук\" украинският заместник-министър на правосъдието Иван Лешчин, цитиран от ТАСС и \"Интерфакс\". Украйна и \"Газпром\" подписват доброволно споразумение в инвестиционен арбитраж, съобщи Лешчин във \"Фейсбук\", публикувайки снимка на документа с подписите на представителката на \"Газпром\" Елена Бурмистрова и украинския министър на правосъдието Денис Малюска. По думите на Лешчин няма как да бъдат обявени подробности за сделката, тъй като тя е \"конфиденциална\". Подписаното споразумение открива пътя за сключване на дългосрочни договори за транспорт на газ между \"Нафтогаз\" и \"Газпром\", допълва Лешчин. Държавната украинска агенция \"Униан\" съобщи днес, че четиридневни преговори за транзита на газ са завършили във Виена рано тази сутрин. Принципна договореност по темата  бе достигната по-рано този месец , дни преди изтичането на действащия десетгодишен транзитен договор на 31 декември. Според досегашни съобщения на руските власти  тя предвижда значително намаляване на транзитирания обем . Украинското правителство е одобрило подписването на такова споразумение на 28 декември. Сумата, която засяга документът, е около 7 млрд. долара (свързана с искове срещу \"Газпром\" заради злоупотреба с господстващо положение и нарушаване на договорите за доставка и транзит с \"Нафтогаз\") и се очакваше той да бъде подписан вчера. Забавяне, за което съобщи на РБК източник, близък до една от преговарящите страни, попречи да се спази този срок, нужен според министъра на енергетиката Александър Новак. Преди няколко дни Новак каза, че споразумението ще доведе до оттегляне на всички искове и запориране на активи на \"Газпром\" в Европа. Той добави, че руският енергиен гигант е изплатил 2.9 млрд. долара, отсъдени с решение на Стокхолмския арбитраж.", "date": "2019.12.30", "title": "Русия и Украйна решиха газов спор за милиарди долари"}
{"url": "https://www.dnevnik.bg/politika/2019/12/30/4010901_neno_dimov_s_falshivi_novini_bsp_nasajda_strah/", "text": "БСП продължава с политиката си с фалшиви новини да насажда страх, обобщи на пресконференция днес министърът на екологията Нено Димов. Коментарът му беше по повод  обявеното днес намерение на левицата  да поиска вот на недоверие на правителството заради политиката в областта на управление на водите и качеството на въздуха. Министърът припомни как през май миналата година д епутатът от БСП Таско Ерменков е обявил , че водата от язовир \"Искър\" е отровена. Прокуратурата обаче  отказа да се образува досъдебно  производство по случая. Екоминистърът допълни, че именно когато в управлението са участвали БСП, са били загубени почти всички европейски средства по програмата за околна среда. Според Димов не е редно лидер на партия да разпространява фалшиви новини и да насажда страх, но, от друга страна, резултатите на левицата на последните избори показвали, че с това си поведение Нинова е удобна опозиция. Коментирайки  водната криза в Перник , той посочи, че именно когато градът се е управлява от кмет от БСП, не са били усвоени предвидени за изграждане на водния цикъл европейски пари. Димов допълни, че сега за същата цел има заделени около 105 млн. лв., като 85% от тях идват безвъзмездно по европрограма. Екоминистърът не пропусна да отбележи, че откакто управлява третото правителство на Борисов, се подобрява качеството на въздуха. Как пресъхна \"Студена\" Попитан защо през септември е уверил, че в язовир \"Студена\" има достатъчно вода, за да изкара Перник годината, а два месеца по-късно градът е минал на режим, Димов обясни, че към онзи момент във водоема е имало достатъчно вода - 7 млн. кубика, при очаквана консумация до края на годината 2 млн. кубика. През октомври и ноември обаче притокът бил в пъти по-малък от нормалния. На въпрос кой смята, че е отговорен за създалата се ситуация, Нено Димов  отново обяви , че по закон ВиК дружествата имат за задача да осигурят нормалното водоснабдяване. Той за пореден път посочи, че  не се притеснява  от проверката на прокуратурата. Екоминистерството не следи \"Бебреш\"  На въпрос дали има риск от воден режим за Ботевград заради ниското ниво на язовир \"Бебреш\",  както предупреди днес кметът на града , Нено Димов каза, че той не е сред значимите водоеми, които МОСВ следи. Министърът допълни, че по информация на \"Басейнова дирекция\" ВЕЦ-ът на язовира, който според кмета е виновен за създалата се ситуация, през тази година не е работил. Забраната за пускането му била до напълването на язовира.", "date": "2019.12.30", "title": "Нено Димов обвини БСП, че насажда страх с фалшиви новини"}
{"url": "https://www.dnevnik.bg/gradska_sreda/2019/12/30/4010890_dva_mestni_danuka_v_sofiia_veche_sa_povisheni_reshi/", "text": "Два местни данъка в София се вдигат от 1 януари 2020 г., реши Столичният общински съвет днес. Предложението на кмета Йорданка Фандъкова за повишение на годишния данък на колите съобразно тяхната мощност и евростандарт за екологичност, както и на данъка върху сделките с имоти и коли, беше прието с 31 гласа от групите на ГЕРБ-СДС и на \"Патриоти за София\". Против гласуваха \"Демократична България\" и БСП, а независимият общински съветник Борис Бонев беше \"въздържал се\". За колите без евростандарт, както и тези с категория с Евро 1 и 2 увеличението ще е най-голямо – коефициентът им от 1.1 става 1.4. Това е повишение в рамките от 7 до 40 лв.  За тези с Евро 3 увеличението на коефициента е от 1 на 1.1. За Евро 4 от 0.8 се повишава на 1.0, което ще вдигне данъка им със 17 лева. Колите с най-актуалния екостандарт - Евро 5 и 6, остават с досегашния размер на данъка. По показателя мощност на двигателя най-голямото увеличение е за най-мощните коли – за над 328 конски сили (над 245 киловата) компонентът досега е 2.1 и скача на 2.42. За коли между 201 и 328 к.с. ( ) той от 1.6 става 1.84. За коли с мощност 147 - 201 к.с. (110 - 150 киловата) – от 1.23 скача на 1.42. За коли с мощност от 99 - 147 к.с. (74 - 110 киловата) – от 1.1 на 1.21 За най-масовите коли, тези с мощност до 99 к.с. (74 киловата), остава сегашният компонент. В този клас са 47% от автомобилите в София, подчерта Фандъкова. В парично изражение увеличението за колите с най-ниски екостандарти увеличението ще е от 3 до 10 лв, а за тези с мощност до 100 к.с., които са най-масовите в София, то е ще е между 7 и 40 лв, заяви Фандъкова. Данъкът върху всички сделки с имоти и коли в Столичната община, който сега е 2.5%, става 3%. Размерът му се начислява върху продажната цена или данъчната оценка, като се избира по-високата от двете. Фандъкова обяви, че с очакваните по-високи приходи с общо 38 млн. лв. ще се финансират дейности за подобряване чистотата на въздуха в столицата. Те ще са свързани с ремонти на улици, тротоари и зелени площи предимно в кварталите. Според разчетите на кмета 20 милиона от тези по-високи приходи ще подпомогнат поддържането на градския транспорт, най-вече на новата - трета, метролиния. Първият участък от нея - от метростанция \"Красно село\" до бул. \"Патриарх Евтимий\", се очаква да заработи в края на април 2020 г. Други 10 млн. лв. от повишените данъци ще бъдат предоставени на районните кметове да се разпореждат с тях за подобряване на инфраструктурата, допълни Фандъкова пред сесията на СОС. Независимият общински съветник Борис Бонев от \"Спаси София\", който подкрепя санкции за замърсяващите автомобили на принципа \"замърсителят плаща\", обяви, че няма да гласува за повишението на данъка. \"Дори Албания и Сърбия забраняват вноса на автомобили, по-стари от 10 години, а в Букурещ налагат екотакса за влизане с кола в центъра, не може София да продължи да бъде автоморгата на Европа\", обяви той. Решението е Столичната община да осигури алтернатива на придвижването с кола като развие бърз и редовен градски транспорт, каза Бонев. Арх. Борислав Игнатов се обяви против вдигането на данъци, тъй като това била лява политика. Дясното управление предполага оптимизация на разходването на сегашните приходи, а не повишаване на ставките, отбеляза той. Предложението му е да се санкционират \"неизправните коли, които замърсяват стократно повече от нормите\", а не да се налага по-висок данък за всички водачи. Защо при несъбрани данъци в размер на 300 млн. лв. не се търси начин те да се получат от длъжниците, а се вдигат данъците на тези, които редовни си ги плащат, обърна се той към Фандъкова. Конкретен отговор от нейна страна не последва. Вдигат данъка на колите, защото имат неизпълнение точно на същия данък с 10% и то само до 30 септември, спрямо 2018 г., обясни Милка Христова от БСП и зам.-председател на СОС. \"През 2018 г. имаше преизпълнение на този данък за колите - 103%. Изменение в Закона за местните данъци и такси обаче, което влезе в сила от януари 2019-а, въведе тези три компонента за колите - възраст, екологичност и имуществен. Това даде възможност на Столичната община с оглед предстоящите избори да заложи данъкът на най-ниските ставки, но не го промени като обем\", обясни Христова. Последвалото падане на събираемостта с 10% на този данък МПС в София в числово изражение е 10.5 милиона лева, твърди тя. На практика очакваните по-високи приходи от увеличението на данъка сега няма да са 18 млн. лв, а само 8 млн. лв., отбеляза тя.", "date": "2019.12.30", "title": "Два местни данъка в София ще са по-високи от догодина"}
{"url": "https://www.dnevnik.bg/sport/2019/12/30/4010900_v_zalata_s_grigor_dimitrov_v_podgotovka_za_sezon_2020/", "text": "Как се готви Григор Димитров за новия сезон? Отговор на това даде Асоциацията на професионалните тенисисти (АТП), която надникна в лагера на българина и засне кратък филм как протичат тренировките му в Монте Карло. Видеото е началото на декември, когато бившият №3 беше в дома си в княжеството и проведе функционалната си подготовка. Димитров обяснява на какво набляга в тренировките. Във видеото се появяват още фитнес треньора му Себастиен Дюран, както и неговият физиотерапевт Кейси Кордиал, с когото той работи дълго време. Димитров вече е в Австралия, където на 3 януари България ще започне участието си в  новия турнир \"АТП къп\" . Българинът дори проведе първа тренировка с  новия си треньор Кристиан Грос , когото ще работи от 2020 г.", "date": "2019.12.30", "title": "В залата с Григор Димитров в подготовка за сезон 2020"}
{"url": "https://www.dnevnik.bg/sviat/2019/12/30/4010907_30_godini_sled_kurvavite_protesti_beliazali_kraia_na/", "text": "През 1989 г. вълна от ненасилствени революции събори комунистическите режими в Източна Европа. В Румъния бунтът обаче е много по-кървав, а сред жертвите има и деца. Какво се случи преди 30 години в северната ни съседка и как днес се пази паметта на загиналите при кървавите протести - гледайте във видеото!", "date": "2019.12.30", "title": "Тридесет години след кървавите протести, белязали края на комунизма в Румъния"}
{"url": "https://www.dnevnik.bg/morski/2019/12/30/4010923_kmetut_na_nesebur_e_osvoboden_ot_aresta/", "text": "Специализираният съд е освободил срещу парична гаранция кмета на Несебър Николай Димитров, предаде БНТ, като се позова на информация от адвоката му Петър Атанасов. Николай Димитров бе задържан два дни преди местните избори на 27 октомври по обвинение, че ръководи организирана престъпна група за купуване на гласове. Въпреки това той спечели  четвърти мандат и  на 12 ноември положи клетва , като беше доведен в сградата на общинския съвет в Несебър под конвой и с белезници, а след това върнат обратно в ареста. Димитров е напуснал ареста след полунощ на 27 декември. Седмица преди това Апелативният специализиран съд отказа да го пусне на свобода с мотива, че има опасност да извърши друго престъпление.", "date": "2019.12.30", "title": "Кметът на Несебър е освободен от ареста"}
{"url": "https://www.dnevnik.bg/sport/2019/12/30/4010806_sporni_zasadi_dovedoha_do_nov_spor_za_izpolzvaneto_na/", "text": "Празничният кръг във Висшата лига донесе нови спорове около технологията за видеоповторения (VAR). В някои от мачовете се стигна до грешки или дискусионни отсъждения въпреки прегледа на ситуациите, заради което влиятелни фигури поискаха преразглеждане на засадите или премахването им от инцидентите, които се гледат с VAR. В двубоя между  \"Ливърпул\" и \"Уулвърхямптън\"  изравнителен гол на \"вълците\" беше отменен заради засада на Джони Кастро, която не беше категорична дори и след повторенията. Това накара бившият играч и мениджър на мърсисайдци Греъм Сунес да разкритикува за пореден път системата. \"Ние сме в развлекателния бизнес, а с VAR отнемаме забавлението на хората. Вижте, феновете вече не могат да се зарадват, защото чакат две или три минути, за да разберат дали има гол\", каза Сунес в студиото на Sky Sports. \"А какво да кажем за нападателите? Можете ли да обясните на Джони, че не е бил в правилна позиция, като направи всичко, за да остане на линията на защитата, но му е свирена засада заради няколко милиметра, дори не знам дали има такава. Той не получава предимство от милиметър или сантиметър, всеки, който е играл фубол, го знае\", добави Сунес. Друг бивш играч на червените - Джейми Карагър, също се обяви против прекаленото вглеждане в засадите. \"VAR ни коства много голове, а футболът е именно това.\" Бившият рефер Марк Клатенбърг също призова за нова дискусия и промяна на действащите правила за използване на технологията. В момента VAR влиза в употреба при съмнения за червен картон, дузпа и при разглеждане на отбелязаните попадения. Според Клатенбърг засадата не трябва да бъде едно от тях. \"Вярвам, че е време да премахнем решенията за засадите от процеса на VAR. Вълнението и духът на играта са в опасност от прецизността на технологията VAR, когато става дума за засадите. Така че защо да не се върнем към асистент-реферите, които вдигат флага за засада, и да се придържаме към техните решения?\" След двубоя на \"Анфийлд\" Юрген Клоп и колегата му от \"Уулвърхямптън\" Нуно Еспирито Санто се обединиха около компромисно решение реферите да гледат ситуациите на екран до терена, каквото не се практикува в Англия. \"Не знам защо никога не го правят, като мониторите са до нас\", каза Клоп, а португалецът добави: \"Съдиите, които гледат VAR, не усещат пулса на мачовете.\"      Кръгът беше белязан от още няколко спорни положения. В срещата между \"Кристъл Палас\" и \"Саутхямптън\" гол на Вилфрид Заха беше отменен, след като повторенията показаха, че нападателят е в засада с рамото си. Подобно беше положението и в мача между \"Брайтън\" и \"Борнемут\", а на двубоя \"Норич\" и \"Тотнъм\" попадение на Тему Пуки не беше зачетено заради няколко милиметра. В  последния мач за 2019 г.  между \"Манчестър сити\" и \"Шефилд\" също имаше отменен гол заради засада, дело на Лис Мусе.", "date": "2019.12.30", "title": "Спорни засади доведоха до нова дискусия за използването на видеоповторенията в Англия"}
{"url": "https://www.dnevnik.bg/evropa/2019/12/31/4010746_kultura_na_plashtane_v_broi_zashto_germancite_durjat/", "text": "                         На много места в Германия може да се плаща само в брой, като например в такситата, в редица ресторанти и барове. За повечето германци това не е проблем, тъй като носят достатъчно банкноти и монети със себе си. За чужденците и туристите, идващи от държави, в които системите за безкасови плащания са масово разпространени, това е по-скоро странно. Германската култура на плащане в брой е част от манталитета. Но защо е така? За да не се губи контролът Според психолога Ерих Кирхлер, който от години се занимава със страстта на германците към плащането в брой, причините са в стремежа към независимост: \"Искаме автономия, искаме свободата и практичността, които дава само кешовото плащане\", обяснява той. Германците се притесняват от загубата на контрол, ако плащането в брой бъде заменено с по-модерните методи за финансови транзакции. Според Кирхлер освен опасението, че ще бъдат контролирани от държавата и банките, като използват безналични плащания, когато виждат средствата си, хората имат усещането, че държат нещата в свои ръце. Исторически ли са причините? Единно обяснение за страха на германците от това да бъдат контролирани няма. Ерих Кирхлер открива и влияние на историята. Според него германците имат високо доверие в институциите и властта, но знаят, че ситуацията бързо може да се промени. Той допуска, че това може да е вкоренено в съзнанието. Малко държави са така скептични към новите методи на плащане, колкото Германия. Изследване на Европейската централна банка от 2017 година показва, че германците носят средно около 100 евро в портмонетата си. По този показател те са на първо място в Европа. Те плащат 80 процента от покупките си в брой, което все пак е по-нисък показател от този при италианците (86 на сто) и испанците (87 на сто). За сравнение - в скандинавските държави плащането в брой вече е рядкост. Във Великобритания са по-напреднали Във Великобритания дори уличните музиканти вече използват безналични плащания. За това разказва Франсис Петрини, който от две години свири по улиците на Лондон и винаги носи устройство за картово плащане със себе си. Така събира повече дарения и продава повече компактдискове. \"Преди няколко години забелязах, че много хора вече не носят пари в брой\", разказва той. \"Затова взимам устройство за плащане с карта с мен - това сериозно увеличи доходите ми\", допълва Петрини. Но и във Великобритания не липсват критици на новите методи за плащане. Антропологът Брет Скот живее в Лондон и в момента пише книга за обществото, което не плаща в брой. За него отказът от плащане в брой превръща обществото в напълно зависимо от банковия сектор. Според Скот бързото разпространяване на системата за безналични плащания е следствие на социален феномен. \"Едно от наблюденията ми върху живота във Великобритания е, че обществото има ограничен имунитет срещу влиянието на големите компании\", казва той и добавя, че в други държави има голяма съпротива срещу големите вериги и институции, докато в Обединеното кралство те по-скоро се приемат. Макар за момента уличните музиканти в Германия, които носят устройства за плащане с карта, да са голямо изключение, тенденцията е плащанията в брой да намаляват, дори и това да се случва с по-бавни темпове, отколкото другаде. Къде е България? В България също все повече хора се възползват от възможността за безналично плащане. По данни на БНБ, цитирани от вестник \"Капитал\", през 2017 година за пръв път са отчетени по-голям брой операции на ПОС терминали, отколкото тегления от банкомати. Все пак парите, изтеглени от банкоматите, са 27.2 милиарда лева в сравнение с 10.2 милиарда, платени на ПОС терминали. В следващите години обаче тази разлика се очаква да намалява. По данни на БНБ в периода 2016 - 2018 година броят на плащанията, извършени чрез ПОС терминали, е нараснал с 67 процента, а стойността им - с 85 на сто.", "date": "2019.12.30", "title": "Kултура на плащане в брой: Защо германците държат на \"истинските\" пари"}
{"url": "https://www.dnevnik.bg/analizi/2019/12/30/4010679_licemerieto_e_poslovichno_reakcii_v_mrejata_za_noviia/", "text": "                         Профукването на 55 млн. лв. за нов правителствен самолет е пълен абсурд. Настоящият \"Фалкон\" е на 18 г., с изключително малко летателни часове и възможност при добра поддръжка да лети още дълго. Лицемерието е пословично. Няма пари за децата с увреждания, събират се с мъка 2 млн. от \"Българската коледа\", липсва финансиране за лечение на деца в чужбина, хората събират капачки за кувьози за бебета, но данъкоплатците ще платим едни безсмислени 55 млн., за да лети премиерът в нов самолет. Няма производител, който да продава самолети с ресурс от 5-6 000 летателни часа. Има оператори, които не си поддържат правилно техниката. И случаят в България е точно такъв. Но вместо да възстановят самолета, ще купят нов. Време е да спрем да се правим все едно нищо не зависи от нас. Тези горе наглеят, защото не усещат съпротивителни сили у обществото. И докато е така, и някой А380 може да си купят. Аргументи все ще се намерят. Пари за деца с увреждания няма, пари за медицинските сестри няма, от клетата \"Българска коледа\" събраха едва 2 милиона лева... Ми, то заплатите на чиновниците, дето я менажират, са повече. А за ремонт на пристанището на Доган на ТЕЦ-а му Варна отпусна 180 милиона лева държавна пара. Но си поръчва нов правителствен самолет. Това при положение, че летателните часове на сегашният \"Фалкон\" са далеч под минимума. При положение, че хиляди българи летят с далеч по-стари самолети в гражданската авиация. Милиони хора по света също. Всеки от нас, барабар с пенсионерите и децата, даваме по 10 лева за нов правителствен самолет. Айде, да ни е честит! Полет над кукувиче гнездо. Да Ви припомня ли колко хора живеят в мизерия, колко хора се нуждаят от лечение, колко линейки не достигат, колко сектори са недофинансирани и хората в тях работят за жълти стотинки, колко обществени системи се нуждаят от пари за реформи, колко несправедливост има в обществото ни и съществуването й се оправдава с липсата на пари? Да Ви припомня ли, че управляващи, които се грижат първо за себе си, а не за народа си, всъщност са (не)обикновени мошеници? Искам парламентарни избори. Искам 80% и повече избирателна активност. Искам избирателни секции, пълни със застъпници, които следят да няма изборни нарушения. Искам да видя народ, който гласува за хора, които са показали ясно, че за тях властта е начин да служат на общото благо. А Австрия няма правителствен самолет.", "date": "2019.12.30", "title": "\"Лицемерието е пословично\" – реакции в мрежата за новия правителствен самолет"}
{"url": "https://www.dnevnik.bg/analizi/2019/12/30/4010678_sled_cialostniia_remont_iazovir_studena_se_okaza/", "text": "Язовир \"Студена\" се оказа костелив орех за управляващите от ГЕРБ. След като преди три години тогавашният регионален министър от правителството на Бойко Борисов – Лиляна Павлова, обяви тържествено началото на изключителен ремонт за 32 млн. лв., сега водният басейн се оказа празен и... недовършен според министъра на икономиката Емил Караниколов. Той заяви в сутрешния блок на \"Нова телевизия\": \"Проблемите с водите в Перник са в цялата система. Те започват още от водопотока, който идва от язовир \"Студена\". Той е едно уникално съоръжение, което безспорно трябва да го има, но може би не е довършено.\" \"В момента правим безумни неща, за да се разреши проблемът в Перник\", призна Караниколов. Думите му звучат абсурдно на фона на случилото се преди три години. През уикенда журналистът Веселин Дремджиев припомни репортаж на Канал 3, в който Павлова обещава на перничани ремонт за чудо и приказ с пари от държавния бюджет и заем от Световната банка. Обещанията гласят, че над 90% от ремонтните дейности ще са под водата, ще се извършват без спиране на водоподаването от специализиран екип водолази, които ще работят с много сложна апаратура и технологии за подводна подмяна на съоръженията, а след специален технически анализ на стената на язовира пукнатините й ще бъдат инжектирани с бетон. Граждани на Перник разпространиха наскоро отворено писмо, в което казват, че не вярват, че ремонтът е бил направен от водолази, без водата да бъде източвана. Остава въпросът каква е ползата от ремонта за 32 млн. лв. И кой носи отговорност за ситуацията след него.", "date": "2019.12.30", "title": "След \"цялостния ремонт\" язовир \"Студена\" се оказа недовършен"}
{"url": "https://www.dnevnik.bg/detski_dnevnik/2019/12/30/4008183_uchilishte_s_teleskop_i_narove_za_spane_-_za_decata_v/", "text": "                         Учители и предприемачи ще показват на децата как знанията от училище ще намерят приложение в професионалния им живот и ежедневие. Центърът ще представя технологии за възобновяема енергия, начини за мирно съжителство и грижа за природата, и приложен изкуствен интелект в подкрепяща атмосфера на неформално учене. За центъра и заниманията с него \"Детски Дневник\" разговаря с  Детски образователен център в планината \"Един ден седнахме и се запитахме какво от работата ни през 12-те години досега ни радва, какво ни носи най-голямо удоволствие и установихме, че това е работата с деца и детските лагери, които правим. С доста деца сме работили – и от домове, и с такива, които никога не са напускали родното си място, и такива, които не говорят български... искаме да им дадем да се свържат с други деца, да се свържат с природата, да не са толкова изолирани, да започнат да осъзнават себе си в света, във връзките си с другите, какво искат да направят, какъв път биха искали да имат пред себе си – това са въпроси, които те не са си задавали досега, деца, които нямат ролеви модели, които да следват – да си задават тези въпроси\", разказва Бонева. От сдружението, което тя оглавява, ще продължат да работят с децата по същия начин, но вече на едно много хубаво място – \"магическо, приказно, безопасно, което ги предизвиква към изследване, към задаване на въпроси\". По думите на Ива Бонева тези деца са от села и малки градове, но въпреки това нямат връзка с природата – не я разбират, не я ценят, не я познават, което е странно и тъжно едновременно – небрежни са към нея, нямат идеи за рециклиране, не го разбират. След като са направили курс по двигатели с вътрешно горене, който пожънал голям успех, от сдружението решили да покажат на децата алтернативни енергии, как работят вятърните перки. Така и дошла идеята за зелен образователен център. Намира се в село Стъргел, на южния склон на Стара планина, на подбалканския път, между Горна и Долна Малина. Там намерили сграда, точно такава, каквато търсели – строена през 1930 година за училище с дарения на живеещите в селото. Много е красива, но в последните десетилетия е напълно изоставена. Всички могат да го посещават Всички деца ще са добре дошли в центъра, не само деца от бедни семейства или такива с увреждания, деца от домове, без родители. От сдружение за споделено учене \"Ела\" традиционно се занимават с ученици от 5 – 7 клас, но вратите им ще са отворени и за по-малките деца, а защо не и такива от детската градина, както и гимназисти. Центърът ще посреща гости по всяко време. През уикендите може да го посещават деца с родители, а ако родителите искат да участват в експедиция по следотърсачество, във викторини, да правят нещо на глиненото колело, да стрелят с лък - защо не? Ако пък не искат, могат да са сигурни, че оставят децата в добри ръце, а те самите да се излегнат в някой хамак на сянка с лаптоп или книга. Защото центърът ще има и голяма библиотека. Ще има и място за отдих, където да може да се пийва и хапва. Засега са предвидени 60 легла, за да могат да се правят летни, зимни, зелени, всякакви училища. А ако няма желаещи групи ученици, мястото ще може да се ползва и от възрастни за йога, ретрийт, тиймбилдинг... Обучение, творчество и изследване Децата ще имат възможност да изследват какво ще им хареса, защото занятията в центъра ще са свързани с различни професии, ще има и занаятчийски работилници, както и телескоп, алтернативни технологии, финансова грамотност, тестове, игри, състезания, ще има и градина - билкова и зеленчукова, ще могат да се занимават с градинарство, следотърсачество, в двора ще се намират и спортни площадки. \"Ще започнем с училища, с които и досега сме работили из цялата страна и са наши партньори. Децата ще идват организирано от училище с учителите си. Ментори ще са студенти по педагогика и филология от Софийския университет. Ще има студенти и от други университети - те страхотно се свързват с децата, много са отговорни и полезни\", разказва Ива Бонева. Двуетажна сграда с таван, телескоп и нарове за спане В центъра ще има зала със сцена, телескоп на покрива, вятърна перка, работилница с голяма стена, която ще представлява стъклен мравуняк. В кухнята децата ще могат да готвят, като сами си произвеждат тока за това, като въртят педали на статични велосипеди. \"Нямаме достатъчно пари, за да го построим така, както го виждаме. Търсим партньори и спонсори в момента. И ако някой иска да ни помогне за някоя зала, сцена, градина или стая, можем да я кръстим на негово име\", казва Бонева. Тя се надява, че някоя от енергийните компании би дарила соларните или вятърните системи, защото те са са с демонстрационна цел. И ако всичко е по план, към края на юни 2020 зеленият образователен център ще може да отвори двора и работилницата заедно с кафето и верандата.", "date": "2019.12.30", "title": "Училище с телескоп на покрива и нарове за спане - за децата в планината"}
{"url": "https://www.dnevnik.bg/razvlechenie/2019/12/30/4010165_dolna_kruchma_-_putevoditeliat_na_bulgarskiia/", "text": "Историята на всяка велика галактическа цивилизация преминава през три различни и ясно очертани периода: оцеляване; любознателност и изтънченост, известни като периодите \"Как?\", \"Защо?\" и \"Къде\". Например първият период би могъл да се характеризира с въпроса \"Как да се нахраним?\", вторият с въпроса \"Защо се храним\", а третият с въпроса \"Къде ще обядваме?\". Това пише британският писател Дъглас Адамс в световноизвестния си роман \"Пътеводител на галактическия стопаджия\". Доколкото романът, по-точно първият от поредицата, излиза през 1979 г., а дори за великите цивилизации са характерни значителни локални особености, може да се добави, че съществува и четвърти период: \"Къде да пийнем, но да има и хапване?\" Отговор на този въпрос дава пътеводителят на българския алкохолен турист - интернет страницата  www.dolna.bg . Картата на долни кръчми най-вече в София, но и извън столицата, предлага на почитателите на пийването, които в същото време са загрижени за благосъстоянието на своите кореми, уютни местенца с колоритна атмосфера. Един все по-изчезващ вид на фона на комерсиализацията на заведенията. И едно завръщане в близкото минало, когато градските пейзажи бяха щедро осеяни с подобни локации и човек не се нуждаеше от напътствия, за да ги открие.      Но в случая първото впечатление лъже и \"долна кръчма\" се явява по-широко понятие, отколкото звучи. Мартин Бакърджиев, който заедно с Катерина Васева стои зад сайта, държи да подчертае, че водещото при избора на местата е уникалната атмосфера. \"Знам, че някои собственици на пръв поглед вероятно биха се обидили от термина \"долна\", защото той има негативна конотация. Но ако влязат в сайта, ще видят, че всички дестинации са отразени с много любов\", разказва той пред \"Дневник\". Началото на инициативата идва в период, когато Мартин и Катерина са си взели почивка от работа. Той се занимава с графичен дизайн, визуализация и анимация, а тя е уеб разработчик (Web Developer). \"Двамата запълвахме времето си с всякакъв тип проекти, които нямаха за цел да стават успешни. Просто искахме да правим нещо, които ни харесва\", обяснява Мартин. Под техните ръце се появяват компютърни аналогови игри, уеб приложения, комикси и сайтът за долни кръчми. \"Жаждата ни за алкохолен туризъм беше достатъчно голяма, за да се захванем с подобно нещо\", отбелязва той.      За Мартин това са единствените места, в които може наистина да се отпусне, ако иска да излезе с приятели, за да хапне и пийне. \"В изисканите ресторанти стоиш със сковани ръце, някой ти долива вино и не можеш да се почувстваш спокоен\", отбелязва той. Мартин е на 33 години и неговата любов към \"долните кръчми\" датира от времето, в което е бил студент. \"Тогава където и да отидех, повечето места бяха такива. Така че това е някакъв стандарт, който за хората от моето поколение и поколенията преди мене е нещо нормално. Сега тези места започват едно по едно да затварят. Затова още повече придобиват някаква ценност\", казва той. Едно от любимите места на Мартин е сравнително известно. Това е \"При Дедо Мацо\" в Княжево. По негови думи мястото се отличава със сезонната кухня. Според него кръчмите в картата са подходяща територия за кулинарни експерименти. Това той казва, докато седи в \"Мистър Ули\" на улица \"Искър\" и набучва на вилицата си пелмен с пармезан и сметана. Менюто на заведението се състои от руски ястия, а по стените са закачени както картини и икони, така и снимки на руския президент Владимир Путин. \"Менюто тук се състои от 7 ръчно изписани листа хартия. Половината от нещата са ми напълно непознати. На тези места можеш да откриеш гозби, които никога не си чувал\", изтъква той.      На свой ред \"Гаража\" се намира в ... истински гараж на малка успоредна пряка на улица \"Цар Иван Асен II\". В миниатюрното пространство са поместени четири пластмасови маси. Въпреки че менюто отговаря на пропорциите на пространството, Мартин не крие симпатиите си към телешките и свинските кюфтета. Sterling Club 2 на улица \"Искър\" пък предлага скромни мезета, но впечатлява с интериора си. Всяка стая е декорирана по различен начин, а част от детайлите са стари книги и ютии, телефон, противогаз, кукли. Обзавеждането на \"Шарлота\" в \"Зона Б-5\" не е кой знае какво, но кухнята е съвсем близо до това, което някоя баба би сготвила на внуците си в най-добрия смисъл на това определение. Друго, с което се отличават заведенията, са колоритните имена: \"Водолаза\", \"Грифона\", \"Контесата\", \"Делфинчето\"... Е, наистина някои от тях се леко плашещи и не всеки би бил достатъчно смел, за да посети \"Хепатита\" в жк \"Люлин\". Затова пък слоганът на \"Бай Миле\" (срещу Централния софийски затвор) e безкрайно очарователен и откровен: \"По-добре тук, отколкото отсреща\".      \"Долна\" е некомерсиален проект. Интернет страницата се радва на голяма посещаемост, но Мартин твърди, че всякакъв опит тя да стане източник на средства би развалил нейната \"апокрифност\". Още когато тя се появява на бял свят, в нея са включени 50 кръчми, а благодарение на предложенията на посетителите на сайта в момента \"на изчакване\" са още 100. Тъй като условието е местата, които се добавят в картата, да бъдат лично посетени от Мартин или Катерина обаче, това е бавен процес. \"Задачата не е никак лесна, защото трябва да отида и да се напия в 100 кръчми\", въздъхва Мартин. \"Един от критериите, по които оценяваме дестинациите, е колко цветущ е кръчмарят. Но трябва да призная, че и някой път срещаш много видни пияници, които само за 30 минути могат да се сразят с лафове\", разказва Мартин. \"Но ако ходите в Троян, задължително се отбийте при Майстора. Този човек веднага ти сяда на масата, влиза ти в личното пространство и започва да ти говори всякакви неща. А ако си с приятелката си, вероятно ще започне да я сваля, въпреки че вероятно е на 70 години. Но не можеш да му се разсърдиш. Той е такава душица и такъв характер – като ходеща икона, че му прощаваш всичко\", продължава той. \"Мисля да направя един турнир с плейофи. Да видим кой ще е най-големият \"бай\" на кръчмите. Със сигурност двубоите ще са много оспорвани\", усмихва се Мартин. Той признава, че често го молят да разкаже някои пикантни истории от премеждията му на \"турист\". Но той е категоричен, че посещението на долна кръчма е дълъг процес, защото не отиваш да се наядеш, а да се отпуснеш. \"Това може да продължи 2-3 часа, а чашите да се повторят и потретят. Много често тъкмо тогава се случват най-интересните ситуации, за които след това нямаш особено свежи спомени. Затова за някои неща казваме: каквото е било в долна, си остава в долна\", завършва той.", "date": "2019.12.30", "title": "Долните кръчми - пътеводителят на българския алкохолен турист"}
{"url": "https://www.dnevnik.bg/video/120_minuti/2019/12/30/4010845_kakvo_oznachava_za_vas_bulgariia_-_otgovariat_izvestni/", "text": "България за мен е всичко\", \"България е моята съдба\" - това са само малка част от отговорите на въпросa \"Какво е за вас България\" на всички, които през тази година влязоха в главната роля в предаването \"120 минути\" по Би Ти Ви. Сред тях има и много известни талантливи българи, включително и незабравимата Стоянка Мутафова. Всички отговори гледайте във видеото.", "date": "2019.12.30", "title": "Какво означава за вас България?"}
{"url": "https://www.dnevnik.bg/bulgaria/2019/12/30/4010694_jult_kod_za_silen_viatur_e_v_sila_v_iztochna_bulgariia/", "text": "Жълт код за силен вятър е в сила в осем области в Източна България днес, показва справка в сайта на Националния институт по метеорология и хидрология при БАН. Предупреждението е в сила за областите Добрич, Варна, Бургас, Шумен, Ямбол, Сливен, Хасково и Кърджали. Очакванията са за силен северен вятър, с пориви до 25 м/с, а в морето се очаква вятър от север-североизток с пориви до 20 м/сек и вълнение от 3-4 бала. Жълтият код означава, че времето е потенциално опасно. Метеоролозите предупреждават за възможни нарушения на обичайните дейности на открито. Днес в по-голямата част от страната има снежна покривка, като се очаква валежите да продължат в Северна България и в часовете до обед. Заради обилен снеговалеж малко след полунощ пътната агенция затвори за тежкотоварни автомобили първите 80 километра на магистрала \"Хемус\", предаде Би Ти Ви. Камионите изчакваха на място до сутринта, а трафикът се регулираше. ", "date": "2019.12.30", "title": "Предупреждение за силен вятър е в сила в Източна България"}
{"url": "https://www.dnevnik.bg/sport/2019/12/30/4010695_guardiola_podobri_rekord_na_mourinyo_vuv_visshata_liga/", "text": "\"Манчестър сити\" ще посрещне 2020 г. на 14 точки зад \"Ливърпул\" и завършва годината в минорно настроение, но мениджърът на \"гражданите\" Пеп Гуардиола записа поредно знаменито постижение срещу името си. Каталунецът стана мениджърът, достигнал най-бързо до 100 победи във Висшата лига. Това се случи в неделя вечер, когато  \"гражданите\" победиха \"Шефилд юнайтед\" с 2:0  в последен мач от 20-ия кръг. \"Това е невероятно постижение и голям комплимент за мен, но най-вече за всички хора, които работят в тази огромна организация. Без ежедневния труд на много хора това изобщо нямаше да е постижимо\", каза Гуардиола. Гуардиола се нуждаеше от 134 мача, за да спечели 100 срещи във Висшата лига. Така той подобри рекорда на Жозе Моуриньо, поставен при първия му престой в \"Челси\" - 142 мача. Той става и едва седмият мениджър с подобно постижение в ерата на Висшата лига. По-рано през годината това направи и Юрген Клоп, който записа стотната си победа в началото на декември в дербито на Мърсисайд срещу \"Евертън\", което беше неговият 159-и мач. Останалите са сър Алекс Фъргюсън (162), Арсен Венгер (179), Рафаел Бенитес (181) и Клаудио Раниери (187).", "date": "2019.12.30", "title": "Гуардиола подобри рекорд на Моуриньо във Висшата лига"}
{"url": "https://www.dnevnik.bg/sviat/2019/12/30/4010700_kitai_osudi_na_3_g_zatvor_suzdatelia_na_purvite/", "text": "Съдът в китайския град Шънджън, провинция Гуандун, постанови днес присъда от три години затвор за китайския учен Хъ Дзянкуей, създал първите в света \"генно редактирани\" бебета, съобщи \"Ройтерс\", като се позова на агенция \"Синхуа\". Ученият е осъден на затвор и глоба от 3 милиона юана (430 хил. долара) за извършване на незаконен експеримент с раждането на близнаци от генно модифицирани ембриони, се казва в решението на съда, цитирано от ТАСС и БТА. Според \"Евронюз\" присъдата е и за незаконно практикуване на медицина. Пред ноември 2018 г. Хъ Дзянкуей  съобщи, че е използвал технология за генно редактиране , известна като CRISPR-Cas9, за да промени гените на ембриони на две родени същия месец близначки. Новината предизвика бурни реакции и дебати в Китай и по света за етичността на генното редактиране. Заедно с Хъ Дзянкуей са осъдени още двама изследователи. Чжан Жънли е с присъда от две години затвор и глоба от 1 млн. юана, а Цин Дзинчжоу е осъден на 18 месеца затвор, но с две години отлагане на изпълнението, и глоба от 500 хил. юана, посочва \"Асошиейтед прес\". Според \"Синхуа\" в резултат на изследванията и експериментите на Хъ Дзянкуей са родени три генно модифицирани бебета. През януари тази година китайските власти потвърдиха, че втора жена е бременна с дете с променена ДНК, но раждането му не беше потвърдено, отбелязва \"Франс прес\".", "date": "2019.12.30", "title": "Китай осъди на 3 г. затвор създателя на първите \"генетично модифицирани\" бебета"}
{"url": "https://www.dnevnik.bg/evropa/2019/12/30/4010701_polskiiat_premier_obvini_putin_v_luja_za_vtorata/", "text": "Полският премиер Матеуш Моравецки каза, че руският президент Владимир Путин лъже в изказванията си, в които обвинява Полша за избухването на Втората световна война, предаде \"Асошиейтед прес\". Според Моравецки Путин прави това, за да отклони вниманието от неотдавнашните руски политически провали.  Преди около седмица Путин каза, че Полша носи отговорност за избухването на войната, и това засили напрежението между двете страни. В петък миналата седмица руският посланик във Варшава бе повикан на разговор в полското външно министерство, за да му бъде изразен протест. Втората световна война започва през 1939 г., когато в Полша нахлуват войските на нацистка Германия, а две седмици по-късно - и на Съветския съюз. Двойната окупация е извършена дни след като двете тоталитарни държави подписват таен протокол за подялба на Полша и балтийските страни. Във войната загиват около 6 милиона поляци, отбелязва \"Асошиейтед прес\".  \"Президентът Путин многократно е лъгал за Полша и винаги го е правил съвсем съзнателно\", се казва в изявление на полския премиер. \"Това обикновено става в ситуация, когато властите в Москва усещат международен натиск, предизвикан от нейните действия. И то натиск не на историческата, а на най-съвременната геополитическа сцена\", се казва в изявлението на полския правителствен ръководител. То бе разпространено чрез профила му във \"Фейсбук\" и в акаунта в \"Туитър\" на канцеларията на премиера, предаде ПАП.  Моравецки посочва няколко неотдавнашни събития, които определя като провали за Русия. Сред тях са наложената заради употреба на допинг  временна забрана  руски спортисти да участват в международни състезания и неуспешният опит на Кремъл \"напълно да подчини Беларус на Русия\". Полският премиер отбелязва и удължаването на санкциите на ЕС срещу Русия, наложени заради анексирането на Крим, както и санкциите на САЩ,  засягащи изграждането на руския газопровод  \"Северен поток 2\".  Смятам, че думите на президента Путин са опит за прикриване на тези проблеми, заявява Моравецки.  Някои опоненти на полското консервативно правителство обвиниха полските власти, че са се забавили и не са реагирали достатъчно категорично на изявленията на Путин отпреди седмица.  Те бяха свързани с острата реакция на руския лидер срещу резолюция на Европейския парламент, в която се казва, че Съветският съюз, както и Германия, носят отговорност за започването на Втората световна война. Руският президент  нарече резолюцията \"пълни глупости\".  Той каза, че причина за войната не е бил пактът \"Рибентроп - Молотов\", а Мюнхенското съглашение от 1938 г. и подчерта, че Полша се е възползвала от него, за да осъществи териториалните си претенции към район, намиращ се днес в Чехия. Путин отправи и обвинения срещу посланика на Полша в Берлин преди войната Юзеф Липски, който според него подкрепял политиката на Хитлер и бил обещал да му се вдигне паметник във Варшава, ако изпрати всички полски евреи в Африка. ", "date": "2019.12.30", "title": "Полският премиер обвини Путин в лъжа за Втората световна война"}
{"url": "https://www.dnevnik.bg/sport/2019/12/30/4010698_tokio_2020_predpriema_speshni_merki_zaradi_azbest_v/", "text": "Организаторите на олимпийските игри в Токио предприемат спешни мерки заради наличието на азбест в един от комплексите, съобщава вестник \"Асахи\". Проучвания са показали наличието му в покривната конструкция на Межународния плувен център \"Тацуми\". Там ще се играят мачовете от турнира по водна топка. Азбестът е използван като огнеупорен елемент и в изолациите, но според последни проучвания е изключително опасен, особено когато е на покрива. Поради тази причина организаторите са решили да предприемат спешни мерки. Вестник \"Асахи\" добавя, че още преди 2 години е имало спорове около плувния комплекс, но заради високата цена по премахването му организаторите са решили да го оставят. Това е поредният проблем за Токио, след като нивото на бактерии в залива на японската столица се повиши. Освен това организаторите трябва да се справят с високите температури през лятото, които вече доведоха до изместване на маратона на север, в град Сапоро.", "date": "2019.12.30", "title": "Токио 2020 предприема спешни мерки заради азбест в комплекса за водна топка"}
{"url": "https://www.dnevnik.bg/evropa/2019/12/30/4010703_vilders_sujiviava_konkursa_za_karikaturi_na_proroka/", "text": "Холандският депутат Герт Вилдерс заяви, че планира нов конкурс за карикатури на пророка Мохамед, предаде \"Ройтерс\". Преди повече от година Вилдерс отмени подобно събитие поради опасение от възможни нападения. Късно в събота Вилдерс публикува туит, призоваващ хората да изпращат карикатурите си на Мохамед. \"Свободата на словото трябва да надделее над насилието и ислямските фатви\", подчерта лидерът на най-голямата опозиционна партия в холандския парламент. През август 2018 г. Вилдерс отмени подобен конкурс, след като полицията арестува мъж, заплашващ да го убие заради тези планове, припомня \"Ройтерс\". В същото време плановете за провеждане на конкурса доведоха до големи протести в Пакистан, организирани от ислямистката партия \"Техрик е Лабаик\", която призова ислямските страни да прекъснат връзките си с Холандия. Всякакви изображения на пророка Мохамед се смятат за богохулство в исляма. През 2005 г. датски вестник публикува карикатури на Мохамед, които предизвикаха протести в ислямския свят, както и няколко опита за убийство на главния му редактор. Десет години по-късно ислямистки бойци убиха 12 души при нападение срещу редакцията на френския всекидневник \"Шарли ебдо\" в Париж, след като изданието също публикува сатирични изображения на пророка Мохамед. ", "date": "2019.12.30", "title": "Вилдерс съживява конкурса за карикатури на пророка Мохамед"}
{"url": "https://www.dnevnik.bg/evropa/2019/12/30/4010705_italianskoto_pravitelstvo_zapochva_trigodishen/", "text": "Италианският премиер Джузепе Конте заяви, че правителството му започва \"тригодишен маратон\", за да осъществи серия от реформи, по-специално в държавната администрация, наказателното правосъдие, данъчната система и инфраструктурата, предаде \"Франс прес\". Четири месеца след създаването на втория му кабинет, формиран през септември от левоцентристите и антисистемното Движение \"Пет звезди\", Конте каза на годишната си пресконференция, че се гордее с постигнатите резултати. Той увери, че след \"спринта от първите дни\" предстои \"тригодишен маратон\" до края на мандата му през 2022 г. В управляващата коалиция се забелязват обаче разногласия по ред въпроси, засягащи например мигрантите, реформата в еврозоната и правосъдието, които според някои наблюдатели може да доведат до предсрочни избори в близките месеци. \"Поставили сме си 23 амбициозни цели и вече работим по някои от тях, а през януари ще имаме възможност да се поспрем, за да размислим, да дискутираме с различните политически сили и правителството да се задейства наново\", каза Конте. Сред предстоящите мерки той изброи \"облекчаване на бюрокрацията\", дигитализация на държавното управление, намаляване на инстанциите на съдопроизводството, данъчна реформа и борба с укриването на данъци. За да избегне процедура за нарушения от страна на Брюксел, Италия трябва според него по-специално \"да се бори с укриването на данъци, което представлява кражба и ощетява честните граждани. Трябва да плащаме всички, за да плащат всички по-малко\", подчерта Конте. Италия държи първото място в Европа по укриване на данъци с укрити общо 190.9 милиарда евро - двойно повече, отколкото страната харчи за здравеопазване, сочи неотдавнашен доклад на британската компания \"Такс рисърч\". Ако бъде въведена зона без полети над Либия, тя \"може да стане инструмент за постигане на основната цел - незабавно спиране на огъня и на военните действия\", заяви италианският премиер, цитиран от ТАСС. \"Опитваме се да разубедим всички, които мислят, че уреждане в Либия може да се постигне с военни средства\", отбеляза той. Джузепе Конте посочи например, че се е опитал да убеди президента на Турция Реджеп Тайип Ердоган да не допуска военна намеса. Според италианския държавник, ако Турция подкрепи с военна сила правителството на националното съгласие, това \"би довело до влошаване на ситуацията, до нови жертви сред цивилното население\". \"Така никой няма да спечели победа\", изтъкна той.  Турският президент  заяви в четвъртък, че страната му ще изпрати войници в Либия  по молба на правителството в Триполи, което миналия месец подписа с Анкара споразумение за сътрудничество в сферата на сигурността. ", "date": "2019.12.30", "title": "Италианското правителство започва тригодишен реформен \"маратон\""}
{"url": "https://www.dnevnik.bg/bulgaria/2019/12/30/4010710_zapochva_speshen_remont_na_prechistvatelnata_stanciia/", "text": "Започва спешен ремонт на пречиствателната станция в Перник заради очакване на мътни води в язовир \"Студена\" вследствие на намалелия му обем и очакваното увеличаване на притока към водоема. Това съобщи пред Би Ти Ви министърът на икономиката Емил Караниколов. Караниколов заяви, че се върви към т.нар. мъртъв обем, до който язовирът може да се източва. \"Все още не сме в мъртъв обем, надявам се да не влезем\", каза той. В момента водният му обем е 2.6 млн. куб. м. От думите му се разбра, че въпреки че има увеличаване на притока на води към язовира, от него все още се оттичат по-големи обеми, отколкото постъпват. Той прогнозира, че най-тежкият период за жителите на Перник ще бъде в следващите 20 дни, а подобрение се очаква с топенето на снега в края на февруари. Караниколов обясни, че изградената през 1976 г. пречиствателна станция няма възможност в нея да се вливат мътни води. Той посочи, че регионалната екоинспекция излезе със становище, че водата е годна за битови нужди, но ако в пречиствателната станция започнат да влизат повече мътни води, което се очаква с топенето на снеговете, съоръжението ще губи много питейна вода. \"Нашата основна цел е първо водата да е чиста и основното е да не губим питейна вода при процеса на пречистване\", посочи министърът. Той очаква ремонтът на станцията да приключи за около 15 дена. По думите му с местното ВиК дружество има много неуредици, като липса на отчетност и неправилно замерване на количеството вода в язовира. Той посочи, че до преди дни от дружеството подавали информация за обем на яз. \"Студена\" от 4.5 млн. куб. м, а след замервания под контрола на държавата той се оказал 2.6 млн. куб. м. Сега са сложени уреди и датчици, които замерват точното количество, увери Караниколов. Министърът съобщи, че новият водопровод в Перник, който е извън проекта за воден цикъл на града, ще бъде 68 км, а изграждането му ще струва на държавата 1.8 млн. лв. Заради кризисната ситуация и необходимостта от повече изпълнители в помощ са дошли ВиК дружества от други големи градове, обясни той.", "date": "2019.12.30", "title": "Започва спешен ремонт на пречиствателната станция в Перник"}
{"url": "https://www.dnevnik.bg/sport/2019/12/30/4008521_fotogaleriia_ludata_godina_za_shampionskata_liga/", "text": "Маурисио Почетино и \"Тотнъм\" бяха въвлечени в един от двата зрелищни обрата в полуфиналите на Шампионската лига. \"Шпорите\"   през второто полувреме в Амстердам.", "date": "2019.12.30", "title": "Фотогалерия: Лудата година за Шампионската лига"}
{"url": "https://www.dnevnik.bg/sviat/2019/12/30/4010715_ministur_v_belgrad_svurza_sofiia_s_hibridna_operaciia/", "text": "Най-сериозният от години скандал в сръбската оръжейна индустрия \"по чудо\" тръгна от България, \"вероятно от алтруистични потребности\" оръжието да не стигне до пазарите си, и остава въпросът дали българската връзка е случайна. Това заяви на пресконференция сръбският министър на отбраната Александър Вулин,  предаде  телевизия N1. Вулин, който за втори път прави остър  коментар за България  от ноември насам, има предвид аферата \"Крушик\", започнала по-рано тази година с работещия за оръжейния завод в Западна Сърбия Александър Обрадович. Информаторът  разпространи данни за скрит износ на продукция  за дестинации като Йемен и други конфликтни точки, но и Украйна (използвани срещу сепаратистите в Донбас), а историята тръгна от българското издание \"Армсуоч\". Опозицията се обедини около исканията за справедливост за Александър Обрадович, първоначално задържан след изтичането на документите за съмнителните сделки, но освободен от домашен арест. Той настоява, че предоставените от него поверителни данни са свързани само с финансови въпроси, които според него са навредили на \"Крушик\". Критиците на правителствената реакция отбелязват, че с поведението си Белград не може да скрие информацията за връзки на кабинета със съмнителни оръжейни сделки, включително чрез бащата на вътрешния министър Небойша Стефанович, Бранко Стефанович, работил за фирма посредник в една от продажбите. \"Крушик\" никога не е произвеждал нещо здравословно България е най-големият конкурент на Сърбия в оръжейния износ, а износът ѝ е спаднал с 37% за година, период на увеличение в сръбския, отбеляза Вулин. \"По някакво чудо операция \"Крушик\" е започнала от България. Сигурно не е свързано с пари, а с алтруистични потребности оръжията да не стигнат до бойното поле. А къде да отиде оръжието, ако не на бойното поле? \"Крушик\" никога не е произвеждал нещо здравословно\", заяви Вулин. От началото на \"хибридната операция\" са отменени и няколко договора за износ на оръжия от \"Крушик\", тъй като \"търговците на оръжия не обичат да се говори и пише за тях\", каза още министърът. \"Никой няма да дойде в компания, където информацията му може да бъде публикувана пред целия свят.\" Министърът нарича информацията за \"Крушик\" \"хибридна операция\". На въпрос на телевизия N1 по темата отвръща, че случилото се е като журналист от медията да отиде в конкурентната \"Пинк\" и да разкаже за заплатите и за темите, по които се работи. Главният редактор би се разделил с такива журналисти, а \"ако го направите във военна фабрика и отидете да дадете данни на чужденци, ви наричат герой... Не е нормално и не е възможно. Не мога да оказвам натиск върху правосъдието, но като обикновен гражданин (мисля, че), ако това се беше случило в България, Русия или САЩ, такъв човек би бил шпионин. При нас, който е дал поверителна информация от индустрията, е разобличител, не шпионин\", продължи Вулин.", "date": "2019.12.30", "title": "Министър в Белград свърза София с \"хибридна операция\" срещу сръбската оръжейна индустрия"}
{"url": "https://www.dnevnik.bg/evropa/regioni/2019/12/30/4010709_blizo_290_km_putishta_sa_remontirani_prez_2019_g_sus/", "text": "Близо 290 км второкласни и третокласни пътища са рехабилитирани през 2019 г. със средства от оперативна програма \"Региони в растеж\" 2014 - 2020 г. и Програмата за териториално сътрудничество \"Интеррег V-A Гърция - България\", съобщи Агенция \"Пътна инфраструктура\". Двете програми се финансират от Европейския фонд за регионално развитие и националния бюджет. В основния ремонт на отсечките са вложени около 255 млн. лв. През тази година по ОПРР бяха ремонтирани 43 км от прохода \"Петрохан\" - важна транспортна връзка на Северозападна с Югозападна България през билото на Стара планина, над 17 км от третокласния път III-1002 Враца – пещера \"Леденика\", 9 км от околовръстния път на Ловеч (част от път II-35 Плевен - Ловеч), над 27 км от път II-44 Севлиево - Драгановци – Габрово, който осигурява най-кратката връзка между столицата и Габрово и свързва населените места от Северна България с прохода Шипка и Южна България. С финансиране от ОПРР 10-километровия участък от път II-86 Пловдив – Асеновград вече е с магистрален габарит, с което се осигури бърз и удобен транспортен достъп на жителите от общините Куклен и Асеновград и от област Смолян до АМ \"Тракия\", летище Пловдив и индустриалния район в околностите на град Пловдив. Ремонтирани са и близо 39 км от път ІІ-57 Стара Загора – Раднево. Второкласният път осигурява връзката на общините Стара Загора и Раднево с АМ \"Тракия\" и е основна пътна артерия към енергийния комплекс \"Марица-изток\". По ОПРР през следващата година продължава ремонтът на още 101 км пътища, на които е работено и през тази година. Сред тях са 32.5 км от пътя Дупница – Самоков, свързващ ГКПП Гюешево с АМ \"Струма\", с път I-1 София - Благоевград и АМ \"Тракия\", на 12 км от път III-109 за Мелник, който е единствената транспортна връзка на Мелник и селата Спатово, Хотово и Лозеница с общинския център гр. Сандански, както и на Мелник, Роженския манастир и природния феномен \"Мелнишки пирамиди\" с републикански път I-1 (Е-79) и др. По Програмата за трансгранично сътрудничество \"ИНТЕРРЕГ V-A Гърция – България\" тази година бяха ремонтирани 32 км от пътя Момчилград – Крумовград - Ивайловград. Второкласният път осигурява удобна връзка за голям брой туристи, пътуващи ежедневно за Гърция, се посочва в съобщението на агенцията. През 2020 г. продължава реконструкцията и рехабилитацията на 7 км от второкласния път II-86 Средногорци – Рудозем и се предвижда да започне строителството на обходния път на Рудозем, по който ще преминава трафикът към бъдещия контролно-пропускателен пункт Рудозем - Елидже. По Програмата за трансгранично сътрудничество \"ИНТЕРРЕГ V-A Румъния - България\" през 2020 г. ще започне основният ремонт на над 24 км пътища в Северна България. Ще се рехабилитират 9.3 км от път III-118 Гулянци - Долна Митрополия в област Плевен, както и около 15 км от път II-81 Костинброд - Берковица – Монтана.", "date": "2019.12.30", "title": "Близо 290 км пътища са ремонтирани през 2019 г. със средства от ЕС"}
{"url": "https://www.dnevnik.bg/bulgaria/2019/12/30/4008134_nai-chetenite_statii_v_dnevnik_za_2019/", "text": "Политика - българска и световна, и градска среда са темите, които доминираха читателския интерес в отминаващата 2019 г. Това поне сочат данни за най-четените текстове в \"Дневник\". В челната петица изненадващо, но заслужено е също разказът на Здравка Евтимова \"Кръв от къртица\", който доби голяма популярност у нас след публикуването му в учебник в САЩ. Почетната десетка затваря сбогуването с футбола на Димитър Бербатов. Ето класацията: 1.  Двуетажно кръстовище във Варна пропадна часове след като премиерът похвали качеството му  - 160 875 прочитания 2.  Партията на Слави Трифонов вече започна да се чисти  - 141 997 прочитания 3.  Кръв от къртица  - 114 399 прочитания 4.  Съоснователката на ГЕРБ към Борисов: Срам ме е от Вас!  - 112 703 прочитания", "date": "2019.12.30", "title": "За политиката в България и още от най-четеното в \"Дневник\" за 2019"}
{"url": "https://www.dnevnik.bg/evropa/regioni/2019/12/30/4010732_evrokomisiiata_ponese_kritiki_che_opitva_da_oreje/", "text": "Европейската комисия беше обвинена, че опитва да ореже еврофинансирането за най-бедните хора на континента с 50%, за да подсигури допълнителни средства за отбранителни проекти и заради разходите след Брекзит, предаде \"Гардиън\". Жак Ванденшрик, председател на Европейската федерация на хранителните банки, каза, че предложените от Брюксел планове за разходи за следващите седем години представляват риск не само за най-уязвимите, но и за стабилността на обществото като цяло. Евроинституциите в момента обсъждат подробностите за дългосрочния бюджет на блока, т.нар. многогодишна финансова рамка. Излизането на Великобритания от ЕС ще остави голяма дупка, която ще трябва да бъде запълнена. Високопоставени европейски служители описаха преговорите за предложените от комисията 1.135 милиарда евро поети задължения като най-трудните, водени някога. Настоящият бюджет, който приключва през 2020 г., съдържаше 3.8 милиарда евро фонд за европейска помощ за най-бедните (FEAD), подпомагащ държавите членки в осигуряването на храна и основни консумативи като сапун, шампоан, дрехи и обувки. Според предложения бюджет за 2021-2027 г. няма да има такъв специален фонд, а от държавите членки ще се иска да отделят минимум 2 милиарда евро общо за храна и основна материална помощ. Комисията изрази надежда, че страните ще предоставят двойно повече от минималната сума, но няма да има никакво задължение. Ванденшрик, чиято организация помага на хранителните банки в Европа да разпределят излишъка от продукти, където е най-необходим, с помощта на пари от FEAD, каза, че предложението на комисията е \"фалшива икономия\". Той коментира: \"Мисля, че трябва да направим повече за най-бедните сред бедните. Не можем да приемем, че трябва да доставим половината или 60% от храната, която те получават сега. Обяснението е, че цялостният бюджет на Европа трябва да бъде затегнат. Брекзит е един от аргументите. Другият е необходимостта от подсилване на отбраната в Европа. Но това ще окаже влияние върху здравето и социалното сближаване. Това е фалшива икономия.\" \"По-добре е да се увеличи тяхната покупателна способност, като им се даде храна, така че малкото пари, които не харчат за храна, да могат да харчат за икономиката\", допълни той. Според Ванденшрик най-бедните хора в източноевропейските държави членки вероятно ще бъдат най-тежко засегнати от предложенията на еврокомисията. Около 33.1 милиона души, или 6.6% от населението на ЕС, се смята, че живеят в тежки материални лишения. Говорител на комисията каза, че тя ще бъде \"бдителна\" в насърчаването на държавите членки, за да изпълнят целта за 4 милиарда евро разходи за най-бедните, и обясни: \"След оценка на въздействието комисията предложи сливане на фонда за европейска помощ за най-нуждаещите се в нов \"Европейски социален фонд плюс\" за бюджета на ЕС за 2021-2027, за да се осигури по-добро взаимодействие между двата фонда.\"", "date": "2019.12.30", "title": "Еврокомисията понесе критики, че опитва да ореже парите за най-бедните хора"}
{"url": "https://www.dnevnik.bg/bulgaria/2019/12/30/4010742_sluchaiat_pernik_moje_da_se_povtori_v_botevgrad_tvurdi/", "text": "В язовир \"Бебреш\", който снабдява Ботевград, има вода за питейно-битово водоснабдяване за около 6 седмици, каза днес пред БНР кметът на града Иван Гавалюгов. \"Положението може да го наречем като потенциално кризисно, надявам се, не като съдбата на Перник, но не можем да си позволим да подценяваме обстановката\", обясни той. Гавалюгов допълни, че ако свършат водните ресурси на язовир \"Бебреш\", градът разполага и с други водоизточници, но те не могат да задоволят напълно питейно-битовите нужди на населението. Като причина за създалата се ситуация той посочи амортизираната ВиК инфраструктура на \"Напоителни системи\" и тази, която е общинска собственост, стопанисвана от държавното \"ВиК София\", и работата на малката водноелектрическа централа \"Бебреш\", построена и пусната в експлоатация през 2014 г. Гавалюгов посочва, че централата работи извън обхвата на своето разрешително, като тази година това се е случило в 14 дни и са източени над 1.2 млн. кубика вода от язовира нерегламентирано в разрез с издаденото разрешително от \"Басейнова дирекция\". Той уточни, че \"Напоителни системи\" не могат да контролират работата на ВЕЦ \"Бебреш\", защото крановете за спиране се намират на територията на самия ВЕЦ. Иван Гавалюгов посочи, че централата е собственост на фирма, която е 100% собственост на \"Агрохолд\" с управител Васил Златев. През миналата седмица кметът на Ботевград обяви, че от семейство Златеви идват атаките срещу него. Иван Гавалюгов беше обвинен в конфликт на интереси през 2015 година още по време на първия му кметски мандат. Това стана причина да бъде поискано отстраняването му от поста сега, но наскоро общинската избирателна комисия реши, че няма повод за такова решение. През юли  Административният съд - София-област, отмени  решението на антикорупционната комисия, с което тя е установила конфликт на интереси за кмета на Ботевград Иван Гавалюгов, пише Mediapool. Преди седмица \"Дневник\" изпрати запитване до МОСВ за нивото на язовир \"Бебреш\", но до момента няма отговор. Данни за нивото на водоема няма и в изпратена преди десет дни справка за количествата вода в наблюдаваните от министерството язовири. По повод притесненията на кмета на Ботевград премиерът Борисов съобщи днес в Перник, че не е получавал обаждане от него. \"Суша. Вие виждате ли, че е суша. В Австралия загинаха половин милион животни. ВиК дружествата да се стегнат. Където работят добре, няма такъв проблем, но сушата е най-големият проблем\", каза премиерът. Той посочи, че кметът на Ботевград е трябвало да дойде при него още преди една година и да каже, че има проблем. Зам.-министърът на регионалното развитие Николай Нанков пък обяви, че в министерството днес ще има среща, на която ще се обсъди казуса. \"Според управителя на ВиК няма опасност от воден режим. Според кмета има. Да вземат да се разберат. \"Хубавото е, че за Ботевград има авариен план за действие при необходимост, който може да се активира още днес\", допълни Нанков.", "date": "2019.12.30", "title": "Случаят \"Перник\" може да се повтори в Ботевград, твърди кметът"}
{"url": "https://www.dnevnik.bg/sviat/2019/12/30/4010729_sasht_ubiha_desetki_proiranski_boici_v_irak_i_siriia/", "text": "Съединените щати нанесоха въздушни удари с десетки убити и ранени срещу паравоеннната шиитска организация \"Катаиб Хизбула\" в района на иракско-сирийската граница. Това съобщават за Би Би Си източници от сферата на сигурността в Ирак, според които убитите бойци са най-малко 25 (сред тях командири). Според телевизия \"Ал Джазира\" ранените са най-малко 55 души. Групата, смятана от САЩ за терористична, вероятно е ударена с дронове. В петък американски представители предположиха, че именно \"Катаиб Хизбула\" е замесена в атаката срещу военна база в Киркук, в която бе убит цивилен подизпълнител, нает от армията. По думите на американския министър на отбраната Марк Еспър изтребители F-15 са поразили пет цели в района на Ал Каим - градче на 400 км западно от Багдад, край границата със Сирия. Иракските източници твърдят, е била ударена и централата на паравоенната група. Иранското външно министерство осъди въздушните удари - в разпространявано от агенция ИРНА изявление те са определяни като \"ясен пример за тероризъм\".      Деликатен момент Нападението срещу \"Катаиб Хизбула\" раздели Вашингтон и Багдад. В иракската столица то бе определено като \"нарушаване на суверенитета\" на страната. Пентагонът изтъква, че множество атаки на проирански и други бойци по иракски бази, в които са разположени американски войници или дипломати, е достатъчно основание. Основаната през 2007 г. организация многократно е получавала помощ от Иран и се смята за силно свързана с \"Кудс\", поделението за външни операции на Революционната гвардия на Иран. Според администрацията на Тръмп \"Кудс\" е и основният механизъм, с който Иран \"култивира и поддържа\" терористични организации в Близкия изток като \"Хизбула\" в Ливан или \"Палестински ислямски джихад\" (съперник на \"Хамас\",  чийто лидер бе убит от Израел ). От името на т. нар. Народни мобилизационни сили (\"Хашд аш Шааби\"), обединение на паравоенни организации с влияние в иракския парламент, високопоставен командир обеща \"твърд отговор на американските сили в Ирак\", а \"кръвта на мъчениците няма да е (пролята) напразно\". Бунтовнически командири заемат повечето от местата на съюза \"Фатх\", втората по големина сила в иракския парламент. \"Фатх\" нарече американската атака \"нападение срещу 45-ата и 46-ата бригада на \"Хашд аш Шааби\".\" Моментът е деликатен за Багдад, където влиянието на Техеран се засилва от години (наскоро за това  припомниха публикувани от \"Ню Йорк таймс\"  документи). От октомври насам в Ирак бушуват и  протести  срещу властта, свалили правителството. Участниците в демонстрациите с над 460 жертви и 25 хил. ранени (досега) обвиняват елита в корупция, лошо управление и допускане на сериозна чужда намеса в страната.", "date": "2019.12.30", "title": "САЩ убиха десетки проирански бойци в Ирак и Сирия след смъртта на наемник"}
{"url": "https://www.dnevnik.bg/analizi/2019/12/29/4009233_2019_g_-_lichnostta_na_godinata_e_noviiat/", "text": "                          \"   \" - Имаше такива лозунги в началото на промените. Имам чувството, че в днешния свят стават все по-дефицитни. Или просто сега проглеждаме.  - През 2019 г. не се случи почти нищо самостоятелно, случваха се най-вече продължения на дълги процеси от предходните години. По света тревогата остана норма. У нас продължиха тенденции в икономиката и политиката. Например 2019 г. затвърди един от най-добрите в икономически план периоди за страната. Много процеси плавно достигнаха да нов етап. Президентът постепенно достигна до период на нова увереност и амбиция. Вижда се по това, че отвори дебат за конституцията. Премиерът също е в нов етап – нова увереност след победите в избори, успешното елиминиране на Цветанов и добрата среща с Тръмп. БСП също плавно достигна ново ниво – удари тавана и ще трябва да мисли нещо ново, ако иска да е фактор. ОП (\"Обединени патриоти\") бавно стана предимно ВМРО. Плавно ДПС вече съвсем се демаскира като част от управлението. И т.н.  - Търсене на нови хора, послания и политики. Макар че постоянното търсене за \"новото\" у нас не е нищо ново. И още нещо важно: заради известната икономическа стабилизация хората у нас неусетно са минали в нов етап – пак искаме промяна, но вече по-разумна, а не алармистка. Гласуваме за протест, но и за план, за разум.  - Данните на \"Галъп интернешенъл\" от ежемесечни национално представителни изследвания \"лице в лице\" вече тридесет години показват, че в последното десетилетие работата на изпълнителната власт се приема малко по-спокойно и благоприятно в сравнение с предходното десетилетие. То на свой ред е по-спокойно от предходното. Това успокояване обаче идва твърде бавно.  - Нека видим идната година. Там ще се разбере дали Борисов ще започне или завърши нещо конкретно.  - Тепърва ще разберем. Трябва да се видят действията на Иван Гешев като главен прокурор и на Сотир Цацаров в КПКОНПИ.  - Може би срещата на Борисов с Тръмп. По всичко личи, че двамата нещо са се разбрали или поне Борисов е предизвикал интерес. И ще се опита да придвижи енергийни проекти например. Затова казвам, че на тема външна политика ще си говорим, живот и здраве, догодина. Изборът на нов главен прокурор също беше важен.  - Скандалът с имотите. - Успешна. Има няколко сериозни победи – два пъти би в изборите (може би не по най-чистия начин, но би); показа, че може и без Цветанов; май успя да постигне нещо в срещата с Тръмп. Затова и накрая на годината Борисов бе толкова нападателен – по-уверен е.  - Показа нова амбиция и самочувствие. Започването на конституционен дебат показва, че вече повече плува в свои води в политиката. Разбира се, трябва да се внимава – защото конституционните промени са хлъзгави теми. Сериозният успех тук е, че поддържа високи нива на доверие – именно обществената легитимност е най-важният ресурс на един президент.  - Личността на новия, непартийния, по-усмихнатия, по-младия кандидат и политик. Бонев, Манолова, кметът на Русе Милков, кметът на Перник Владимиров, кметът на Добрич Йорданов, на Стара Загора, на Враца... Има търсене за освежаване, за млади лица и професионалисти. Пак казвам, разумно освежаване, а не революция. ", "date": "2019.12.30", "title": "2019 г. - Личността на годината е новият, непартийният, по-усмихнатият политик"}
{"url": "https://www.dnevnik.bg/ot_vas/novini_ot_vas/2019/12/30/4008846_kolednite_bazari_vuv_frankfurt_i_chast/", "text": "В няколко новини ще споделя своята разходка из коледните базари в града. Коледните празници са в разгара си. Във Франкфурт има доста коледни базари. Най-големият е на \"Рьомер\", но всички те преливат един в друг по улиците и площадите.", "date": "2019.12.30", "title": "Коледните базари във Франкфурт (I част)"}
{"url": "https://www.dnevnik.bg/regioni/2019/12/30/4010730_borisov_ot_pernik_bsp_sa_sviknali_da_si_imat_glaven/", "text": "Словесните престрелки между лидерите на основните политически сили, провокирани от водната криза в Перник, продължават, като в тях беше намесен и главният прокурор. При повторното си посещение в Перник рамките на три дни премиерът и председател на управляващата партия ГЕРБ Бойко Борисов обвини в непродуктивно поведение водача на основната опозиционна сила - БСП, Корнелия Нинова. Повод беше вчерашното й изявление - също след обиколка в Перник, в което тя хвърли вината за безводието на правителството и обяви, че е  поискала среща с главния прокурор по темата , а разговорът е насрочен за 6 януари. \"Аз нямам такива връзки с главния прокурор да му се обаждам да му давам задачи и да му искам отчет, но те понеже са свикнали да си имат главен прокурор, и така си правят. В случая няма никаква продуктивност от тия неща\", заяви Бойко Борисов във видео от среща с министри и кмета на Перник, излъчено в профила му във \"Фейсбук\". В последните месеци, в които течеше процедурата по избор на нов главен прокурор Борисов многократно подчертаваше публично, че партията му не е издигнала кандидат, за да не бъде обвинявана в натиск над съдебната система или връзки с ръководителя на държавното обвинение. Той отрича да е имал и отношения през изминалите седем години и с вече бившия главен прокурор Сотир Цацаров, въпреки изтеклия през 2013 г. запис, който стана популярен с репликата на бившия градски прокурор Николай Кокинов към Борисов по адрес на Цацаров:  \"Не ми се подхилквай, ти си го избра.\"   Ние сме управлявали Перник само 4 години Борисов днес отхвърли и обвиненията, че заради порочния модел на приватизацията преди години много предприятия са фалирали, а властта е пропуснала приходи от тях. Премиерът обяви, че ако местната власт управлявала добре, сега щяла да има пари сама да се справи с водната криза. Посочи, че Перник бил управляван от ГЕРБ само един мандат, а през останалите 26 години на власт била БСП. Той обаче похвали настоящия кмет от БСП, че се държи \"перфектно\". Междувременно се опита да прегърне шефа на \"Стомана Перник\" Константин Стаменов. \"Какво правиш, бе, днеска ви гледам по новините\", обърна се към него премиерът, след като по-рано в ефира на \"Нова телевизия\" Стаменов отхвърли обвиненията за загуба на питейна вода в предприятието, позовавайки се на доклада на \"ВиК София\". Стаменов отвърна, че предприятието е било обвинено за неправомерно изтичане на вода. \"Изкараха ни нас виновни, а тука отвсякъде тече. Ние сме откраднали водата, ама не сме\", обяви той. Това потвърди и командированият да следи кризата на място министър на икономиката Емил Караниколов. Той обяви, че не са открити отклонявания на вода към \"Стомана Перник\". Министърът обяви, че с мерките, взети досега, течът на вода по различни трасета е намален с 20%. Премиерът обяви, че очаква днес от кмета на Перник Станислав Владимиров в писмен вид да му изпрати нужните документи за финансиране на проектите, които да извадят града от режима - ремонт на действащата пречиствателна станция, изграждане на нова, изграждане на допълнително ВиК трасе и подмяна на онази част от водопровода в града, която е в тежко състояние.", "date": "2019.12.30", "title": "Борисов от Перник: БСП са свикнали да си имат главен прокурор"}
{"url": "https://www.dnevnik.bg/analizi/2019/12/30/4010736_kak_prokuraturata_zabravi_da_razsledva_narusheniiata_v/", "text": "                         През последната една година прокуратурата не е предприела никакви действия по проверката за нарушенията на концесионния договор за ски зоната над Банско в Националния парк \"Пирин\", които сама констатира още през юни 2018 г. Това става ясно от справка на \"Свободна Европа\" в деловодната система на държавното обвинение, достъпна в официалния му сайт. Последното движение по преписката по случая датира от 8 януари 2019 г., когато е отбелязано, че се очакват материали от друг орган, за да бъде решена. Подобно бездействие противоречи на  действащата от 2011 г. инструкция на главния прокурор , според която максималният срок на проверките не трябва да надвишава два месеца. По изключение той може да бъде удължаван \"най-много общо до 6 месеца\". Проверката за концесията в Пирин бе образувана в края на февруари миналата година по сигнал на съпредседателя на \"Зелените\" (днес вече \"Зелено движение\") Борислав Сандов, в който той изложи данни за нарушения на концесионера \"Юлен\" АД. По-голямата част от твърденията в сигнала бяха потвърдени в  официално съобщение на прокуратурата на 12 юни същата година . По този повод тогавашният главен прокурор договорът за ски зоната над Банско да бъде променен, така че да отговаря на действащото законодателство. Министерският съвет (МС) обаче не предприе действия в тази посока, което доведе до предупреждение от Цацаров близо половин година по-късно. \"Ако продължава липсата на каквито и да е действия по отношение на това предложение, ако бездействието на съответните компетентни органи продължи, очевидно е, че прокуратурата ще бъде принудена да предприеме други действия\", заяви той по време на гостуването си в \"Шоуто на Слави\" на 22 ноември 2019 г. Помолен да уточни какво има предвид, Цацаров заяви: \"Бихме предприели разследване, ако мерки не последват.\" Разследване обаче така и не последва. Мерки на правителството също. Не е известно какво се случи и с проверката на Софийската градска прокуратура (СГП) за евентуални престъпления в Министерството на младежта и спорта (ММС), отделена от тази за концесията в Пирин. За нея също бе съобщено през юни 2018 г. с уточнението, че се проверяват данни за длъжностни престъпления и безстопанственост при сключването на договори между ММС и Българската федерация по ски (БФСки), оглавявана от Цеко Минев. Именно той бе посочен през февруари миналата година от премиера Борисов като основен акционер в Първа инвестиционна банка (ПИБ) и фактически собственик на \"Юлен\" и \"Витоша ски\". ПИБ обаче отрече, а ресорните министерства и БНБ така и не изясниха тези въпроси официално. Не го направи и прокуратурата. Според огласените преди година и половина констатации на Върховната касационна прокуратура (ВКП) фирмата \"Юлен\" е използвала 64% по-голяма площ от заложената в концесионния договор в продължение на 17 години. През последните 8 от тях този факт е бил известен на правителството. Към юни 2018 г. прокуратурата бе на мнение, че не може да търси наказателна отговорност от членове на МС, защото няма данни за умисъл при допускането на тази ситуация в разрез със закона. Концесионният договор с \"Юлен\" е сключен през ноември 2001 г. за територията от 99.55 ха. През 2010 г. екоминистерството поръча пълно геодезическо замерване на реално използваната площ. Тогава се оказа, че \"Юлен\" всъщност експлоатира 164.78 ха. На това основание министърът на околната среда в първия кабинет \"Борисов\" Нона Караджова предложи правителството да предприеме три възможни мерки – прекратяване на концесията, вместване на \"Юлен\" в територията, за която плаща, или изменение на договора. Изрично решение обаче правителството така и не взе. Наред с тези обствоятелства през юни миналата година говорителят на главния прокурор Румяна Арнаудова съобщи, че от 2004 г. до онзи момент в районната и в окръжната прокуратура в Благоевград са внесени общо 18 сигнала за предполагаеми престъпления, свързани с концесията в Пирин. Нито един от тях обаче не бе довел до образуване на разследване. По този повод Арнаудова уточни, че всички те ще бъдат преразгледани, но резултати не бяха обявени и нито тя, нито Цацаров повече повдигнаха темата. Проверяваните от СГП данни за престъпления в спортното министерство пък бяха свързани с държавното финансиране на федерацията по ски, надхвърлящо 40 млн. лева в периода между 2004 и 2018 г. Партия \"Зелено движение\" от години твърди, че финансирането на състезанията от световната купа по ски, организирани от БФСки, надхвърля таксите, плащани на държавата за концесията в Пирин. В сигнала, подаден от Борислав Сандов до Цацаров, бяха споменати няколко конкретни договора на федерацията, сключени със свързани с нея частни фирми във връзка с разходването на средства от спортното министерство. Например концесионерът \"Юлен\" получава над 2.7 млн. лева, докато се управлява от покойния вече Боян Марианов, който по същото време е и член на УС на БФСки. Сред другите фирми, подписвали подобни договори, докато хора от управата им са свързани с федерацията, са \"Балкан Холидейз Сървисис\", \"Витоша ски\", \"РА Киви\". \"От публикации в медиите, доклади на Агенцията за държавна финансова инспекция и Сметната плата и други публични документи става известно, че до \"Юлен\" АД са достигнали на базата договори с Българската федерация по ски и дъщерното ѝ дружество \"Български ски пул\" средства от държавния бюджет и бюджета на община Банско в размер над 10 млн. лева, което представлява нарушение на Закона за държавните помощи и общностното на ЕС законодателство, ако липсва разрешение на компетентния държавен орган за държавните помощи\", твърдеше още съпредседателят на \"Зелено движение\". Именно тези обстоятелства трябваше да бъдат анализирани от СГП в рамките на отделената проверка по случая. Ходът ѝ обаче се пази в тайна от прокуратурата. Потърсен за коментар от \"Свободна Европа\", Борислав Сандов заяви, че от юни 2018 г. насам не е получавал информация от прокуратурата за евентуалното развитие на някоя от двете преписки. В същото време бившият главен прокурор Сотир Цацаров смени поста си с този на председател на антикорупционната комисия (КПКОНПИ), получавайки подкрепата на всички парламентарни партии с изключение на \"Воля\". Нито той, нито наследникът му в прокуратурата Иван Гешев са повдигали темата с концесията в Пирин и държавното финансиране на федерацията на Цеко Минев през последната една година.", "date": "2019.12.30", "title": "Как прокуратурата забрави да разследва нарушенията в концесията над Банско"}
{"url": "https://www.dnevnik.bg/biznes/companii/2019/12/30/4010762_usvoiavashtata_miliardi_za_magistrali_avtomagistrali/", "text": "Държавната фирма \"Автомагистрали\" ЕАД, която в рамките на година получи държавни поръчки за над 3 млрд. лева, минава през преструктуриране, съобщиха от пресцентъра на Министерството на регионалното развитие и благоустройството, което е изцяло собственик на капитала. След него ще се обособят три направления на работата. Първото ще е свързано с текущите ремонти и поддръжка на магистралите. Второто направление ще се занимава с изграждане на новите участъци на \"Хемус\". През миналата година  правителството възложи на \"Автомагистрали\" ЕАД  изграждането на частта на магистралата от пътен възел \"Боаза\" до връзката с пътя Русе - Велико Търново (134 км) срещу 1.3 млрд. лева. В началото на месеца  кабинетът гарантира 1.38 млрд. лева на фирмата  и за построяването на последните почти 90 километра на \"Хемус\" от връзката с пътя Русе - Велико Търново до строящия се в момента участък Белокопитово - Буховци.      Третото направление на \"Автомагистрали\" ЕАД ще се занимава с укрепване на свлачища, срутища и пропадания по републиканската пътна мрежа. В края на ноември  дружеството си гарантира почти половин милиард лева  от Агенция \"Пътна инфраструктура\" за подобни дейности за следващите две години. Новата техника В съобщението на МРРБ от днес се посочва, че през тази година \"Автомагистрали\" ЕАД е удвоило персонала си и обновило машинния си парк. \"През 2019 г. в дружеството бяха назначени 201 строителни инженери, проектанти, геодезисти, шофьори на тежкотоварни автомобили и машинисти, обикновени строителни работници, както и счетоводители и технически ръководители\", се казва в мейла. При възлагането на големите поръчки за \"Хемус\" критиката беше, че държавната компания няма капацитет да се справи с тях, което пък налага ползване на подизпълнители. При тази схема на плащане за строителството това означава непрозрачно да се похарчат немалката сума бюджетни средства с аргумента, че това се прави, за да се избегнат обжалванията, които обичайно спират и бавят изпълнението на такива проекти.      Сред покупките, осъществени от \"Автомагистрали\" ЕАД през тази година, са 40-тонен булдозер, челни товарачи и 43 товарни автомобила. Компанията разполагала и с модерна апаратура, поставена върху дрон, която може да прави геодезическо заснемане от въздуха. Докъде стигна \"Хемус\" В съобщението до медиите се посочва, че в момента се извършват изкопи, насипи, водостоци и селскостопански подлези между 94-ти и 96-ти км на \"Хемус\". Поетапно ще се издават строителни разрешителни и за останалите отсечки от трасето. В най-напреднал етап от провеждането и приключване на необходимите процедури били участъците от пътен възел \"Боаза\" до пътен възел \"Дерманци\" включително и от пътен възел \"Каленик\" до пътен възел \"Плевен\".      За трите участъка от края на пътен възел \"Плевен\" до път 1-5 Русе - Велико Търново \"Автомагистрали\" изготвя техническите проекти, които трябва да се представят по график в АПИ за преглед и одобрение. Провеждат се и процедурите по актуализация и одобрение на ПУП - Парцеларен план, по който ще се извършва отчуждаването на терените. Очаква се разрешението за строеж на трите участъка или на части от тях да се издаде в средата на 2020 година. Дружеството се похвали и с ремонтирани 10 големи съоръжения на автомагистралите \"Тракия\" и \"Хемус\" през тази година. Стойността на вложените средства от републиканския бюджет е близо 65.3 млн. лв. Агенция \"Пътна инфраструктура\" планира за 2020 г. да възложи ремонтни дейности на пет виадукта на АМ \"Хемус\" и на пет виадукта на АМ \"Тракия\".", "date": "2019.12.30", "title": "Усвояващата милиарди от държавата \"Автомагистрали\" ЕАД ще се преструктурира"}
{"url": "https://www.dnevnik.bg/evropa/2019/12/30/4010752_zaradi_silni_vetrove_sa_zatvoreni_pristanishta_v/", "text": "Заради бурни ветрове в Гърция, които на места достигат до 9-10 степен по скалата на Бофорт (със скорост между 76 и 102 км в час), продължават да са затворени пристанищата в Пирея, Рафина и Лаврио, съобщи българското Министерство на външните работи. За района на островите Егина, Саламина, Спецес, Идра, Порос, Агистри и Докос частично е разрешено плаването на \"кораби от закрит тип\". Не се изпълняват курсове по линиите Агия Марина - Неа Стира, Глифа - Агиокампос, Кавала - Тасос и Александруполис - Самотраки. Външното министерство препоръчва на българските граждани при планиране на пътуване в Гърция по море да контактуват предварително със съответната пристанищна администрация по избрания маршрут, да бъдат особено внимателни към състоянието на метеорологичната обстановка, както и да спазват стриктно конкретните указания на гръцките власти. Дежурен директен телефон: +30 210 67 48 107 Телефонен секретар и оператор: +30 210 67 48 105, +30 210 67 48 106 Дежурни телефони в извънработно време: +30 210 67 48 105, 106, 107 Мобилен телефон за спешни случаи: +30 693 70 96 220", "date": "2019.12.30", "title": "Заради силни ветрове са затворени пристанища в Гърция"}
{"url": "https://www.dnevnik.bg/biznes/2019/12/30/4010761_turcite_sa_uvelichili_nai-mnogo_putuvaniiata_si_do/", "text": "През ноември посещенията на чужденци в България са 609.7 хил., или с 6% повече в сравнение с ноември 2018 година, показват данните на Националния статистически институт. Увеличение има при всички цели: \"почивка и екскурзия\" - с 9.1%, \"други\" (вкл. гостувания и транзитни преминавания) - с 5.7%, и \"служебна\" - с 1.7%. Транзитните преминавания през страната са 27.5% (167.5 хил.) от всички посещения на чужденци в България. От общия брой чужденци, посетили България през месеца, делът на гражданите от Европейския съюз е 51.5%, или с 0.4% по-малко в сравнение със същия месец на предходната година. Намаляват посещенията на граждани от Австрия - с 5.8%, Гърция - с 5.7%, Холандия - с 1.8%, Румъния - с 1.3%, и други. Същевременно се увеличават посещенията на граждани от Великобритания - с 19.0%, Италия - с 13.6%, Германия - с 10.2%, Полша - със 7.9%, Франция - с 3.0%, и други. Посещенията на граждани от групата \"Други европейски страни\" нарастват с 13.6%, като най-голямо е увеличението на посещенията на граждани от Турция - с 25.1%. През ноември 2019 г. преобладава делът на посещенията с други цели - 47.3%, следвани от посещенията с цел почивка и екскурзия - 32.9%, и със служебна цел - 19.8%. Най-много посещения са направили гражданите от: Румъния - 128.5 хил., Турция - 109.6 хил., Гърция - 88.7 хил., Сърбия - 53.2 хил., Северна Македония - 45.6 хил., Украйна - 18.7 хил., Германия - 16.7 хил., Великобритания - 13.6 хил., Италия - 12.2 хил., Полша - 9.8 хил. Пътуванията на български граждани в чужбина през ноември 2019 г. са 438.3 хил., или с 2.8% над регистрираните през ноември 2018 година. Увеличение на пътуванията спрямо година по-рано има към: Австрия - с 12.6%, Германия - с 11.0%, Турция - с 4.5%, Северна Македония - с 3.8%, Сърбия - с 2.4%, Италия - с 1.1%, и други. Същевременно намаляват пътуванията на български граждани към: Русия - с 10.2%, Румъния - с 2.5%, Гърция - с 2.2%, и други. В сравнение с ноември 2018 г. e регистрирано увеличение по всички наблюдавани цели: \"почивка и екскурзия\" - със 7.5%, \"служебна\" - с 2.4%, и \"други\" - с 0.5%. Най-голям относителен дял от общия брой пътувания на български граждани в чужбина през ноември 2019 г. формират пътуванията с други цели (гостуване, обучение, посещение на културни и спортни мероприятия) - 45%, следвани от тези със служебна цел - 28.2%, и с цел почивка и екскурзия - 26.8% През ноември 2019 г. най-голям брой пътувания на български граждани са осъществени към: Турция - 127.4 хил., Гърция - 72.2 хил., Румъния - 39.7 хил., Сърбия - 33.9 хил., Германия - 24.3 хил., Северна Македония - 21.7 хил., Австрия - 17.2 хил., Италия - 16 хил., Великобритания- 13.8 хил., Испания - 10.3 хил. ", "date": "2019.12.30", "title": "Турците са увеличили най-много пътуванията си до България през ноември"}
{"url": "https://www.dnevnik.bg/analizi/2019/12/30/4010764_otstuplenie_pred_ruskiia_natisk_za_kamchiia_-_zaguba/", "text": "Официалните планове на Москва да превърне  комплекса в Камчия  в \"хуманитарен център\" - т.е. в изнесено разузнавателно звено от типа на това в Ниш - поставят българското правителство пред едно от най-важните решения, които са взимани от институциите ни през последните 30 години. В продължение на първата половина от тях - до приемането ни в НАТО и ЕС - в българското общество и държава се водеха ожесточени спорове за геополитическата идентичност на нашата страна. Лансираха се какви ли не визии и теории - за \"естествена неутралност\" на България между Изтока и Запада, за България като \"мост\" между Европа и Русия, обслужващ известните стратегически планове за Европа \"между Атлантика и Урал\" - т.е без присъствие на Америка, \"визии\" за \"снишаване\" - \"да видим какво ще стане\" и т.н. Утвърждаването на българския път като визия за цялостна принадлежност към европейската цивилизация и атлантическата система за сигурност дадоха възможност на България - при поредица от неразрешени и до днес вътрешни и международни проблеми на наследена зависимост - да реализира сериозен икономически растеж, да утвърди значими, макар и недостатъчни реформи в своята институционална система и да се интегрира в света на демократичните и заможни нации. Зад гърба си оставихме напълно реалната опасност да се свлечем до статут на страна - периферия на постсъветското пространство, на евразийската мизерия и несигурност. Със заплахата да допуснем превръщането на Камчия в изнесена на европейска и атлантическа територия разузнавателна база ние се свличаме обратно до статута на \"сива зона\" между Изтока и Запада, между гарантираната сигурност на атлантическия свят и ревизионистичната неоимперска амбиция за разорение и обратно приобщаване на България и Балканите към зоната на евразийската диктатура, конфликт и нищета. Нещо повече - ако отстъпим пред претенциите на Москва за Камчия, ние внасяме в българското общество разделение и конфликт, които окончателно ще осуетят възможността България да се стабилизира и развива като независима и цивилизована европейска държава. Пред очите ни и пред очите на българските институции се организира и нараства по размери и потенциал една нова пета колона на Москва, която все по-арогантно обслужва руските новоимперски интереси срещу националните интереси на България. Тези хора целенасочено обслужват евразийската имперска доктрина, утвърждаваща лъжата, че България е обедняла и съсипана благодарение на своето членство в ЕС и НАТО. За своите системни лъжи и разрушителна дейност те получават ордени от Кремъл, произнасят речи на покорство и благодарност, планират нови и нови оперативни мероприятия срещу българската национална идентичност и национален интерес. Български политици и олигарси обслужват монополните амбиции на Москва в енергетиката, от десетилетия осуетяват създаването на енергийни алтернативи на руския монопол. В България съществуват анклави като пристанище Росенец, които не се намират под контрола на българската държава. Държавно-олигархичните стратегии на Москва вихрят гигантска корупция в българската икономика и българската държава. Ако отстъпим пред руския натиск за разузнавателна база на Русия в Камчия, на територията на НАТО и ЕС, ние ще изгубим изцяло привилегията на своята защита от институциите на западния свят. Ще се превърнем в сива зона - \"черна дупка\", свличаща се към хаоса на Евразия. Ще изгубим правото да се определяме като независима държава - изобщо като държава. Ще останем аморфна територия, на която безчинстват местни и чужди олигарси, нямащи нищо общо нито с българската национална идентичност, нито с българския държавен проект - такъв, какъвто го познаваме от миналото. Имперските интереси на Русия са изцяло несъвместими с българския национален интерес. Тяхното обслужване от български граждани, политици и институции е предателство спрямо България!", "date": "2019.12.30", "title": "Отстъпление пред руския натиск за Камчия - загуба на независимостта"}
{"url": "https://www.dnevnik.bg/sviat/2019/12/30/4010787_novogodishni_konfeti_poletiaha_v_nju_iork/", "text": "Дни преди настъпването на новата година в Ню Йорк направиха традиционния \"тест на конфетите\" - малка част от конфетите, подготвени за празничната нощ, полетяха във въздуха, за да се прецени дали всичко е наред с тях. Очаква се, че на 31 декември на \"Таймс скуеър\" ще се съберат около един милион души. В последните мигове на старата година над тях ще се спусне огромна блестяща топка, покрита с 2688 кристални триъгълници, а в първите секунди на 2020 г. над главите на хората ще бъдат разпръстнати близо 1.4 тона разноцветни конфети. Сред тях ще има и листчета, на които са изписани пожелания от хора от цял свят. Видео: \"Ройтерс\"", "date": "2019.12.30", "title": "Новогодишни конфети полетяха в Ню Йорк"}
{"url": "https://www.dnevnik.bg/bulgaria/2019/12/30/4010770_bsp_shte_vnese_vot_na_nedoverie_kum_pravitelstvoto/", "text": "БСП ще внесе вот на недоверие към правителството на Бойко Борисов заради провала в управлението на околната среда и водите. Поводът - водната криза в Перник и мръсният въздух в цялата страна. Решението за внасяне на вота на недоверие е взето на извънредно заседание на Изпълнителното бюро тази сутрин. \"Дишаме рак и пием отрова. След десетгодишно управление посегнаха на въздуха и водата ни. Всички обяснения с природни причини са безпочвени, а прехвърлянето на отговорността на ВиК дружества, кметове и общински съветници са жалък опит за спасение на Бойко Борисов\", обяви лидерът на БСП Корнелия Нинова днес. Според нея случващото се в Перник е политика на корупция, некадърност и геноцид на Борисов, чиито изпълнители са министрите. \"Отговорността е не само политическа, но и наказателна. Някой трябва да поеме наказателната отговорност за случващото се в Перник\", каза още Нинова. БСП ще разговаря с всички политически сили за подкрепа при гласуване на вота на недоверие, тъй като за да е успешен той са нужни 121 гласа, а депутатите от левицата са 79. Социалистите обаче очаквали най-голяма подкрепа от гражданите. В отговор на думите на Бойко Борисов, че  БСП е свикнала да си има главен прокурор , Корнелия Нинова обяви, че е поискала среща с Иван Гешев по темата заради гражданите на Перник. Тя каза, че нейните срещи са публично известни, а Борисовите - задкулисни, в подкрепа на което припомни  записи от разговори от 2013 г. в къща му в Банкя с тогавашния ръководител на Софийската градска прокуратура Николай Кокинов . На тях се чува как Кокинов се обръща към Борисов по адрес на тогавашния главен прокурор Сотир Цацаров: \"Ти си го избра, не ми се подсмихвай!\".", "date": "2019.12.30", "title": "БСП ще внесе вот на недоверие към правителството заради водната криза в Перник"}
{"url": "https://www.dnevnik.bg/sport/2019/12/30/4010795_za_pruv_put_ot_10_godini_nju_inglund_peitriuts_shte/", "text": "Носителят на Супербоул \"Ню Инглънд пейтриътс\" ще участва в първия кръг на плейофите в Националната футболна лига (НФЛ) за пръв път от 10 сезона. Тимът, воден от куотърбека Том Брейди, допусна изненадваща загуба от \"Маями долфинс\" в последния ден от редовния сезон, която го изпрати в т.нар. уайлд кард кръг. \"Патриотите\" допуснаха поражение с 24:27, след като в последните секунди \"делфините\" отбелязаха тъчдаун. Победа на \"Пейтриътс\" щеше да остави тима втори в конференцията и така да му даде право да започне направо от втория кръг. Първите два тима в конференциите NFC и AFC не участват в първия кръг. \"Балтимор рейвънс\" (14 победи и две загуби) и \"Канзас сити чийфс\" (12 победи и четири загуби) обаче завършиха пред \"патриотите\". От въвеждането на \"уайлд кард\" кръга през 1970 г. само десет тима са започвали от първото стъпало в плейофите, за да стигнат до мача за титлата. От тях шест са печелили Супербоул. При последното си участие в първия кръг през сезон 2009-10 \"патриотите\" загубиха от \"Балтимор\" с 14:33. \"Не играхме, както можем, и в края това ни костваше победата. Направихме много грешки, лоши грешки. Имахме отличен шанс да почиваме една седмица, но не се възползвахме\", каза след срещата 42-годишният Брейди, който играе в своя 20-и сезон за \"патриотите\". На 5 януари \"Ню Инглънд\" ще бъде домакин на \"Тенеси тайтънс\" - отбор, който завърши шести в конференцията с баланс от девет победи и седем поражения.", "date": "2019.12.30", "title": "За пръв път от 10 години \"Ню Инглънд пейтриътс\" ще играе в първия кръг на плейофите"}
{"url": "https://www.dnevnik.bg/bulgaria/2019/12/30/4010794_kostov_glavniiat_prokuror_ivan_geshev_me_okleveti/", "text": "Главният прокурор на Република България ме оклеветява, че съм разрушил държавна институция заради личното ми отношение, основавайки се на клюка, което е очевидно недопустимо\", заяви бившият премиер (1997-2001 г.) Иван Костов пред БНТ. Той направи изказването в поискано право на отговор след  интервюто на новоизбрания главен прокурор  пред държавната телевизия преди две седмици. Тогава Иван Гешев намеси името на Костов, говорейки за въвеждането на механизъм за отстраняване на главния прокурор, като изрази мнение, че става дума за конкретен главен прокурор, който не се харесва или е неудобен. Той даде пример със ситуацията в Националната следствена служба (НСлС) по времето на Иван Костов като каза, че тогава Следствието е било ранено, защото Костов не харесвал тогавашния му шеф Бойко Рашков и целта е била той да не може да контролира следователите. \"Обвиненията на г-н Гешев, че съм унищожил или почти съм унищожил Следствието са неверни, защото институцията на Следствието е формирана от Конституцията и може да бъде прекратена или закрита само с нейното изменение. Като юрист, обвинителят ми следва да знае, че държавните институции не се унищожават - те се прекратяват или закриват и когато това се прави, активите им, функциите и структурите им отиват в други институции\", обясни Костов. Той се позова на текстове от Конституцията на България и Закона за съдебната власт, които показват, че НСлС никога не е била закривана или прекратявана. \"Защо отправя юридически несъстоятелни обвинения, ползвайки недопустим за поста му език, следва да отговори само главният прокурор\", добави Костов. Той изтъкна, че по Конституция при осъществяване на своите функции съдиите, прокурорите и следователите се подчиняват единствено на закона, т.е. \"следователите не се контролират или командват от никого\". Бившият премиер каза, че поема отговорност за реформата на правозащитните органи от 1998 г., с която се създадоха касационния и административния съд, въведе се триинстанционното производство, а на полицията бе възложено и участие в разследването на престъпления. Посочи, че целта е била независимостта на следователите, както и те да се фокусират върху сложните дела. Добави, че за последните 21 години никоя политическа сила на власт не промени така изградената организация на разследващите органи, а напротив разследващи функции бяха възложени и на други институции, например на данъчните и митнически инспектори. \"Надявам се зрителите на БНТ да разбират, че е нелепо и абсурдно за състоянието на Следствието да се вменява отговорност на премиер на страната за действията му отпреди 20 години. Новият главен прокурор следва да е наясно, че прокуратурата носи цялата неотменима отговорност за Следствието, защото преди 10 години, когато стана част от самата прокуратура, то загуби своята самостоятелност и бе оглавено от заместник главен прокурор\", каза Костов. Той отправи и препоръка към Иван Гешев: \"Щом е констатирал деквалификация на следователите, което беше последното му твърдение, да потърси конкретна отговорност за това от ръководителите на следствени отдели към окръжните прокуратури и от своя заместник. Или като ръководител да извърши кадрова и структурана оптимизация на самото Следствие\".", "date": "2019.12.30", "title": "Костов: Главният прокурор Иван Гешев ме оклеветява, основавайки се на клюка"}
{"url": "https://www.dnevnik.bg/biznes/2019/12/30/4010771_v_posledniia_mesec_na_godinata_menidjurite_sa_optimisti/", "text": "След не особено оптимистични месеци мениджърите през декември са настроени позитивно за компаниите, които управляват, сочат данните на Националния статистически институт. Според тях общият показател на бизнес климата през последния месец на годината се повишава с 0.9 пункта спрямо ноември в резултат на подобрение на показателите в промишлеността, строителството и сектора на услугите.  Съставният показател \"бизнес климат в промишлеността\" нараства с 0.7 пункта, което се дължи на благоприятните оценки на мениджърите за настоящото бизнес състояние на предприятията. Анкетата отчита и известно увеличение на осигуреността на производството с поръчки, което обаче не е съпроводено с повишени очаквания за производствената активност през следващите три месеца. Основните фактори, затрудняващи дейността на предприятията, остават свързани с недостига на работна сила и несигурната икономическа среда. По отношение на продажните цени в промишлеността очакванията на мениджърите са за запазване на тяхното равнище през следващите три месеца.  През декември съставният показател \"бизнес климат в строителството\" се увеличава с 2.6 пункта в резултат на подобрените оценки на строителните предприемачи за настоящото бизнес състояние на предприятията. По тяхно мнение получените нови поръчки през последния месец се запазват, но прогнозите за дейността през следващите три месеца се влошават. Недостигът на работна сила, несигурната икономическа среда и конкуренцията в бранша продължават да са основните проблеми, ограничаващи бизнеса в сектора. За продажните цени в строителството по-голяма част от мениджърите очакват те да останат без промяна през следващите три месеца.  Съставният показател \"бизнес климат в търговията на дребно\" запазва приблизително нивото си от предходния месец. Прогнозите на търговците на дребно както за обема на продажбите, така и за поръчките към доставчиците от външния пазар през следващите три месеца са благоприятни. Най-сериозните затруднения за дейността на предприятията остават конкуренцията в бранша, недостатъчното търсене и несигурната икономическа среда. По отношение на продажните цени преобладаващите очаквания на търговците са за запазване на тяхното равнище през следващите три месеца. През декември съставният показател \"бизнес климат в сектора на услугите\" се повишава с 0.9 пункта в резултат на по-благоприятните оценки и очаквания на мениджърите за бизнес състоянието на предприятията. По-оптимистични са и мненията им за търсенето на услуги през следващите три месеца. Конкуренцията в бранша, несигурната икономическа среда и недостигът на работна сила продължават да са основните пречки за развитието на бизнеса. За продажните цени в сектора мениджърите предвиждат те да останат без промяна през следващите три месеца. ", "date": "2019.12.30", "title": "В последния месец на годината мениджърите са оптимисти"}
{"url": "https://www.dnevnik.bg/bulgaria/2019/12/30/4010799_borisov_kum_nankov_do_svatbata_si_shte_stoish_v_pernik/", "text": "До сватбата си тук.\" С тези думи премиерът Бойко Борисов предупреди заместник-министъра на регионалното развитие и благоустройството Николай Нанков, че още месеци наред ще трябва да стои в Перник, за да участва в решаването на водната криза. В последната седмица двамата пътуваха няколко пъти из страната, като всеки път в публичните си изказвания Борисов не пропускаше да спомене, че Нанков смята да се жени. Ден преди Бъдни вечер в Михалково премиерът разказа, че сватбата ще се състои през май месец, а този понеделник при посещение в Перник премиерът предупреди заместник-министъра, че до щастливото събитие ще трябва да остане да помага в областния град. Нанков пък прие нареждането с усмивка и обеща при това положение да ускори сватбата. На живеещите в Перник обаче не им е до шеги и усмивки. Водната криза в града продължава повече от месец, а бързо решение на проблема не се вижда на хоризонта. Бедственото положение ще продължи поне до 28 януари, а дотогава усилията на местните власти и ВиК дружеството ще бъдат насочени основно в намирането на допълнителни водоизточници и подмяна на остаряла и проблемна инфраструктура. Предстои и  спешен ремонт на пречиствателната станция в града .", "date": "2019.12.30", "title": "Борисов към Нанков: До сватбата си ще стоиш в Перник"}
{"url": "https://www.dnevnik.bg/politika/2019/12/30/4010812_niama_da_ima_novi_ostavki_zaradi_vodnata_kriza_v/", "text": "ГЕРБ няма да подаде трета оставка заради водната криза. В последно време се получава така, че някои наши опоненти и заинтересовани среди правят така, че цялата вина да се припише на правителството, каза днес зам.-председателят на парламентарната група на партията Красимир Велчев, цитиран от агенция \"Фокус\". От думите му не се разбира кои две оставки има предвид, още повече че няма някой, напуснал поста си доброволно. Заради водната криза в Перник вече бяха отстранени  ръководителят на \"ВиК Перник\" Иван Витанов  и областният управител  Ирена Соколова , която беше сменена и като лидер на партията в града. Като потенциална щета за ГЕРБ може да се счита и загубеният кметски пост в Перник, като на балотажа кандидатът на БСП надделя над този на управляващите, борещ се за втори мандат. Иначе на протестите в Перник се искат още оставките на министъра на околната среда и водите Нено Димов, който обаче е от квотата на \"Обединени патриоти\" и по-точно ВМРО в кабинета, и на регионалния министър Петя Аврамова. Окръжната прокуратура в Перник  вече излезе с п остановление, че има достатъчно данни Специализираната прокуратура да започне разследване срещу тях за безстопанственост. До момента обаче официалната позиция на Главна прокуратура е, че за кризата с водата в Перник има разследване за безстопанственост срещу длъжностни лица от общинската и областната администрация. В Перник има режим на водата от 18 ноември, като от десет дни  тя се пуска само по 8 часа в денонощието . Заместник-председателят на парламентарната група на ГЕРБ вижда в атаката срещу правителството заради безводието в Перник сценарий, подобен на тези с кризата с боклука през 2013 година веднага след като Бойко Борисов стана кмет, протестите заради високите цени на тока, довели до подаване на оставка на предишния кабинет с премиер Борисов, и опита това да се повтори с недоволствата срещу цените на горивата от миналата година. \"Посещението на Нинова (в Преник - бел.авт.) за нас е нагло\", посочи още Велчев.  Лидерът на БСП беше в града вчера . Днес  от левицата обявиха , че ще искат вот на недоверие на правителството заради провала в управлението на околната среда и водите. \"Няма как да не ви направи впечатление за последните 30 години, само 4 ГЕРБ е управлявал Перник. Главният водопровод и пречиствателна станция 1, на която започваме ремонт, е строена 1954 г. Както каза Бойко Борисов, те са по-възрастни от него. Няма такава станция, която да има толкова дълъг живот\", повтори Красимир Велчев опорните точки, които Борисов не спира да вади при всеки повод. Според него, когато премиерът установи вина, той взима светкавични мерки. \"Борисов иска да върне проверката назад във времето и всеки, който е виновен, да си понесе последствията\", допълни Велчев. Той посочи, че когато предишният кмет на Перник Вяра Церовска от ГЕРБ е поела поста през 2014 година, е заварила 34 млн. лв. задължения, никаква документация и проекти за воден цикъл. \"Когато тя беше кмет, всичко е организирано и са осигурени 120 млн. Ако това беше направено в предишен мандат, нямаше да има проблеми с водата. Никога не сме бягали от отговорност, но не е честно, когато сме заварили такова положение и сме върнали 15 млн. лв. на държавата\", каза още Красимир Велчев.", "date": "2019.12.30", "title": "Няма да има нови оставки заради водната криза в Перник, обявиха от ГЕРБ"}
{"url": "https://www.dnevnik.bg/sviat/2019/12/30/4010804_protestite_v_cherna_gora_produljavat_sled_priziv_na/", "text": "Черногорската полиция разгони със сълзотворен газ протестиращи заради спорен закон, според критици и опозицията насочен срещу Сръбската православна църква. Това съобщиха \"Ройтерс\" и черногорското издание \"Вести\". На протести край столицата Подгорица имаше и четирима ранени полицаи, след като демонстранти ги замеряха с камъни. За кратко с дърво бе блокиран и пътят към главното летище. Сръбската православна църква, която е най-голямата в страната с 620 хил. жители, призова вярващите да се \"съберат в храмове, за да се молят... и да покажат, че няма да отстъпим пред черногорския режим\". Според  полицията  в Черна гора църквата подстрекава към насилие и свещениците ще бъдат държани отговорни за всеки следващ инцидент. Причина за недоволството стана закон, според който религиозните общности трябва да представят доказателства за собственост върху имуществото си преди 1918 г. Тогава страната става част от Кралството на сърби, хървати и словенци, станало след десетилетие Кралство Югославия. Ако съответните общности не могат да представят доказателства, държавата ще изземе собствеността им. Руската патриаршия: В Черна гора е като в Украйна Властите в Подгорица отричат атаката да е срещу СПЦ, към която спадат повечето жители на Черна гора. Опозиционният Демократичен фронт, просръбски и проруски ориентиран, обаче твърди, че законът носи облаги единствено на Черногорската православна църква, обявила се за автокефална през 1993 г., но непризната от другите православни църкви. ДФ обвинява Запада, че не реагира строго на действията на страната, защото е част от НАТО и защото президентът Мило Джуканович е добре приет в Брюксел. При гласуването на закона миналата седмица  се стигна до напрежение в парламента , а опозиционни депутати бяха арестувани. Руската православна църква също се застъпи за СПЦ. На сайта си Московската патриаршия  нарича закона  циничен удар по църквата, поддържащ разкола в православния свят, и сравнява ситуацията в Черна гора с тази в Украйна ( формирането на нова църква там  доведе до прекъсване на общението между Москва и  Вселенската патриаршия ). \"И в двете страни са приети дискриминационни закони, заложили юридическата основа за изземане на храмове, манастири и земя от църквата\", се обяснява в позицията. Освен това \"разколници с поддръжката на властите от много години се опитват да овладеят храмове на каноничната църква - също както в Украйна\".", "date": "2019.12.30", "title": "Протестите в Черна гора продължават след призив на Сръбската православна църква"}
{"url": "https://www.dnevnik.bg/v_pamet/2019/12/30/4010813_pochina_prof_dragomir_draganov/", "text": "На 71 години почина преподавателят в Софийския университет и бивш депутат проф. д-р Драгомир Драганов, съобщи БТА. Драганов беше народен представител в Седмото Велико народно събрание и в 38-ото Народно събрание, където бе зам.-председател на парламентарната група на Евролевицата. До 2014 г. той преподаваше история в Софийския университет \"Св. Климент Охридски\", където от 1974 г. насам последователно е асистент, доцент и професор в Катедрата по нова и съвременна история. През 1980-1983 г. е преподавател по история на славянските народи в Мадридския автономен университет в Испания.", "date": "2019.12.30", "title": "Почина проф. Драгомир Драганов"}
{"url": "https://www.dnevnik.bg/bulgaria/2019/12/30/4010805_direktor_v_stomana_industri_prez_noemvri_ni_spriaha/", "text": "Промишлената вода за  \"Стомана\"  от язовир \"Студена\" е спряна от началото на ноември със заповед на министъра на околната среда\", заяви пред \"Нова телевизия\" Константин Стаменов, един от директорите на \"Стомана индъстри\" АД . \"Ние сме на ограничителен режим както за питейна, така и за промишлена вода. Промишлената ни вода от язовир \"Студена\" е спряна\", подчерта той. След въвеждането на режима на водата в Перник се появиха спекулации дали местното предприятие за стомана е отклонявало количества. До въвеждането на режим в \"Стомана\" Перник е ползвана вода за промишлени нужди от яз. \"Студена\" и от река Струма. В края на ноември екоминистерството  разпореди спиране на използването за промишлени нужди на вода  от важните за питейното снабдяване язовири с обем под 50%. Тогава след проверка на място ведомството съобщи, че савакът, през който се подава вода за двете промишлени предприятия в града - \"Стомана индъстри\" и \"Топлофикация - Перник\", е затворен и запечатан и в момента на проверката не се е подавала вода за промишлени нужди.", "date": "2019.12.30", "title": "Директор в \"Стомана индъстри\": През ноември ни спряха водата от язовир \"Студена\""}
{"url": "https://www.dnevnik.bg/biznes/2019/12/30/4010800_vuzlojenite_obshtestveni_poruchki_sa_za_dvoino_poveche/", "text": "Почти са се удвоили възложените от държавни структури обществени поръчки през 2019 г., показва справка към 30 декември в Агенцията за обществени поръчки. Сключените договори надхвърлят 15.7 млрд. лв. без ДДС при 9.4 млрд. лв. за същия период на миналата година. В същото време броят на споразуменията остава почти без промяна - около 23 хиляди, съобщава  \"Капитал\" .  Изданието посочва, че високата стойност в голяма степен се дължи на проекта \"Турски поток\" през България, за което \"Булгартрансгаз\" се договори със саудитския консорциум Arkad срещу 2.15 млрд. лева. Принос за високия резултат при сключените договори имат още Агенция \"Пътна инфраструктура\" и Националната компания \"Железопътна инфраструктура\". В класацията не влиза покупката на бойни самолети за над 2 млрд. лв., тъй като тя стана по специална процедура, както и предоставените директно от държавния бюджет стотици милиони на държавната компания \"Автомагистрали\" за строителството на магистрала \"Хемус\". Общо 6 ведомства формират по-голямата част от общата сума - \"Булгартрансгаз\", пътната агенция, Национална компания \"Железопътна инфраструктура\", Електроенергийният системен оператор, Министерството на отбраната и проектната компания за газовата връзка с Гърция - Ай Си Джи Би. Договорите, които са подписали тези структури през 2019 г., са за почти 7.7 млрд. лева. Пътната агенция е сключила общо 154 контракта за над 1.9 млрд. лв., което е над три пъти повече от резултата за 2018 г., който беше 534 млн. лева.  Най-големият единичен търг за годината е на здравното министерство. По него предстои да бъдат разпределени над 1 млрд. лв. за доставката на противотуморни лекарства в следващите две години.  В топ 3 на възложителите влиза и Столичната община с конкурса си за сметопочистване в следващите 5 години. Предвидение за него 363 млн. лв.  предстои да бъдат дадени на фирми  на братя Домусчиеви и Румен Гайтански-Вълка.", "date": "2019.12.30", "title": "Възложените обществени поръчки са за двойно повече пари през 2019 г."}
{"url": "https://www.dnevnik.bg/razvlechenie/2019/12/30/4010816_stotici_moskovchani_kupiha_podaruci_za_jivotnite_v/", "text": "Стотици московчани и гости на града се включиха в специалната коледна акция на зоопарка в руската столица и купиха подаръци на животните. Вече над 450 души са дарили различни играчки, а в знак на благодарност от управата на зоологическата градина са им позволили да се радват на животните, без да плащат за вход. Ден преди края на акцията от зоопарка разпространиха кадри, на които се вижда как част от обитателите разглеждат новите си придобивки. Практиката животните в зоопарковете да получават специални изненади за празниците е разпространена на много места по света, но в повечето случаи подаръците се осигуряват от работещите там, а не от посетителите.", "date": "2019.12.30", "title": "Стотици московчани купиха подаръци за животните в зоопарка"}
{"url": "https://www.dnevnik.bg/sport/2019/12/30/4010819_porednata_istoricheska_nosht_za_lebron_djeims_v_nba/", "text": "С впечатляващите 13 асистенции в мача с \"Далас маверикс\" Леброн Джеймс достигна внушителния брой от 9000 в кариерата си в Националната баскетболна асоциация (НБА). Звездата на \"Лос Анджелис лейкърс\" записа \"дабъл-дабъл\", отбелязвайки и 13 точки при успеха със 108:95. С него \"езерняците\" запазиха първото си място в Западната конференция. Джеймс е едва деветият играч с 9000 или повече асистенции, като от действащите баскетболисти единствен пред него е Крис Пол (седми с 9389). Лидер е Джон Стоктън с 15 806. Джеймс е и единственият баскетболист, който е в топ 10 по асистенции и отбелязани точки. Във вечната ранглиста на реализаторите той е четвърти с 33 347 точки. В кариерата си Джеймс има и над 9000 борби.", "date": "2019.12.30", "title": "Поредната историческа нощ за Леброн Джеймс в НБА"}
{"url": "https://www.dnevnik.bg/sviat/2019/12/30/4010808_madrid_poiska_osuden_katalunski_separatist_da/", "text": "Юридическият отдел към испанското Министерство на правосъдието поиска бившият вицепремиер на Каталуня Ориол Жункерас да бъде освободен временно, за да заеме евродепутатското си място в Брюксел, пише в. \"Ел паис\". Позицията на институцията следва решението на Съда на ЕС от миналата седмица, според което  Жункерас има право на евродепутатски имунитет  - ползва се с него, защото е член на Европарламента, макар да не е бил в състояние да заеме мястото си. Тя обаче е в конфликт със становището на прокуратурата, която се обяви против мярката, позволяваща на Жункерас да заеме евродепутатското си място, обяснява \"Ел конфиденсиал\". Бившият вицепремиер и лидер на Републиканската левица на Каталуня (ERC), коалиционен партньор в кабинета на уволнения каталунски премиер Карлес Пучдемон,  бе осъден през октомври на 13 години затвор  заради кампанията за отцепване на автономната област от Испания. Върховният съд (който в близките седмици трябва да реши дали Жункерас да бъде освободен) също така трябва да поиска от парламента да свали имунитета му, заявяват юридическите експерти. Според базираното в Барселона издание \"Ла вангуардия\" от становището следва, че Жункерас би трябвало да може да посещава заседанията на Европарламента, докато решението за имунитета му не бъде взето. Според \"Ройтерс\" днешната позиция се смята за \"жест на добра воля, докато Социалистическата партия търси подкрепа, за да състави правителство\". В момент, когато текат преговорите за новия мандат на социалиста Педро Санчес и в тях участва и ERC на Жункерас, юридическият отдел към правосъдното министерство предлага формула, която по принцип да позволи лидерът да остане в затвора, но отваря вратичка за възможността той да присъства на заседанията на Европарламента чрез отделни и конкретни разрешения, пише \"Ел конфиденсиал\".", "date": "2019.12.30", "title": "Мадрид поиска осъден каталунски сепаратист да присъства на заседанията на Европарламента"}
{"url": "https://www.dnevnik.bg/ot_vas/novini_ot_vas/2019/12/30/4008853_kolednite_bazari_vuv_frankfurt_ii_chast/", "text": "Освен за ядене има и много места за подаръци", "date": "2019.12.30", "title": "Коледните базари във Франкфурт (II част)"}
{"url": "https://www.dnevnik.bg/gradska_sreda/2019/12/30/4010943_stolichnata_obshtina_shte_mie_22_puti_mesechno_ulicite/", "text": "Улиците на София ще се мият за 85.2 милиона лева през следващата година, което е увеличение с 6.7 милиона спрямо сегашната. Това обяви зам.-кметът по екологията Йоана Христова на сесията на Столичния общински съвет (СОС). С автоцистерна с дюзи ще бъдат мити всички улици 24 пъти годишно, което е 83% увеличение. С маркуч ще бъдат мити 4 пъти годишно улиците с масов градски транспорт, както и вътрешнокварталните улици, велоалеи и тротоари. Столичната община планира през периода март - ноември 22 пъти месечно машинно да се метат уличните платна, площади и тротоари. Общата им площ ще е 423 898 дка, което е със 7% повече от тази година. СОС прие представената план-сметка за 2020 г. за почистването на града, която е в размер на 217.166 милиона лева. От тях за събиране на битови отпадъци се предвиждат 67 милиона лева, което е с 4 милиона повече от тази година. Увеличените пари са, защото се очаква с 15 000 тона по-голямо количество смет. За събиране на едрогабаритни отпадъци се отделят 1 милион лева, е записано в план-сметката. Според независимия общински съветник Борис Бонев липсва конкретика защо се предвижда 9 пъти повече ръчно метене от машинно в столицата. \"Защото паркираните коли по улиците и тротоарите пречат за почистването им с машини\", обясни зам.-кметът Христова.", "date": "2019.12.30", "title": "Столичната община ще мие 22 пъти месечно улиците от март до ноември"}
{"url": "https://www.dnevnik.bg/bulgaria/2019/12/30/4010952_durjavata_otpusna_izvunredno_30_mln_leva_na_pernik_za/", "text": "Правителство отпуска извънредно 30 млн. лева по сметките на община Перник, като с тези пари ще се извършат редица ремонти по канализационната мрежа на града. Това обяви премиерът Бойко Борисов след среща в Министерския съвет на премиера Бойко Борисов с кмета на Перник Станислав Владимиров. Министърът на икономиката Емил Караниколов каза от своя страна, че до края на януари водният режим в града може да бъде отменен. Министър-председателят уточни, че всички документи за отпускането на парите са готови, Министерският съвет е приел постановлението и средствата ще бъдат отпуснати още утре. Така по думите му до момента държавата е дала около 35 млн. лева за справяне с кризата в Перник. Градът е на воден режим от средата на ноември. Борисов обясни, че вече има изготвен план с най-важните неща, които трябва да бъдат свършени. Сред тях са изграждането на нов магистрален водопровод, както и ремонт на пречиствателните станции и водопроводната канализация на града. Премиерът не посочи кога трябва да приключат тези дейности, въпреки че по-рано днес Караниколов прогнозира, че  най-тежкият период за жителите на Перник ще бъде в следващите 20 дни  заради очакване на мътни води в язовир \"Студена\" вследствие на намалелия му обем и очакваното увеличаване на притока към водоема. Днес  Борисов беше в Перник , като използва момента да критикува лидера на БСП Корнелия Нинова, която обяви, че ще подаде сигнал до прокуратурата за водната криза. Той обяви, че няма контакт с главния прокурор Иван Гешев, но левицата била свикнала \"да си има главен прокурор\". Нинова от своя страна отговори, че ще поиска  вот на недоверие  към правителството заради проблемите на Перник. Последва и коментар на екоминистъра Нено Димов, който обвини лидера на БСП, че  разпространява фалшиви новини . Борисов каза още, че от днес МВР прави проверка на всички ВиК дружества в страната. Извънредната пресконференция в Министерския съвет завърши и със съвет на премиера към вътрешния министър Младен Маринов. \"Ти отивай да арестуваш\", обърна се Борисов към Маринов. Кметът на Перник каза от своя страна, че в началото на следващата година започва голям проект, с който трябва да се решат подобен тип проблеми и градът вече да не изпада във водна криза. Той е на стойност 120 млн. лева, като парите ще дойдат по европейска програма. \"Така ще имаме чисто нови пречиствателни станции и чисто нови довеждащи водопроводи, както и цялостна подмяна на канализационната мрежа на Перник\", добави Станислав Владимиров.", "date": "2019.12.30", "title": "Правителството отпусна извънредно 30 млн. лева на Перник за справяне с водната криза"}
{"url": "https://www.dnevnik.bg/sport/2019/12/30/4010822_fotogaleriia_krasota_i_iziashtestvo_v_purvoto/", "text": "На 29 декември беше поставено началото на 68-ия турнир \"Четирите шанци\" - най-престижната надпревара в рамките на Световната купа по ски скокове. Традиционно най-добрите състезатели мерят сили на шанците в Оберстдорф, Гармиш-Партенкирхен, Инсбрук и Бишофсхофен.", "date": "2019.12.30", "title": "Фотогалерия: Красота и изящество в първото състезание от \"Четирите шанци\""}
{"url": "https://www.dnevnik.bg/sviat/2019/12/30/4010926_poverie_za_zachevane_uvelichi_100_puti_kitaiskite/", "text": "През 2013 г. китайците, посетили Мурманска област, са 167 души, през 2016-а - 3100. Отиващата си 2019 г. отбелязва значително повече - близо 16 хил. Има обяснение в интереса към града зад Северния полярен кръг. Азиатските пътешественици откриват, че това е място, от което може да се наблюдава северното сияние. А с него са свързани и някои поверия - например, че заченатото под него дете ще е момче, разказва електронното издание  \"Медуза\" . В репортаж от Мурманск, в който се разказва за промяната в живота на съседния на Финландия Колски полуостров, служител на летище \"Шереметиево\" в Москва обяснява, че макар азиатските (предимно китайски) туристи да посещават редица градове извън столицата, в последно време към тъкмо към това населено място е насочен истински поток. Сривът на рублата подпомогна туризма. Това се забелязва и в Мурманск, успял да се приспособи към наплива. На летището му обявленията звучат не само на английски, но и на китайски. Автобуси чакат група малайзийски туристи на улицата, екскурзоводът ги поема от залата за пристигащи. Азиатците са помощ за услугите, свързани с превози; ако не бяха група, биха си извикали такси, защото тези гости не предпочитат руския обществен транспорт, пише \"Медуза\". Междувременно, тъй като това занимание е нощно, туристите се запознават с Мурманск и околностите и индустрията се адаптира към това. Увеличават се хостелите и хотелите, пълни са и ресторантите; някои са въвели ограничения за групи от Азия, тъй като местни клиенти се оплакват, че вече е трудно дори да си запазиш маса. Чие е това \"поверие\" На пръв поглед е трудно да се разбере какво биха търсили китайците и други от Далечния изток в северозападните покрайнини на Русия. Там няма много забележителности - градът е основан едва през 1916 г. Но освен да снимат врабчета и гълъби или къщите - образци на сталинистката архитектура с рушаща се мазилка, те се интересуват основно от друго и то не е нито архитектурата, нито дори природата. Те искат да видят северното сияние и според екскурзовода Дмитрий Дунаев свързват с него три основни поверия, а много от гостите са убедени в истинността им. \"Имат три легенди, обяснява той. Най-простата е, че човек, който види сияние, ще е щастлив в продължение на година или дори през целия си живот. Но главните са свързани с раждането на дете. Смята се, че ако се зачене под северно сияние, задължително ще се роди момче. Или просто, че такова дете ще е щастливо.\" Как обаче в Югоизточна Азия може да се появи такова поверие, след като там сиянието е рядкост? Според Дунаев има отговор. \"Когато през 1920 г. строили жп линията до Мурманск, там работили китайци, даже е имало своеобразен \"Чайнатаун\", там са могли да видят сиянието.\" Тази версия обаче е само негова; бизнесмен, представен като Алексей и работещ във фирма собственик на един от най-известните мурмански хотели, обяснява, че когато бил в Китай, чул, че в манастира \"Шаолин\" монасите понякога също го виждат. При това поверието е разпространено не само в Китай, но и в Япония - много японци пътуват до Аляска (но почти никога до Мурманск според Дунаев). Представители на туристически фирми смятат друго - \"легендата\" е измислена от колегите туроператори от Скандинавския полуостров или от самия Китай. Русия според тази версия е спечелила случайно от разпространението на историята, след като потокът от желаещи да видят сиянието първоначално е бил насочен към Финландия, Норвегия, Гренландия и Исландия. Любов Трифонова, фотограф, добавя, че митът се поддържа не само от туристическата индустрия: в момента например в Мурманск се снима китайско-руският сериал \"Северното сияние на любовта\". Остават обаче мнозина сред богатите китайски, тайландски, малайзийски и индонезийски туристи, които предпочитат скандинавските страни. Средната заплата в Китай вече е по-висока, отколкото в Русия. Туристите се водят на определени точки в околностите на града (чиито светлини правят невъзможно да се наблюдава феноменът). Казва им се, че ако дойдат на тях два или три пъти вместо един, шансът да видят северно сияние нараства. За онези, които не успеят да го направят, шегува се екскурзоводът Дунаев, понякога е в сила и простият съвет. В ресторанти в Мурманск срещата с него също е възможна, тъй като там се предлага коктейл \"Северно сияние\", водка с шампанско, казва той.", "date": "2019.12.30", "title": "Поверие за зачеване увеличи 100 пъти китайските туристи в руски град"}
{"url": "https://www.dnevnik.bg/evropa/2019/12/30/4010835_kolko_struva_izdrujkata_na_student_v_germaniia/", "text": "                         Средно с по 918 евро месечно разполагат следващите в Германия по данни на студентските организации. Ето за какво отиват парите на студентите: Наем Наемът е най-голямото перо от студентския бюджет. Размерът му обаче зависи от населеното място и типа жилище. Цвети и Теди следват в Мюнхен. Баварската столица е известна с високите си наеми и недостатъчните общежития. Цвети все пак успява да получи стая в държавно общежитие, за която плаща 320 евро на месец. Теди няма този късмет и трябва да наеме частно жилище, което дели със съквартирантка. За стаята си тя плаща 650 евро на месец. Иван и Кристиян са студенти в съседната провинция – Баден-Вюртемберг. В столицата на провинцията - Щутгарт, наемите са по-ниски в сравнение с разположения на около 200 километра Мюнхен. За студентско общежитие Кристиян плаща 280 евро месечно. Самостоятелният апартамент, в какъвто живее Иван, струва повече – цената е от около 400 евро на месец. В Тюбинген, който също се намира в провинция Баден-Вюртенберг, единична стая в общежитие може да се намери за 255 евро. Иван разказва, че в Щутгарт цените в общежитията започват от толкова и достигат до 400 евро на стая на месец. Мина и Кирил са избрали да следват в милионния град Кьолн, който се намира в най-многолюдната германска провинция Северен Рейн-Вестфалия. Наемът за стая в общежитие при тях е 380 евро, горе-долу толкова струва и стая в жилище от типа съвместна квартира (WG). На изток цените са по-ниски. Частно жилище за един човек в Лайпциг може да се намери и за под 300 евро. Малко по-скъпи, но далеч по-изгодни от градове като Мюнхен и Щутгарт, са жилищата в Берлин. Столицата е най-многолюдният град в Германия, както и градът с най-много студенти. Албена следва там и плаща 240 евро наем за стая във WG. Транспорт Разходите за транспорт зависят от конкретната провинция, в която се намира университетът. Мюнстер, където следва Павел, както и Кьолн, се намират в провинция Северен-Рейн Вестфалия. Таксата за университета при тях включва и семестриална карта за обществения транспорт в цялата провинция. Подобни са условията и в Берлин. В Кьолн университетът струва 273 евро на семестър, в Мюнстер – 294, а в Берлин - 320 евро. Връщаме се при Теди и Цвети в Мюнхен. Въпреки че следват различни специалности, семестриалната такса и на двете е около 120 евро. Голямата разлика в цената с останалите университети се дължи на това, че таксата не включва пълен достъп до градския транспорт. Тя дава право за ползване на транспорт само през уикендите и след 18:00 в делничните дни. Повечето студенти избират да доплатят 195.70 евро на семестър и да ползват градския транспорт целодневно. В Щутгарт условията за ползването на градския транспорт са сходни с тези в Мюнхен, но доплащането към основната такса от близо 190 евро на семестър е малко повече – 207 евро. В съседните Манхайм и Тюбинген Мартин и Силвия също доплащат, за да могат да пътуват по всяко време. Той - 170 евро, а тя – 157 евро. Семестриалната такса в Манхайм е 174.90, а в Тюбинген – 157 евро. Храна Разходите за храна, разбира се, са относителни. Някои предпочитат да се хранят основно навън, други вкъщи. Някои са на специални диети, други обичат скъпи ресторанти, трети избират бързата храна. Студентите в Германия могат да се възползват от мензите в университета. Един обяд в мензите тръгва от 2 евро и стига 5-6 евро. В Кьолн например той включва малка салата, основно ястие и десерт и струва 2.50 евро. Относно пазаруването всички са единодушни: седмичното студентско пазаруване излиза между 30 и 50 евро. Вечер с приятели Студентският и нощният живот вървят ръка за ръка и в Германия. Билетите за кино са около 10 евро навсякъде. Албена споделя, че в Берлин за посещение на театър, опера или балет могат да се намерят билети за по 15 евро, но повечето са далеч по-скъпи. В цяла Германия едно излизане вечер с приятели може да струва между 20 и 60 евро в зависимост от избрания ресторант, бар или клуб, броя питиета, дали студентът е пушач или не, както и дали ще избере да се прибере с такси. Цените по заведенията са пряко свързани и със стандарта на живот. Мюнхен и Франкфурт са първенци по този показател. Голяма част от студентите избягват такситата. Цвети разказва, че тарифата им в Мюнхен е минимум 20 евро. Теди допълва, че повечето млади хора избират алтернативи като \"Юбер\" или \"ДрайвНау\" – автомобили, които подобно на \"Спарк\" в България се споделят от гражданите. Цената им започва от 25 цента на минута. Подобно на повечето големи градове, и Мюнхен предлага нощен градски транспорт. Животът на студентите в Германия не е евтин, но те имат възможността да работят по време на следването си (Werkstudenten) или да кандидатстват за стипендии.", "date": "2019.12.30", "title": "Колко струва издръжката на студент в Германия"}
{"url": "https://www.dnevnik.bg/sviat/2019/12/30/4010964_somaliia_obvini_chujda_durjava_za_atentata_s_nai-malko/", "text": "Сомалия заяви, че неназована страна е помогнала да бъде планиран съботният бомбен атентат в Могадишу, при който бяха убити най-малко 90 души, и добави, че ще разследва нападението с помощта на чужда разузнавателна служба, предаде \"Ройтерс\". \"Чужда страна е планирала масовото убийство на сомалийци в Могадишу на 28 декември 2019 г.\", се казва в публикация в \"Туитър\" от днес на Националната служба за разузнаване и сигурност (НСРС) на Сомалия. НСРС заяви, че при разследването си ще ползва помощ от неназована чужда разузнавателна организация. Никой не е поел отговорност за нападението, което беше извършено на натоварен контролен пункт в Северозападно Могадишу. Кметът на сомалийската столица Омар Мухамуд обаче обвини свързаната с \"Ал Каида\" ислямистка групировка \"Аш Шабаб\". Групировката често извършва бомбени атентати, за да разклаща устоите на централното правителство в Сомалия, което се ползва с подкрепата на ООН и мироопазваща мисия на Африканския съюз. Нападението с най-голям брой жертви, за което са обвинявани \"Аш Шабаб\", беше през 2017 г., когато камион бомба се взриви до бензиновоз в Могадишу, при което загинаха близо 600 души. През последните години Сомалия се превърна в арена на военно и дипломатическо съперничество между Турция и Катар от една страна и Саудитска Арабия и Обединените арабски емирства от друга, отбелязва \"Ройтерс\". /БТА", "date": "2019.12.30", "title": "Сомалия обвини \"чужда държава\" за атентата с най-малко 90 жертви"}
{"url": "https://www.dnevnik.bg/analizi/2019/12/30/4010953_vlastta_se_razmurdva_edva_kogato_lusne_dunoto/", "text": "                         Знаем как ще спасят Перник. Както спасяват цяла България. В Перник трябваше да настъпи бедствено положение, за да се размърдат. Ето, че аварийният план влезе в действие. Но ще реши ли той всички проблеми? В първите дни на 2020 година перничани може да излязат на жълтите павета в София, за да протестират срещу хала, който им докара властта. На тези павета преди тях протестираха медицинските сестри – заради лошите условия на труд и обидни заплати. Там протестираха граждани и правозащитници – срещу избора на Иван Гешев за главен прокурор и завладяната държава. На жълтите павета протестираха и майките на деца с увреждания – защото властта от години се прави, че ги няма. Всеки протест – сам за себе си. Така ще бъде и сега. Софиянци няма да пътуват до Перник заради безводието. Перничани няма да подкрепят протести в столицата заради мръсния въздух, макар хиляди да пътуват всяка сутрин до работните си места в София. Случващото се в Перник е подобаваща метафора на стабилността в България – такава, каквато ни я рисуват ГЕРБ и нейните импресионисти. Властта се размърдва едва когато лъсне дъното. Ако не беше лъснало дъното на язовир \"Студена\" и Перник да се уреди с воден режим от 18 ноември, а от 21 декември и с бедствено положение, водата щеше все така да се губи по старите тръби, да се отклонява и разхищава. Всичко щеше да продължи да се случва със съдействието на местното ВиК, на областния управител, на кмета, на екоминистъра, който разписва графиците за ползване на водата от \"Студена\", на регионалния министър – комуто е известно състоянието на водопреносната мрежа. Но природата реши друго – валежите не оправдаха политическите надежди и климатичните промени се оказаха враг на стабилността. Дъното лъсна. И само за десетина дни властта обеща да направи за Перник това, което не направи толкова години – нито за Перник, нито за други селища с трайно безводие в България. Обеща това: подмяна на близо 70 км водопроводна мрежа в рамките на града, изместване на трасе, ремонт на старата пречиствателна станция, изпомпване на вода от карстови извори – и доставки на минерална вода, осигурени безвъзмездно за перничани. И ето, аварийният план за Перник влезе в сила. Още днес започна работата по алтернативното трасе. Но дали всички обещания наистина ще бъдат изпълнени? Все пак отпускането на публични средства минава през проекти, обществени поръчки, а тези процедури отнемат време. Почти всекидневните визити на управляващи в Перник тези дни обаче създават холограма на власт, която вибрира на едни и същи честоти с гражданите и работи \"на ползу роду\", вместо да преяжда с пържоли по празниците. \"На практика правим водопроводна система в движение\", казва премиерът Борисов, инспектирал тези дни Перник с джипа, ръсейки заповеди на министър и работници, и всичко това онагледено чрез любимия му комуникационен канал \"Фейсбук\". Спрат ли и за миг да говорят Борисов, зам.-министърът на регионалното развитие и благоустройство Николай Нанков, министърът на икономиката Емил Караниколов – също включен в \"отряда за бързо реагиране\", дъното (на язовира) лъсва. Същото прави и кметът на София Йорданка Фандъкова, излизайки на \"инспекции\". Последната за тази година е по спирки от третата линия на метрото, която ще се пуска през пролетта. Със сигурност ще има и други инспекции, обилно гарнирани със снимки. Метрото винаги е позитивна новина на фона на мръсния въздух, който трови столичани и цапа имиджа на Столичната община. Дъното на борбата за чист въздух в София лъсна. А Фандъкова нека си инспектира монтирането на първите филтри за комини, чиято единична цена с доставка и монтаж е 3950 лева. Безплатен обяд няма. Всички тези дейности – пътувания и обещания за нова водопроводна мрежа на Перник, които надхвърлят 80 милиона лева, се финансират от държавния бюджет, т.е. за сметка на данъкоплатците. Макар подмяната и реконструкцията на ВиК-мрежата да е работа на местната власт, а водните цикли да се финансират от оперативна програма \"Околна среда\" на ЕС и скромно съфинансиране от съответната община. Средствата, които би трябвало да се извадят за Перник от държавния бюджет, не са планирани. Ако възникне кризисна ситуация в друго населено място, например в Ботевград, където също лъсва дъното на язовир, Борисов пак ли ще действа като при пожар – с пари на данъкоплатците ще потушава \"видимите резултати\" от управленските политики? Огромните загуби на вода по ВиК мрежата в България – над 1,5 пъти по-големи от средните за ЕС – се плащат от потребителите. Според данни на националната статистика през 2018 година общите загуби на вода се оценяват на близо половин милиард кубика или 56.4% от подадената вода (56.8% за 2017 година). Преобладаващата част от тях са при транспорта на водата, като през 2018 г. те се оценяват на 425.6 млн. куб. м. В същото време европейска директива може да задължи страните от ЕС да сведат загубите до 23% – цел, невъзможна за постигане от България предвид сегашното състояние на ВиК-мрежата и демографските прогнози. И това в държава, която е осма в ЕС по възобновяеми пресни водни ресурси. Бедственото положение в Перник е резултат от години управленско бездействие, гарнирано с уверенията на регионални министри като Лиляна Павлова и Николай Нанков как перничани ще получават без проблем вода от \"Студена\". Първите действия на главния прокурор Иван Гешев обаче не оставят съмнение къде ще се търсят виновниците – сред \"бушоните\". Разследването за водната криза в Перник се води \"срещу длъжностни лица от общинската и областната администрация за безстопанственост на водопреносната мрежа в Перник и язовир. \"Студена\" в периода 2017 - 2019 година\". Дъното е лъснало, но министрите могат да обядват спокойно. Борисов знае какво да прави при пожар.", "date": "2019.12.30", "title": "Властта се размърдва едва когато лъсне дъното"}
{"url": "https://www.dnevnik.bg/sport/2019/12/30/4010986_ivailo_petev_produljava_karierata_si_v_polsha/", "text": "Ивайло Петев продължава кариерата си в Полша, където поема елитния \"Ягелония\" (Бялисток), съобщиха от клуба. Българският треньор е подписал за година и половина с тима, който в момента заема девето място в Екстракласа. След 20 кръга \"Ягелония\" има 29 точки, като има осем победи, пет равенства и седем поражения. Тимът загуби три пъти в последните си четири срещи, което доведе и до уволнението на предишния треньор Иренеуш Мамрот. Целта на \"Ягелония\" е да влезе в първата осмица, която участва в шампионския плейоф, а според правилата на Екстракласа след изиграване на редовния сезон точките се делят на две, което намалява драстично разликите и прави интригата по-голяма. През миналия сезон червено-жълтите завършиха пети и заради по-лоша голова разлика пропуснаха да играят в Лига Европа.   Това е пети чуждестранен отбор в кариерата на 44-годишния Петев. Той водеше АЕЛ (Лимасол) и \"Омония\" (Никозия) в Кипър, хърватския \"Динамо\" (Загреб), както и \"Ал-Кадисия\" в Саудитска Арабия. В България Петев изведе \"Лудогорец\" до първите му две титли и общо четири трофея, а между 2014 и 2016 г. водеше националния тим на България.", "date": "2019.12.30", "title": "Ивайло Петев продължава кариерата си в Полша"}
{"url": "https://www.dnevnik.bg/sviat/2019/12/30/4010994_turciia_moje_da_izprati_siriiski_boici_v_libiia/", "text": "Турция обмисля дали да изпрати в Либия бойци от подкрепяните от нея групировки в Сирия. Това съобщават за \"Ройтерс\" четирима високопоставени източници дни преди  гласуването в турския парламент на законодателство , което ще позволи разполагане на военнослужещи в северноафриканската държава. Анкара реши да ускори процеса - вчера външният министър Мевлют Чавушоглу заяви, че това е необходимо, за да се избегне превръщането на Либия в \"следващата Сирия\". Признатото от ООН правителство в Триполи, подписало отбранителен меморандум и споразумение за делимитиране на морската граница с Турция в последнте седмици, преди дни поиска и военна помощ срещу Либийската национална армия (ЛНА) на Халифа Хафтар. Неговите сили, които започнаха офанзива за завладяване на столицата (след като под контрола им е по-голямата част от Източна Либия), са подкрепяни от повечето Египет и Обединените арабски емирства и Русия, разчитат и на контакт с Франция. Според \"Ройтерс\" решението в отговор на поисканата от правителството на Файез ас Сарадж помощ цели и да бъдат защитени турските частни инвестиции в Либия, а и да се подсигурят претенциите за дял от енергийните ресурси в Източното Средиземноморие. И в самия законопроект, позволяващ изпращането на войски, пише, че интересите на Турция ще пострадат, ако ЛНА на Хафтар не бъде спряна. Миналата година страната е изнесла в Либия бижута, мебели, пилешко месо и други за 1.5 млрд. долара, в африканската страна действат и големи турски строителни компании. \"Тенденция да се върви в тази посока\" За плановете сражаващи се в Сирия бойци да бъдат изпратени в Либия писаха \"Блумбърг\" и някои турски издания, но досега те не са били потвърждавани официално. Според източниците на \"Ройтерс\" - двама от правителството и двама от сферата на сигурността - по темата в момента се провеждат \"срещи\" и се оценява ситуацията и в резултат \"има тенденция да се върви в тази посока\". Според дипломати силите на Хафтар, макар и да са далеч от центъра на Триполи, са отбелязали малък напредък с помощта на руски и судански бойци, както и с дронове от ОАЕ. Тези дронове в последните седмици станаха известни с надпреварата си с турски апарати за небето над Либия. Сирийският център за правата на човека, който наблюдава конфликта в близкоизточната държава, твърди, че 300 бойци вече са прехвърлени от нея в Либия, а други се обучават в турски лагери. Според публикациите, досега съдържали твърдение за включване на сирийски бойци, правителството на Сарадж реагира сдържано, тъй като би предпочело акцентът да е върху турската професионална армия. По думите на единият от източниците от сектор \"Сигурност\" в Турция обаче въпросът не е в избор между двете. \"Опитът на военните в чужбина ще е много полезен в Либия. Има обаче и възможност да се използва и опитът на сирийски бойци. След като парламентът приеме мандата, може да се направи стъпка в тази посока.\" Изпращането на войски може да увеличи напрежението както в Източното Средиземноморие, така и между Турция и Русия, които подкрепят различни страни в конфликта. Преди десетина дни турският президент Реджеп Тайип Ердоган предупреди, че  страната му няма да остане безучастна  заради действието на руската частна военна компания \"Вагнер\" в Либия.", "date": "2019.12.30", "title": "Турция може да изпрати сирийски бойци в Либия"}
{"url": "https://www.dnevnik.bg/bulgaria/2019/12/30/4010995_zemetresenie_ot_nad_4_po_rihter_beshe_useteno_v/", "text": "Земетресение е регистрирано тази вечер около 20 ч. на територията на Национален парк \"Рила\". По данни на Геофизичния институт, цитирани от БНР, трусът е с магнитуд 4.1 по Рихтер. Трусът е усетен в цяла Югозападна България, а епицентърът му е под връх Мусала. Най-силно земетресението е усетено в Самоков и Боровец. Според Европейския сеизмологичен център трусът е с магнитуд 4.5 по Рихтер. Така за по-малко от 24 часа в района бяха усети две земетресения. Близо до Банско беше регистриран трус от 3.3 по Рихтер.", "date": "2019.12.30", "title": "Земетресение от над 4 по Рихтер беше усетено в Югозападна България"}
{"url": "https://www.dnevnik.bg/bulgaria/2019/12/30/4011005_botevgrad_ima_voda_za_pone_4_meseca_tvurdi/", "text": "След като по-рано днес кметът на Ботевград Иван Гавалюгов обяви, че язовир \"Бебреш\", който снабдява града,  има вода за питейно-битово водоснабдяване за около 6 седмици , Министерството на регионалното развитие и благоустройството съобщи, че информацията му не е вярна, съобщиха от пресцентъра на ведомството. След среща в сградата на министерството, на която са присъствали Гавалюгов, управителят на ВиК София Никола Нитов и изпълнителният директор на \"Напоителни системи\" ЕАД Снежина Динева беше обявено, че към момента полезният обем на водата на \"Бебреш\" е почти 1.5 млн. куб. Метра. Среднодневно от него се черпят около 14 хиляди куб. метра, което по сметки на министерството означава, че водоподаването е осигурено за поне близо 4 месеца. По думите на Нитов през последните месеци са предприети ремонти на ВиК мрежата в Ботевград, в резултат на което загубите на вода са намалели с 6% за последния месец. Продължава обследването за незаконни връзки по тръбопроводите, като при откриването на такива те ще бъдат прекъсвани. Тази сутрин Иван Гавалюгов заяви, че положението в града може да бъде определено като потенциално кризисно. Той допълни, че ако свършат водните ресурси на язовир \"Бебреш\", градът разполага и с други водоизточници, но те не могат да задоволят напълно питейно-битовите нужди на населението. Като причина за създалата се ситуация той посочи амортизираната ВиК инфраструктура на \"Напоителни системи\" и тази, която е общинска собственост, стопанисвана от държавното \"ВиК София\", и работата на малката водноелектрическа централа \"Бебреш\", построена и пусната в експлоатация през 2014 г. Гавалюгов посочи, че централата работи извън обхвата на своето разрешително, като тази година това се е случило в 14 дни и са източени над 1.2 млн. кубика вода от язовира нерегламентирано в разрез с издаденото разрешително от \"Басейнова дирекция\". Той уточни, че \"Напоителни системи\" не могат да контролират работата на ВЕЦ \"Бебреш\", защото крановете за спиране се намират на територията на самия ВЕЦ. Иван Гавалюгов посочи, че централата е собственост на фирма, която е 100% собственост на \"Агрохолд\" с управител бащата на Валентин Златев - Васил Златев. През миналата седмица кметът на Ботевград обяви, че от семейство Златеви идват атаките срещу него. Иван Гавалюгов беше обвинен в конфликт на интереси през 2015 година още по време на първия му кметски мандат. Това стана причина да бъде поискано отстраняването му от поста сега, но наскоро общинската избирателна комисия реши, че няма повод за такова решение. През юли Административният съд - София-област, отмени решението на антикорупционната комисия, с което тя е установила конфликт на интереси за кмета на Ботевград Иван Гавалюгов.", "date": "2019.12.30", "title": "Ботевград има вода за поне 4 месеца, твърди регионалното министерство"}
{"url": "https://www.dnevnik.bg/sport/2019/12/30/4010917_amerikanski_miliarder_predlaga_750_mln_evro_za/", "text": "Рома\" води преговори за придобиването на клуба от американския милиардер Дан Фридкин, съобщи Financial Times. Двете страни още не са постигнали договорка, но от римския клуб потвърдиха, че разговори има. По непотвърдена информация сумата, която Фридкин предлага за 82% от собствеността на клубаq е между 750 и 790 милиона евро. В нея се включват и дълговете, които \"вълците\" имат. Клубът регистрира загуба 24 милиона евро за финансовата година, след като приходите му възлизат на 233 милиона евро. В момента дълговете, които \"Рома\" имаq се оценяват на около 221 млн. За последно \"Рома\" смени собствеността си през 2012 г., когато група американски инвеститори пое клуба, а президент стана Джеймс Палота. От около година собствениците водят преговори за продажбата на клуба. \"Рома\" не е ставал шампион от 2001 г., а за последно спечели трофей през 2008 г., когато триумфира с Купата на Италия. В момента \"вълците\" заемат четвъртото място в Серия А с 35 точки, като имат с една по-малко от вечния враг \"Лацио\". Американецът Фридкин е сред най-големите дистрибутори на \"Тойота\" в Северна Америка, а бизнесът му се простира и в притежание на луксозни курорти. Състоянието на Фридкин се оценява на малко над 4 милиарда долара.", "date": "2019.12.30", "title": "Американски милиардер предлага 750 млн. евро за покупката на \"Рома\""}
{"url": "https://www.dnevnik.bg/photos/2019/12/30/4010893_fotogaleriia_svetovnite_snimki_na_denia_-_30_dekemvri/", "text": "Огромни вълни се разбиват в скала в района на Агия Напа, Кипър.", "date": "2019.12.30", "title": "Фотогалерия: Световните снимки на деня - 30 декември 2019 г."}
{"url": "https://www.dnevnik.bg/citat_na_deniia/2019/12/30/4010825_citat_na_denia_dishame_rak_i_piem_otrova/", "text": "Това каза лидерът на БСП Корнелия Нинова, когато обяви, че левицата ще внесе вот на недоверие към правителството на Бойко Борисов заради провала в управлението на околната среда и водите. Повече по темата четете  тук .", "date": "2019.12.30", "title": "Цитат на деня: Дишаме рак и пием отрова"}
