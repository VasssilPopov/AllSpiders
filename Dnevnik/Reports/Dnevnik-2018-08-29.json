{"url": "https://www.dnevnik.bg/sviat/2018/08/29/3303382_generalniiat_sekretar_na_oon_predupredi_za_vuzmojna/", "text": "Генералният секретар на ООН Антониу Гутериш предупреди днес за опасността от \"нарастващите рискове за хуманитарна криза в случай на голяма военна операция в сирийската провинция Идлиб\", предаде \"Франс прес\", цитирана от БТА. Гутериш подчерта в комюнике, че \"всякаква употреба на химически оръжия е изцяло недопустима\". \"Генералният секретар призовава сирийското правителство и всички други страни да се въздържат и да се фокусират върху защитата на цивилните\", пише още в текста. Генералният секретар на ООН прикани страните - гаранти на споразуменията от Астана (Русия, Турция и Иран), \"да положат допълнителни усилия за намирането на мирно решение на ситуацията в Идлиб\". Според Запада около три милиона души са застрашени от потенциална хуманитарна криза в северозападната сирийска провинция.  Русия заяви вчера , без да предяви доказателства, че т.нар. Бели каски, спасители доброволци, готвят химическа атака в Идлиб. Дипломатите нарекоха тези твърдения \"доста странни\". Западът смята, че Русия цели да отклони вниманието от подготвяна военна офанзива на сирийските правителствени сили срещу провинцията, която е последният бастион на бунтовниците. Москва на свой ред опроверга вчера твърденията, че сирийският режим готви химическа атака срещу Идлиб. \"Сирийската армия не разполага с химически оръжия и няма намерение да използва такива\", заяви руският постоянен представител в ООН Василий Небензя. Разговори за Сирия между Турция и Иран Междувременно турският президент Реджеп Тайип Ердоган разговаря днес с иранския външен министър Мохамад Джавад Зариф за положението в Сирия, предаде \"Асошиейтед прес\". Иранският външен министър пристигна на необявено предварително посещение в Турция в момент, когато се очаква сирийските правителствени сили да започнат настъпление в северозападната провинция Идлиб, която е последният голям бунтовнически бастион в страната. Очаква се президентите на Турция, на Русия Владимир Путин и Иран - Хасан Рохани, да се съберат на 7 септември на третата си среща за Сирия.", "date": "2018.08.29", "title": "ООН предупреди за възможна хуманитарна криза в сирийската провинция Идлиб"}
{"url": "https://www.dnevnik.bg/sviat/2018/08/29/3303163_lirata_otnovo_se_obezceniava_no_turciia_ne_vijda_risk/", "text": "Турската лира изгуби стойност спрямо долара за трети пореден ден, след като рейтинговата агенция \"Муудис\" изрази тревога за банковия сектор, а финансовият министър Берат Албайрак настоя, че не вижда риск за икономиката. От началото на деня цената на долара скочи с 2.7% спрямо лирата - сутринта бе достигнала 6.4029 за долар, най-ниската стойност от 15 август насам, а към 13 ч. българско време бе 6.3850. Сред валутите на възникващите пазари лирата е с най-големи флуктуации в курса заедно с аржентинското песо тази година. Случващото се с лирата от понеделник насам удря и други нововъзникващи пазари и се отразява и на курсовете на индийската рупия, полската злота, южноафриканския ранд и други, отбеляза \"Файненшъл таймс\". Според агенция \"Блумбърг\" колебанията в курса показват, че последните мерки на централната банка, свалила тавана за краткосрочните кредити, за да осигури ликвидност, не убеждават инвеститорите. Това бе само една от  мерките, които взе институцията  и които временно овладяха курса ѝ, след като лирата се срина до опасното ниво от над 7 за долар. Лирата загуби близо 40% от стойността си от началото на годината (това число се колебае с няколко пункта в последните 2 седмици). Това се случи както заради колебанията, които предизвиква паричната политика на президента Реджеп Тайип Ердоган (\"враг\" на лихвените проценти), така и заради  задълбочаващия се разрив със Съединените щати  заради американския пастор Андрю Брънсън и други въпроси. Според \"Ройтерс\" за инвеститорите е особено голям рискът за независимостта на централната банка, а нито Ердоган, нито неговият зет и финансов министър Албайрак правят достатъчно, за да гарантират това. Тревожни на този фон са и двуцифрената инфлация и разрастващият се дефицит по текущата сметка. Снощи \"Муудис\" понижи рейтинга на 20 турски финансови институции - 18 банки и 2 финансови компании, като предупреди, че \"турските банки са силно зависими от външно финансиране\". Следващото заседание на централната банка, на което трябва да бъде решена лихвената политика, е на 13 август. Ердоган настоява, че лихвите по кредитите не бива да се вдигат, въпреки че това би охладило прегрялата турска икономика; според него, обратно, подобна стъпка само би задълбочила инфлацията. Политически, не икономически проблем Албайрак каза, че не вижда риск за икономиката или банковата система на страната. На връщане от Париж той обясни в самолета пред придружаващите го журналисти, че има предвид силната финансова система на Турция и ниските нива на нетния държавен дълг и задълженията на домакинствата, предаде \"Хюриейт дейли нюз\". Той отбеляза, че коефициентът на капиталова адекватност (съотношението между собствения капитал на банката и рисково претеглените ѝ активи) на турските банки е 16%, много по-високо от европейския лимит от 8%. Той определи проблемите на Анкара  като \"политически\" , а не икономически. Същевременно той призна, че най-важното за управляващите е да прегледат \"слабите места\" и да осъществят \"исканите структурни реформи.\" Министърът би трябвало да обяви другия месец средносрочната икономическа програма, която инвеститорите очакват, пише \"Хюриет\". Междувременно според него ще се вземат мерки като пограничаване на плащанията с валута в сектора на недвижимите имоти и при продажбата и наема на обекти в търговски центрове. Нужда от финансиране По същото време обаче американската \"Джей Пи Морган\" съобщи, че падежът на външен дълг в размер на 179 млрд. долара - почти 25% от брутния вътрешен продукт - е в рамките на година до юли 2019. Това означава, че в следващите 12 месеца Турция ще има сериозни нужди от финансиране, а достъпът до пазарите е проблем, отбелязва инвестиционната банка. С  ниските лихви на централната банка  турските компании  имаха години наред  достъп до заеми в долари и евро, но разходите за обслужването им нараснаха заради сриналата се стойност на лирата. Днешните официлни данни на централната банка за икономическото доверие в Турция - с най-ниска стойност от 2009 г. насам - също обезкуражиха инвеститорите. Според Тимъти Аш от \"Блубей асет мениджмънт\" това може да е \"сигнал за задаваща се дълбока рецесия\". Пред журналистите Албайрак изтъкна, че съюзите на Анкара - като този с Катар - ще дадат нова посока на икономиката. Емирството действително  предложи 15 млрд. долара  по време на посещението на емир Тамим бин Хамад ал Тани в Анкара. Въпреки посещението на Албайрак в Париж и информацията (опровергана), че Германия се готви да окаже на Турция финансова помощ, за да избегне криза, Анкара  засега не получава такава помощ  от патньорите на запад.", "date": "2018.08.29", "title": "Лирата отново се обезценява, но Турция не вижда риск за икономиката"}
{"url": "https://www.dnevnik.bg/sport/2018/08/29/3303306_sofiia_shte_nosi_titlata_evropeiska_stolica_na_sporta/", "text": "София ще продължи да носи титлата \"Европейска столица на спорта\" и след 2018 г., обяви кметът на града Йорданка Фандъкова. Тя поясни, че решението е взето от базираната в Брюксел Асоциация на европейските градове и столици (ACES EUROPA), която е дала висока оценка за свършеното по програмата досега. \"Инициативата беше развита като възможности за спорт за активен и здравословен начин на живот за повече хора, а всички спортни събития и обекти да бъдат в полза на града. В писмо ACES EUROPA обяви София за постоянен носител на титлата \"Европейска столица на спорта\". Това е признание за постигнатото и ни мотивира да продължим\", каза Фандъкова. Кметът на София уточни, че за последните четири години са проведени 500 събития, в които са се включили 1.2 милиона души. Тя обеща, че до края на 2019 г. ще бъде решен въпросът с липсата на спортни зали в училищата, като Столична община вече е стартирала програма за изграждане на шест многофункционални спортни съоръжения. Фандъкова допълни, че през тази година са удвоени парите по програмата за развитие на детско-юношеския спорт, като отпуснатите средства са 800 хиляди лева. С тях са подпомогнати 59 спортни клуба. Досега са изградени още 45 фитнес площадки в паркове и 38 тенис маси. \"Искаме да създадем устойчив спортен модел, който да остане в полза на софиянци и след 2018 г. Да завършим инфраструктурните проекти и инициативи в областта на спорта и да продължим подпомагането на общности и клубове в развиването на възможности за спорт на хората от различни възрасти. Спортът като превенция на агресията също е важна цел на проекта,\" каза председателят на Столичния общински съвет Елен Герджиков.  Той допълни, че Фандъкова е и збрана за почетен президент на ACES EUROPA за 2019 г., което се случва за пръв път в практиката на организацията.", "date": "2018.08.29", "title": "София ще носи титлата \"Европейска столица на спорта\" за постоянно"}
{"url": "https://www.dnevnik.bg/bulgaria/2018/08/29/3303321_nacionalnata_biblioteka_predupredi_che_mediiniiat/", "text": "Националната библиотека \"Св. св. Кирил и Методий\" предупреждава, че внесените през март и  одобрени на първо четене  през юли законови промени, свързани със собствеността на медиите, станали  известни като \"медийния закон\" на депутата от ДПС Делян Пеевски , всъщност са изцяло извън обхвата на закона, с който се прави опит да бъдат прокарани. В писмо до председателя на парламента Цвета Караянчева, председателят на парламентарната медийна комисия Вежди Рашидов и до министъра на културата Боил Банов от библиотеката излагат становището си. В началото на юли парламентът прие на първо четене измененията в закона за задължителното депозиране на печатни и други произведения /ЗЗДПДП/, внесени от депутати от ДПС, сред които е и издателят Делян Пеевски. \"Действително текстовете на законопроекта, които вероятно са добри и навременни сами по себе си, са изцяло извън обхвата на ЗЗДПДП. Те остават встрани от предмета, целите и задачите, встрани от цялостната философия и сфера на действие на самия закон, към който се предвижда да се внесат допълнения и изменения\", пишат от библиотеката. Бихме искали да обърнем внимание и на още едно обстоятелство – в Европа и в останалите страни по света законите и другите нормативни актове, свързани със задължителното депозиране на печатни и други произведения, не съдържат текстове, подобни на предложените от вносителите, тъй като те са извън предмета и сферата на действие на законодателството за задължителното депозиране, се допълва в становището. От библиотеката предлагат да се направи допълнителен задълбочен анализ както на систематичното място, в което предложените промени и допълнения ще бъдат включени, \"така и на необходимостта от разкриване на собствеността, финансирането на доставчиците и определянето на държавния орган, който ще следи за неговото прилагане\". Искат и техни специалисти да участват в обсъжданията, които предстоят наесен.", "date": "2018.08.29", "title": "Националната библиотека предупреди, че \"медийният закон\" на Пеевски не е на мястото си"}
{"url": "https://www.dnevnik.bg/sviat/2018/08/29/3303296_topeneto_na_leda_v_arktika_otkri_novi_turgovski/", "text": "Доставчиците на втечнен природен газ се възползват от новите маршрути, които отваря топенето на леда в Арктика при едно от най-големите отстъпления на ледената покривка, регистрирани някога. Фактът, че тази година е една от десетте с най-интензивно топене в Северния ледовит океан, притеснява природозащитниците. В райони, до които плавателни съдове обичайно нямаха достъп, доставчиците на втечнен газ обаче виждат възможности,  разказва \"Блумбърг\" . За пръв път в някои зони на Северния ледовит океан не бяха нужни ледоразбивачи за пробиване на път в района и това спести дни за пътуване от и до иначе труднодостъпни райони на Сибир. Новината е добре дошла за усилията на руския президент Владимир Путин, а и на международни компании като \"Тотал\" и \"Новатек\" с интереси в добива от Арктика. Намаляват разходите за доставки на други гиганти като Petro China и Gunvor. Природозащитници обаче същевременно се опасяват, че нарасналият трафик през Арктика само ще увеличи съдържанието на т. нар. черен въглерод (частици, отделяни при изгаряне на изкопаеми горива) в снега, който вали в района. Когато подобни частици полепнат по повърхността на леда, затоплянето става по-бързо заради поглъщането на повече енергия от слънцето. Метеорологичните особености в района само затрудняват почистването, пише \"Блумбърг\". Според групата Clean Arctic Alliance e проблем и че маршрутът все повече се използва за доставки, докато ледът се топи. \"Ледът отстъпва с около 10% всяко десетилетие в последните 30 г.,\" казва Мигел Анхел Моралес Македа, старши преподавател по океанография в университета в Нюкасъл. \"Няма друго обяснение освен климатичните промени. Ако не са климатичните промени, не знаем какво е.\"", "date": "2018.08.29", "title": "Топенето на леда в Арктика откри нови търговски пътища"}
{"url": "https://www.dnevnik.bg/bulgaria/2018/08/29/3303349_sudut_opredeli_domashen_arest_za_shofyora_na/", "text": "Софийският окръжен съд реши да освободи от ареста шофьора на  катастрофиралия край Своге автобус , но да го остави под домашен арест, предаде БНР. Магистратите се аргументираха с това, че има опасност Григор Григоров да се укрие, а и била доказана вината му за инцидента. При катастрофата в събота загинаха 17 души. Адвокатът на Григоров Христо Ботев представи пред съда подписка в негова подкрепа от 200 жители на Божурище. Бяха представени и писма от училища и детски градини, които са ползвали автобусите на Григоров, предаде \"Нова телевизия\". Обвинението обаче се позова на разказ на свидетелка, седяла непосредствено зад водача, която казала, че малко преди удара си е говорила с него. Това за прокуратурата е доказателство, че той е бил разсеян. Адвокатът на водача обяви, че няма как по свидетелски показания да се направи такъв извод. Христо Ботев посочи още, че тахографът, според който скоростта е била 53 км/ч, при ограничение 40 км/ч, е трябвало да се изследва в агенцията по метрология, а това не е направено, предаде БНТ. С постановление на наблюдаващия прокурор на Григоров е наложена забрана да напуска България и му е отнета шофьорската книжка. За момента  Григоров е единственият обвиняем  за инцидента, въпреки че има съмнения и  за качествата на пътната настилка  и организацията на движението в района, където стана катастрофата. Днес  премиерът Борисов обеща  всички, които имат вина за катастрофата, да получат наказание. Определението от днес може да се обжалва през апелативния съд.", "date": "2018.08.29", "title": "Съдът определи домашен арест за шофьора на катастрофиралия автобус"}
{"url": "https://www.dnevnik.bg/evropa/2018/08/29/3303069_zashto_vse_poveche_anglichani_spiat_na_ulicata/", "text": "\"Атмосферата вкъщи беше много тягостна и след като ме изгониха, дойдох тук\", разказва 18-годишната Брогън. Момичето сега живее в общежитие за младежи бездомници в Шефилд. В дома, стопанисван от организацията Roundabout, са настанени 27 младежи. Според благотворителната организация Shelter в Англия има 300 хиляди бездомници. Броят им е нараснал значително от 2010 г. - оттогава консервативното правителство води политика на строги икономии. Най-сетне проблемът беше забелязан и от властите. Повече превенция В средата на август министърът за общините и жилищното строителство Джеймс Брокеншир представи своя законодателна инициатива: целта е до 2027 г. да няма хора, които да спят на улицата. От април насам общините са задължени да предлагат помощ още от първия ден след прекратяването на даден договор за наем. Болниците, затворите и бюрата по труда трябва да препращат хората към социалните служби, ако съществува опасност те да останат на улицата. С т.нар. Закон за намаляване броя на безпризорните правителството залага сега на ранната превенция. Консерваторите отдавна са подложени на натиск заради проблема с бездомниците. Той отдавна вече не се отнася само до Лондон с неговия прегрят пазар на недвижимите имоти. Миналата година политикът от Лейбъристката партия Анди Бърнъм спечели кметските избори в Манчестър с обещанието да се захване с проблема с многото бездомници. Оттогава той дарява за тази цел 15 процента от кметската си заплата. Днес в Англия в приюти живеят с 60 процента повече хора, отколкото през 2011 г., а броят на бездомниците е нараснал повече от два пъти. \"Бездомничеството стана проблем, за който говорят всички в Англия - не само в градовете, но и в провинцията\", казва Джон Дийн от Университета в Шефилд, който се занимава с темата. Липсват достатъчно средства Изследователят смята, че е правилно правителството да залага на превенцията. \"Но новият закон не е много радикален. Вярно, че предлага помощ на повече хора, докато навремето помощ получаваха само най-слабите. Ние обаче не можем да кажем какво ще е качеството на тази помощ\", казва Дийн. Социологът гледа скептично и на финансирането на програмата. Правителството отпуска около 80 милиона евро за следващите три години. Тази сума ще се поделя между няколкостотин общини. \"В крайна сметка сумата е нищожна\", уверява Дийн. Той се опасява, че в някои случаи и без това задлъжнелите общини ще трябва да доплащат от собствените си бюджети, за да могат да изпълнят задълженията си към новия закон. Освен това социологът смята, че консервативното правителство самó е създало проблема със своята строга политика на икономии. Той съзира основните причини в орязването на социалните и жилищните помощи. \"Въведените строги наказания срещу получателите на социални помощи, за да бъдат съкратени социалните разходи, оказват голямо влияние и водят до увеличаване на броя на бездомниците\", споделя той. Хората, които пропуснат уговорен час в социалната служба или бюрата по труда, губят част от социалните си помощи. Благотворителни организации се оплакват, че в много региони на страната ръстът на наемите изпреварва темповете на увеличение на държавните жилищни помощи. Договорите за наем в Англия изтичат по правило след една година. Това също е една от основните причини за проблема. От 2011 г. броят на хората, които са загубили жилището си по този начин, се е увеличил тройно. Недостиг на социални работници и социални жилища Почти никой от 27-те обитатели на общежитието в Шефилд преди това не е живял под наем. Всички те също усещат последиците от консервативната политика на икономии. Почти всички са пристигнали от горещите социални точки в града. \"Всички социални работници от този квартал бяха изтеглени. Малцината, които останаха, се занимават основно със случаи на сексуален тормоз\", каза ръководителят на общежитието Роуз Парчмънт. \"Тези младежи не влизат в тази категория. Те се изпаднали в беда и имат нужда от някого, който да им предложи защитено пространство. Такова вече няма\", допълва тя. Парчмънт се опитва да създаде една среда, в която младите хора могат да правят и грешки, докато се опитват да разберат какво искат да правят с живота си. Благодарение на организацията Roundabout Брогън води разяснителна работа сред връстниците си в училищата и се надява да започне професионално обучение. Казва, че с удоволствие би се грижила за възрастни и болни хора. \"Но това е трудно\", признава 18-годишното момиче. \"Дори и да успее, тя ще бъде изправена пред голямото предизвикателство да си намери жилище\", споделя Роуз Парчмънт. \"Ние залагаме на социалните жилища, защото те предлагат място за живеене дългосрочно. Те обаче не достигат\", допълва тя. Като алтернатива остава само частният жилищен пазар, който обаче е много несигурен. \"Всеки има право да живее някъде. Но това става все по-трудно\", казва Роуз Парчмънт.", "date": "2018.08.29", "title": "Защо все повече англичани спят на улицата"}
{"url": "https://www.dnevnik.bg/sport/2018/08/29/3303305_chernokojev_smeni_kontuzeniia_boian_iordanov_za/", "text": "Велизар Чернокожев попадна в разширения състав на България за световното първенство по волейбол, на което страната е домакин заедно с Италия. 23-годишният състезател ще замени Боян Йорданов, който получи контузия по време на подготвителния лагер в Белмекен в началото на август. Диагоналът има разкъсване на бедрото и отпадна от сметките за шампионата. \"Боян се нуждае от 25-дневна почивка. Проблемът не е сериозен, но при подобен тип травми помагат само почивка и терапия. Той вече започна процедурите, но няма да бъде възстановен за световното\", заяви тогава селекционерът Пламен Константинов. Константинов има време до 7 септември да обяви окончателния списък с 14-те си избраници за шампионата. От разширения състав трябва да отпаднат осем състезатели. Извън състава почти сигурно остава либерото Владислав Иванов заради скандала с Константинов. В понеделник  състезателят обвини селекционера  в грубо отношение  и заяви, че е бил обиждан и псуван по време на контролата с Белгия в събота. Затова той решил да напусне националния отбор. От своя страна  Константинов определи нежеланието на либерото да влезе в игра като недопустимо . По думите на селекционера Иванов може да се върне в отбора, ако се извини на съотборниците си за това, че е отказал да играе с тях. Волейболистите откриват световното първенство с мач срещу Финландия на 9 септември във Варна. В групата са още шампионът Полша, Иран, Куба и Пуерто Рико. Ако националите завършат на едно от първите три места в групата, ще продължат участието си в турнира в София.", "date": "2018.08.29", "title": "Чернокожев смени контузения Боян Йорданов за световното по волейбол"}
{"url": "https://www.dnevnik.bg/biznes/finansi/2018/08/29/3303355_prosrochenite_zaduljeniia_na_obshtinite_za_polugodieto/", "text": "Просрочените задължения на общините към 30 юни са в размер на 138,2 млн. лв., формирани от 134 общини, съобщава пресцентърът на министерството на финансите. 131 общини, или 49% от всички, завършват второто тримесечие на годината без просрочени задължения в бюджета. Сравнено със същия период на миналата година, намаление на просрочените задължения отчитат 102 общини, като общият размер на реализираното от тях намаление е приблизително 36.6 млн. лева. В същото време 44 общини увеличават дълговете си с общо с 16.2 млн. лв. Само пет общини (Генерал Тошево, Ябланица, Разград, Котел, Стралджа) запазват размера на просрочените си задължения без изменение в рамките на последната година, казват още от МФ. В делегираните от държавата дейности просрочените задължения са за 3 млн. лв. и съставляват около 2.4% от размера на просрочените задължения в бюджета. Общинският дълг и общинските гаранции към 30 юни са за 1347.8 млн. лв., в това число 578,1 млн. лв. вътрешен и 769,7 млн. лв. външен дълг. Дългът на Столична община формира 54.1 на сто от общия размер на дълга. Спрямо края на 2017 г., размерът на общинския дълг и общинските гаранции се увеличава с 85.9 млн. лв., което се дължи на намаление на размера на вътрешните заеми със 17.9 млн. лв. и на увеличение на размера на външните заеми със 103.8 млн. лева.", "date": "2018.08.29", "title": "Просрочените задължения на общините за полугодието са над 138 млн. лв."}
{"url": "https://www.dnevnik.bg/sviat/2018/08/29/3303356_kitai_opitva_da_namali_zavisimostta_si_ot/", "text": "Изправен пред намаляващи поръчки от САЩ, китайският производител на хирургически ръкавици Жън Цзидин търси нови пазари на фона на призивите на китайското правителство за намаляване на зависимостта от САЩ. Никой обаче не може да поеме дела от 60% от продажбите, отишли при американски клиенти миналата година. \"Другите страни внасят много по-малко, отколкото САЩ\", каза Жън, съсобственик на фирмата за медицинско оборудване Hongyeshangqin в източния китайски град Цзъбо. От медицински продукти през чипове за смартфони до соя, Пекин отговаря на повишаването на  митата от президента на САЩ Доналд Тръмп , като насърчава китайските компании да търгуват повече с други страни. Няма обаче кой знае колко алтернативи на САЩ като износен пазар и източник на технологии, включително за сектори като телекомуникационното оборудване, които китайските лидери горят от желание да развият. Пекин обяви понижаване на мита и други промени и отхвърли исканията на САЩ да ограничи планове като \"Произведено в Китай 2025\", който призовава за създаване от китайската държава на водещи компании в роботиката, биотехнологиите и други сфери. Американски ръководители твърдят, че тези проекти нарушават обещанията на Пекин да си отвори пазара и може да подкопаят лидерската роля на Съединените щати в промишлеността. Отговорът подчертава цената, която управляващата комунистическа партия е готова да плати в загубени продажби и работни места, за да се придържа към планове, които разпалват конфликта с Вашингтон, Европа и други търговски партньори. \"Китай възприема технологичната и индустриалната си политика като фундаментална за своя икономически растеж\", коментира в имейл Тянцзе Хъ от аналитичната компания Oxford Economics. \"Следователно е трудно китайското ръководство да се ангажира със значителни промени.\" Тръмп повиши митата върху  внос за 200 милиарда долара , включително върху ръкавиците, произвеждани от компанията на Жън. В отговор Пекин публикува аналогичен списък с американски стоки. заяви Винсънт Чан от Credit Suisse. Той каза, че при \"най-лошия\" сценарий, ако САЩ изпълнят всичките си заплахи за повишаване на мита, ще икономическият растеж на Китай ще се забави с 0.2% тази година и с 1.3% догодина. Китайските лидери се опитват да смекчат удара за националната икономика, като взимат на мушка американски стоки, които китайските вносители могат да купуват от други държави - соя от Бразилия, газ от Русия, коли от Германия и риба от Виетнам. Пекин обеща да използва приходите от по-високите мита, за да помогне на изпитващите затруднения китайски износители и нареди на банките да им отпускат по-щедро кредити. Най-силното сътресение досега бе причинено от отменянето от Китай на поръчки за соя - най-големия американски износ за Китай, достигнал миналата година 21 милиарда долара. Това удари фермерските щати, които гласуваха за Тръмп на изборите в САЩ през 2016 година. В резултат цените се повишиха и за китайските селскостопански производители, които използват соя за фураж и готварско олио. Това може да е манна небесна за Бразилия. Китай обаче вече е пазар номер едно за нея и потребява две трети от световното предлагане. Общият китайски внос миналата година е възлизал на 95 милиона тона - с 50% повече от целия бразилски износ. \"Китайците могат да си говорят каквото си искат за намирането на други източници на соя\", но 80% от нея идват от Съединените щати, Бразилия и Аржентина, заяви Майкъл Кордониър, президент на американската изследователска фирма Soybean & Corn Advisor. \"Ако искате да внасяте соя, тя общо взето трябва да е от една от тези три страни\", посочва той в имейл. Регулаторите освен това понижиха митата върху автомобилите на 1 юли, но ги повишиха за колите от Съединените щати. Заменянето на пазарите на китайски износители, които осигуряват десетки милиони работни места, ще е по-трудна задача. САЩ купиха миналата година китайски стоки за 430 милиарда долара, или 20% от общо 2.2 трилиона долара. Пазар номер две за китайските стоки е бил Европейският съюз като цяло с 370 милиарда долара. \"Не можем да си позволим да загубим американския пазар\", заяви Дейвид Ху, главен мениджър на завода Sinohood Bags Factory в югоизточния китайски град Иу. Американци са купили 40% от неговите платнени торби миналата година, включително най-печелившите специални модели, например по случай Коледа. \"В Европа изнасяме по-нискокачествени продукти на по-ниски цени\", довери Ху. \"Можем да проучим индийския, виетнамския и филипинския пазар. Цените, които те ще предложат, обаче ще бъдат прекалено ниски.\" Представители на китайските власти сочат потенциалните пазари от \" Един пояс, един път \" - инициативата на стойност много милиарди долари на китайския президент Си Цзинпин за увеличаване на търговията чрез построяване на пристанища, железопътни линии и друга инфраструктура в цяла Азия до Европа. Това донесе изобилие от договори за китайски държавни строителни компании. Оплаквания от цените обаче навредиха на привлекателността на инициативата. Новият премиер на Малайзия Махатхир Мохамад обяви този месец, че отменя дадени на Китай проекти, включително железопътна линия за 20 милиарда долара. Техните проблеми обаче са дисбалансът в развитието и икономическата нестабилност\", заяви Ли Юн, старши изследовател от индустриалната група China Association of International Trade. Представители на местните власти се срещнали с износителите, за да ги убедят да \"диверсифицират пазарите\" си, според държавни медии. В централния китайски град Цзинчжоу чиновници посетили износители, за да им помогнат с митническите декларации, финансирането и други детайли, съобщи сайтът China Industry and Commerce News. Жън, производителят на ръкавици, каза, че неговата компания с 300 служители гледа към Европа и развиващите се страни, но търсенето е вяло. Някои китайски фирми са уверени, че ще запазят пазарния си дял в САЩ. Това отразява възможния успех на усилията на властите за разработване на по-високотехнологични стоки, вместо Китай да се конкурира само с ниските цени. Главният мениджър на компанията за електронно оборудване Yihua от южния китайски град Гуандун заяви, че митата не би трябвало да се отразят на продажбите на нейните дигитални поялници, една пета от които са купувани в Съединените щати. \"При мита от 25%, нашите продукти все още са по-евтини от германските или японските им аналози\", каза мениджърът, който посочи само своята фамилия, Гоу. \"Ние не произвеждаме неща като обувки или дрехи, които лесно може да бъдат заменени.\" Натискът на Тръмп по всяка вероятност ще се обърне срещу него, като насърчи Пекин да хвърли още повече ресурси, за да отгледа свои собствени създатели на технологии. Търсенето от Китай на неамерикански доставчици може да помогне на компании като тайванския производител на чипове MediaTek. Обновяването на един телефон или мрежово оборудване и след това получаването на регулаторно и потребителско одобрение обаче може да отнеме минимум три до пет години. \"Засега\", обобщи Хъ от Oxford Economics, \"Китай остава технологично зависим от САЩ.\" /БТА", "date": "2018.08.29", "title": "Китай опитва да намали зависимостта си от американските купувачи и доставчици"}
{"url": "https://www.dnevnik.bg/sport/2018/08/29/3303353_fenklubut_na_levski_prizova_privurjenicite_za/", "text": "Националният клуб на привържениците на \"Левски\" призова феновете да бъдат по-отговорни по време на мачовете и да спрат да носят наказания на клуба. Повод за изявлението на организацията са поредните наказания, които сините получиха. \"Левски\" беше глобен с 40 хиляди евро  и наказан с два мача пред празни трибуни в евротурнирите. Клубът беше санкциониран от УЕФА заради \"безредици на трибуните, хвърляне на предмети, опит за навлизане на терена и расистко поведение\" в мачовете с \"Вадуц\" от първия квалификационен кръг на Лига Европа.  Във вторник сините получиха и традиционното си наказание след кръга в Първа лига.  Клубът беше глобен с 5800 лева  за хвърлени бомбички, използване на димки и нецензурни скандирания. \"Напоследък, въпреки нотката на свеж победен въздух, поета след недопустимото срамно отпадане от нечуван отбор, клубът ни за пореден път беше тежко наказан, което неминуемо доведе до поредно напрежение между привържениците на \"Левски\". НКП никога не е бягал от отговорност за разлика от много от нашите ръководители, а и за съжаление от някои наши съмишленици\", заявиха от Националния клуб на привържениците. \"Ние осъзнаваме, че като най-масова организация на привържениците имаме своите задължения в превенцията от наказания. Съвсем гордо можем да заявим, че през годините имаме немалко успехи в тази насока, които за съжаление не са толкова популярни, колкото всеобщите провали, докарали наказания за любимия ни клуб\", допълват от организацията. \"В тази връзка Националният клуб на привържениците на \"Левски\" за пореден път напомня на всички сини привърженици, включително и на своите членове, че хвърлянето на каквито и да било предмети на пистата - пиратки, факли, седалки, чаши, бутилки и т.н., е напълно забранено и носи само и единствено вреда. Напомняме, че всякакво издигане на расистки лозунги, плакати с расистка терминология от вишки и подобни, както и маймунски звуци са напълно недопустими и освен че вредят безкрайно на \"Левски\", те нямат нищо общо с идеологията на нашия патрон - Апостола на свободата\", се казва още в изявлението. От НКП предупредиха, че \"поради очевидната необходимост за по-твърди действия в тази насока в случай на нарушаване на установените правила за поведение на стадиона нарушителите ще понасят своята лична отговорност\".", "date": "2018.08.29", "title": "Фенклубът на \"Левски\" призова привържениците за отговорност и край на расизма"}
{"url": "https://www.dnevnik.bg/sviat/2018/08/29/3303358_sus_smurtta_na_makkein_republikancite_kritikuvashti/", "text": "Джон Маккейн, \"самотен боец\" сред сенаторите републиканци, почина, без да остави очевиден приемник, който да подкрепи депутатите - негови съпартийци, в противопоставянето срещу Доналд Тръмп. През своите над 30 години в Сената бившият боен пилот без колебание прекрачваше линията, разделяща позициите на републиканците и демократите по ключови теми като имиграцията и здравеопазването. \"Зле информиран\", \"импулсивен\",  Джон Маккейн  си позволяваше и да критикува с категоричен тон действията на американския президент. Колкото до търговията, отношенията с руския президент Владимир Путин или характера на самия Тръмп, той не бе единственият републиканец в Сената,  заставал срещу държавния глава . Мнозина от тези бунтовници обаче решиха да не се кандидатират на парламентарните избори през ноември и през януари ще напуснат горната камара. Например Джеф Флейк, сенатор от Аризона също като Джон Маккейн, и Боб Коркър, стигнали в обвиненията дотам, че през 2017 г. нарекоха Тръмп \"заплаха\" за демокрацията. \"За републиканец като мен може би няма място\" в партията, каквато е днес, подхвърли Джеф Флейк, съобщавайки, че няма отново да се включи в надпреварата на 6 ноември, когато ще се гласува за една трета от местата в Сената и за цялата Камара на представителите. В понеделник вечерта той отново наблегна в заседателната зала върху заслугите на Маккейн: \"В негова памет трябва по-често да постъпваме като него - или поне да се опитваме\". Приемственост засега не се очертавa Връщайки се в Сената за пръв път след смъртта му, републиканците не бързаха да вдигнат факела на нонконформизма. Всички погледи веднага се насочиха към Сюзън Колинс, сенаторка от Републиканската партия, гласувала наред с  Джон Маккейн  против частичната отмяна на системата за здравни грижи \"Обамакеър\", поискана от Доналд Тръмп. \"Смъртта на Джон може би ще подтикне хората да работят сплотено\", изрази надежда тя в понеделник. Но все още не изглеждаше готова да заеме неговото място: \"Не бих посмяла и понечила дори да се сравнявам с Джон Маккейн. Той бе изключително силен и издръжлив\". Просълзен, сенаторът Линдзи Греъм, близък приятел на Джон Маккейн, но и приближен на Доналд Тръмп, почете паметта на онзи, който го бе научил да протяга ръка на демократите. \"От него научих, че принципите не са несъвместими с компромиса\", заяви той във вторник в заседателната зала, застанал до банката на Джон Маккейн, покрита с черен плат и бели рози. После и той отхвърли ролята на приемник: \"Не искайте от мен да заместя този мъж\". Тачен най-вече от демократите? След като Джон Маккейн почина в събота на 81 години от рак в мозъка, изглежда се потвърждава мнението, че Голямата стара партия се превръща в \"партия на Тръмп\". Защото бившият магнат на недвижимите имоти остава твърде популярен сред редовите партийци. Явно малцина биха рискували да си навлекат гнева му в навечерието на парламентарните избори. Съответно мястото на Маккейн изглежда ще бъде заето от политик с по-консервативна нагласа. Трябва да го назначи аризонският губернатор Дъг Дюси, който също предстои да се бори за поста си през ноември и го очаква труден избор. \"В края на живота си Маккейн стана фигура, причинила дълбоко разцепление сред републиканците и може би по-силно адмирирана на национално равнище от демократите заради критиките му срещу президента и критиките на президента срещу него\", коментира във вторник на пресконференция Кайл Кондик, експерт по американска политика в университета на Вирджиния. Губернаторът е изправен пред деликатен проблем и според някои медии би могъл да номинира съпругата на сенатора Синди Маккейн. Тя обаче е \"вероятно с по-леви възгледи от своя съпруг\", забелязва Кайл Кондик. И напротив, ако Дюси заложи на прекалено десен сенатор, той може би трудно ще запази креслото си на следващите избори през 2020 г. Лидерът на демократите в горната камара Чък Шумър събира от вторник заедно с Джеф Флейк подписи на сенатори, подкрепящи идеята една от сградите на Сената да носи занапред името на покойния. Джон Маккейн ще бъде погребан в неделя след голяма церемония предния ден. /БТА", "date": "2018.08.29", "title": "Със смъртта на Маккейн, републиканците, критикуващи Тръмп, оредяват"}
{"url": "https://www.dnevnik.bg/sviat/2018/08/29/3303363_trump_obiavi_che_advokatut_na_beliia_dom_napuska/", "text": "Президентът на САЩ Доналд Тръмп огласи днес предстоящото напускане на адвоката на Белия дом Дон Макган, предаде \"Франс прес\", цитирана от БТА. Това става в момент, когато разследването на специалния прокурор Робърт Мълър заплашва все повече Тръмп и негови приближени. \"Адвокатът на Белия дом Дон Макган ще се оттегли от поста си наесен, малко след утвърждаването (надявам се) на съдия Брет Кавано (за член на) Върховния съд\", написа в \"Туитър\" президентът на САЩ. Тръмп посочва, че е работил с Макган дълго време и цени работата му, но не даде информация за причините за напускането на адвоката, нито име на негов приемник. Оттеглянето на Макган бе разгласено две седмици след разкритията на в. \"Ню Йорк таймс\", че адвокатът е \"сътрудничил широко\" на разследването, извършвано от екипа на Мълър във връзка с подозренията за таен сговор между предизборния екип на Тръмп и Русия, отбелязва \"Франс прес\". Президентът на САЩ, който не спира да твърди, че е обект на \"лов на вещици\",  не скри раздразнението си  след публикуването на статията. \"Разреших (на Макган), както и на всички други, да свидетелства. Не биваше да го правя\", заяви Тръмп и увери, че няма какво да крие. Президентът на САЩ претърпя двоен удар по отношение на юридическия си екип този месец. Бившият шеф на предизборния щаб на Тръмп  Пол Манафорт беше признат за виновен в банкова и данъчна измама , а бившият му личен адвокат  Майкъл Коен беше осъден  за данъчна и банкова измама, и в нарушаване на законите за финансирането на предизборните кампании, припомня \"Франс прес\".", "date": "2018.08.29", "title": "Тръмп обяви, че адвокатът на Белия дом напуска"}
{"url": "https://www.dnevnik.bg/sviat/2018/08/29/3303361_peru_obiavi_izvunredno_polojenie_na_granicata_zaradi/", "text": "Перу обяви извънредно положение в здравеопазването по северната си граница. Хиляди венецуелци, бягащи от икономическата криза и глада в родината си, продължават да се стичат на перуанска територия въпреки затегнатия режим по границата за тях, предаде агенция \"Ройтерс\". В указ, публикуван в перуанския държавен вестник, президентът Мартин Вискара обяви 60-дневно извънредно положение в две провинции по северната граница. Като причина се посочва \"непосредствена опасност\" за здравето и хигиената вследствие на имиграцията. Повече подробности не се споменават. Бягството на венецуелците  към други южноамерикански страни отива към \"кризисен момент\", сравним със събитията с бежанците в Средиземно море, заяви тези дни ООН. Здравните власти в Перу преди това изразиха безпокойство, че може да тръгнат болести като дребна шарка и малария,  пренасяни от мигрантите , тъй като много от тях не са имали достъп до основни здравни услуги в родината си. По-рано този месец бразилските власти заявиха, че  миграционната вълна  е предизвикала епидемии от дребна шарка в съседните на Венецуела страни, включително в Бразилия, където болестта се е смятала за изкоренена. Високопоставени представители на миграционните власти на Перу, Колумбия и Бразилия се събраха на двудневна среща в Богота, за да обсъдят как да се справят с миграционните потоци. Сега близо 1 милион венецуелци живеят в Колумбия, а над 400 000 в Перу, обявиха вчера властите на двете страни в съвместно изявление след срещата. Само 178 000 от тези в Перу имат разрешение да останат или случаите им се разглеждат. Колумбия и Перу ще обменят данни за мигрантите чрез обща база данни, за да следят пристигащите и да разпределят справедливо помощта, заявиха двете страни. Те поканиха и други засегнати от венецуелската миграция държави да се присъединят към инициативата им. Този месец Перу и Еквадор започнаха да изискват паспорти вместо лични карти от венецуелските мигранти. Перуанските власти затегнаха и крайните срокове, в които венецуелците могат да се заявяват за разрешение за временно пребиваване, което им позволява да работят законно в Перу. Другата седмица министрите на външните работи на Еквадор и Колумбия, а може би и на Перу и Бразилия ще се съберат в Еквадор, за да обсъдят въпроса за венецуелската миграция, каза Кристиан Крюгер, началник на колумбийската Агенция \"Миграция\". Перу призова и за среща на Организацията на американските държави и ООН за обсъждане на темата, заяви перуанският министър на външните работи. /БТА", "date": "2018.08.29", "title": "Перу обяви извънредно положение на границата заради венецуелските бежанци"}
{"url": "https://www.dnevnik.bg/sport/2018/08/29/3303340_gran_pri_na_germaniia_ostava_chast_ot_formula_1_za/", "text": "Германия ще бъде домакин на кръг от Формула 1 още година, след като се стигна до споразумение между промотърите на състезанието и собствениците на спорта \"Либърти медиа\". Пистата  \"Хокенхайм\" остава  в календара, което беше загатнато още преди седмица. През 2018 г. германската надпревара се завърна във Формула 1. Страната е редовен домакин на Формула 1 от създаването на шампионата през 1950 г. Състезания в страната няма само през 1955, 2007, 2015 и 2017 г. През годините \"Нюрбургринг\" и \"Хокенхайм\" често се сменят като домакини на надпреварите. Между 1998 и 2006 г. и двете писти неизменно бяха в календара, след като \"Нюрбургринг\" приемаше Гран при на Европа. Между 2008 и 2014 г. \"Нюрбургринг\" и \"Хокенхайм\" се редуваха през година да домакинстват на германското Гран при. Последните две издания на състезанието през 2016 и 2018 бяха на \"Хокенхайм\". Motorsport.com съобщи, че договорът между Гран при на Германия и Формула 1 е само за един сезон. Основна причина Германия да остане в календара е фактът, че до 2020 г. не се очаква нови състезания да влизат във Формула 1. За момента  преговорите с Маями  за градско състезание бяха отложени. Все пак Братчис остава оптимист за надпревара във Флорида през 2020 г. През тази година на \"Хокенхайм\" имаше над 70 хиляди зрители, които видяха много интересно състезание. Фаворитът Себастиан Фетел водеше малко преди края, но катастрофира на влажната писта и  поднесе победата на Люис Хамилтън .", "date": "2018.08.29", "title": "Гран при на Германия остава част от Формула 1 за още една година"}
{"url": "https://www.dnevnik.bg/photos/2018/08/29/3302992_fotogaleriia_svetovnite_snimki_na_denia_-_29_avgust/", "text": "В края на лятото към градчето Буньол се стичат хиляди туристи, за да участват в бой с домати.   е традиция от 1945 г. Стотици тонове презрели домати се използват в боя.", "date": "2018.08.29", "title": "Фотогалерия: Световните снимки на деня - 29 август 2018"}
{"url": "https://www.dnevnik.bg/sport/2018/08/29/3302885_djokovich_se_spravi_s_fuchovich_v_goreshtinata_na_us/", "text": "Двукратният шампион в US Open Новак Джокович преодоля първия кръг на надпреварата в Ню Йорк. Фаворитът на букмейкърите се наложи с 6:3, 3:6, 6:4, 6:0 срещу Мартон Фучович. В горещината сърбинът имаше тежко изпитание срещу игралия стабилно унгарец. Температурата в Ню Йорк стигна 32 градуса при висока влажност, което затрудни тенисистите. Организаторите предприеха мерки и въведоха десетминутни почивки. При жените прекъсването е след втория сет, а при мъжете - след третия. Седмият при мъжете Марин Чилич спечели след 7:5, 6:1, 1:1 и оттегляне на румънеца Мариуш Копил. Джокович постигна целта си в първия сет, в който направи ранен пробив и пое контрол над мача. Впоследствие обаче той се оказа притиснат. Фучович заигра силно и използва възможностите си, докато съперникът му видимо имаше затруднения. След като изравни резултата, унгарецът продължи уверено и в третия сет поведе с 4:2. Тогава Джокович събра сили и успя да се вдигне. Това повлия на Фучович и след десет поредни спечелени гейма шампионът от 2011 и 2015 г. стигна до победата. Четвъртата в женската схема Анжелик Кербер преодоля първото предизвикателство. Германката имаше труден мач, но спечели със 7:6 (5), 6:3 срещу Маргарита Гаспарян от Русия. В тайбрека Гаспарян поведе с 3:0 точки след два минипробива. След това съперничката ѝ се вдигна и измъкна успеха в сета. Във втория рускинята поведе с ранен пробив, но Кербер веднага изравни и с нов пробив за 5:3 се устреми към победата.", "date": "2018.08.29", "title": "Джокович се справи с Фучович в горещината на US Open"}
{"url": "https://www.dnevnik.bg/sport/2018/08/29/3302812_nad_260_sustezateli_ot_pet_durjavi_shte_uchastvat_v/", "text": "Общо 264 състезатели от пет националности ще премерят сили в  ултра крос триатлона \"Лъвско сърце\" . Предизвикателството, което се организира за трети път, ще се проведе на 1 септември край Приморско. Състезанието е с дължина 140 км, които включват 3 км плуване, 116 км планинско колоездене и 21 км бягане. Трасето преминава през природни забележителности на територията на четири резервата и покрай 12 тракийски светилища. Контролното време за изминаването на маршрута е 13 часа.  Общо 105 са желаещите да участват самостоятелно в надпреварата, докато останалите 159 състезатели са разделени в 53 отборни щафети по трима. Сред записалите се има 231 мъже и 33 жени, като възрастта на участниците е от 18 до 61 години. \"Лъвско сърце\" мотивира все повече хора, които не са спортували активно досега. Радваме се, че имаме възможност да участваме в изграждането на триатлонска общност в България\", заяви Филип Шавов, който е част от организационния екип. Организаторите изтъкнаха, че по подготовката на състезанието са се включили над 80 доброволци.", "date": "2018.08.29", "title": "Над 260 състезатели от пет държави ще участват в \"Лъвско сърце\""}
{"url": "https://www.dnevnik.bg/sviat/2018/08/29/3302762_putin_shte_se_oburne_kum_rusnacite_zaradi_povishenieto/", "text": "Руският президент Владимир Путин днес ще изложи в телевизионно обръщение позицията си за предлаганото повишение на пенсионната възраст. Новината бе съобщена вчера от прессекретаря му Дмитрий Песков на фона на общественото недоволство от предложенията на правителството. Кабинетът иска (а парламентът прие на първо четене миналия месец) пенсионната възраст в страната да се повиши поетапно до 2028 г. да стане от 60 на 65 г. за мъжете, а до 2034 г. - от 55 на 63 за жените. Икономисти предупреждават, че мярката не просто е необходима, а дори е закъсняла. Проблемът, с който се сблъскаха властите, бе неодобрение от около 90% на предложенията според повечето анкети, множество петиции за национален референдум и  протести в редица руски градове . След предложения от премиера Дмитрий Медведев вариант и другите, обсъждани в правителството и парламента, Путин каза, че не харесва \"нито един\". \"Призовавам ви да не забравяте, че решенията ни ще засегнат съдбата на милиони и трябва да са справедливи. Не бива да се действа механично, формално, а трябва да се приеме балансиран и предпазлив подход\", обясни президентът пред журналисти в Омск, но добави, че все пак ще е нужно решение предвид \"сегашната ситуация на трудовия пазар.\" Държавният глава призна и че обществото е реагирало \"остро\" след направените предложения и добави в Омск, че \"може би още утре\" ще \"изрази отношението си подробно\". Путин вече е давал сигнали, че не приема сегашните планове за пенсионна реформа. Според \"Ройтерс\" коментарът му преди телевизионното обръщение е бил сигнал, че може и да се откаже от реформата. Агенцията отбелязва, че президентът, който преди е обещавал \"никога\" да не повишава пенсионната възраст, досега внимателно се е дистанцирал от предложенията. Предстоят още две четения на текста в Думата (долната камара на руския парламент), едно в Сената и евентуално подпис от президента, преди подобна промяна да стане закон. В Омск Путин добави, че е поискал кабинетът да се консултира с партиите, обществеността и местните администрации преди второто четене. Путин ще говори по обед московско (и българско време), а водещите руски телевизии съобщиха, че ще променят програмната си схема за деня. От схемите следва, че обръщението ще продължи до 30 мин, пише РБК.", "date": "2018.08.29", "title": "Путин ще се обърне към руснаците заради повишението на пенсионната възраст"}
{"url": "https://www.dnevnik.bg/bulgaria/2018/08/29/3302766_fondut_za_lechenie_na_deca_shte_plashta_procedurite_v/", "text": "Фондът за лечение на деца да може да преценява дали да плаща за лечение в чужбина или вместо това да извика в България чуждестранни специалисти, които да извършат исканите процедури или трансплантации. Това предвижда промяна в правилника за дейността на фонда, качена за съгласуване от здравното министерство. Според изменението преценката ще се прави за всяко постъпило заявление за подпомагане за лечебно-диагностични процедури и трансплантации в чужбина независимо дали това е посочено в заявлението. Организирането и финансирането на участието на чуждестранни медицински специалисти в страната ще е за сметка на фонда. \"С това, от една страна, ще се създадат условия децата да бъдат лекувани в страната от висококвалифицирани чуждестранни специалисти, с преодоляване на затрудненията и неудобствата, породени от транспорта и пребиваването на детето и придружителя му в друга държава, а от друга страна, ще се създадат условия за повишаване капацитета на здравната система в страната ни за лечение на състояния при децата, за които няма към настоящия момент достатъчно познания и опит\", се посочва в мотивите към промените. С друго изменение вече директорът на фонда ще може да сключва споразумения за съвместно възлагане на обществени поръчки с министъра на здравеопазването, когато има нужда от доставка на медицински изделия, високоспециализирани медицински апарати и уреди за индивидуална употреба. Техническите спецификации за съответните изделия, апарати и уреди ще се изготвят от фонда. Досега поръчките бяха в правомощията на директора, а не съвместно със здравното министерство. Според мотивите изменението е заради проблеми при прилагането на нормативната уредба при организирането и провеждането на тези обществени поръчки. \"С това е затруднена дейността по осигуряване на необходими медицински изделия, апарати и уреди за индивидуална употреба в случаите на подадено заявление за подпомагане на дете, нуждаещо се този вид изделия, и съответно забавяне на лечението му\", отбелязват от здравното министерство.", "date": "2018.08.29", "title": "Фондът за лечение на деца ще плаща процедурите в чужбина, ако не може да извика специалист в България"}
{"url": "https://www.dnevnik.bg/sviat/2018/08/29/3302638_razsledvaniiata_i_reportajite_veche_sa_prekaleno_skupi/", "text": "Правенето на качествена журналистика става все по-трудно и по-трудно за борещите се за икономическо оцеляване медии, особено за изискващите все повече ресурси журналистически разследвания и репортажи в рискови зони. Репортажите в рискови зони имат ужасяваща цена, измерена в погубени човешки животи: 50 журналисти бяха убити при изпълнение на служебните си задължения от началото на годината по данни на организацията \"Репортери без граници\", което е близо до броя журналисти, загинали през цялата 2017 година. Те са и мощен финансов бич за някои  вестници, радиа и телевизии , които вече нямат достатъчно средства за такива материали. \"Все по-скъпо е да се отразяват конфликти в страни като Ирак, защото трябва голям персонал, за да се избегнат рискове: фиксъри (хора, често местни журналисти, които биват наемани от техни чуждестранни колеги, за да им оказват помощ в работата на терен, бел. ред.), телохранители, преводачи, шофьори и т.н. Преди няколко години в. \"Ню Йорк таймс\" изчисли, че един ден репортаж в Багдад му коства 10 000 долара\", казва Жан-Франсоа Льороа, директор на фестивала за фотожурналистика, който се организира през септември в Перпинян (Южна Франция). Навремето \"пресата като цяло не бе мишена (за враждуващите страни), а точно обратното - тя бе съюзник. А за няколко години се превърна в мишена\", особено на движения, които се специализираха в отвличане на журналисти с цел изнудване за откупи, обяснява Льороа. Това принуждава медиите да увеличат мерките за защита на своите репортери. Към това се добавя ускорената еволюция на технологиите, която задължава фотографите и създателите на видеосъдържание да подновяват по-често оборудването и софтуерите си. Успоредно с това \"приходите на печата спадат с бума на интернет\", който понижава стойността на репортажите и води до голяма несигурност във фотожурналистиката като занаят, подчертава Льороа. \"Преди 30 години не бе изключение репортажи да бъдат публикувани в списания за еквивалента на 15 000 евро. Днес дори три-четири хиляди евро са изключение\", казва той.  Заради това директорът на кореспондентското бюро на \"Франс прес\" в Багдад Сами Кец отправи призив за създаване на \"сродни права\" в ЕС. Спорна мярка, която ще задължи интернет гигантите \"Гугъл\" и \"Фейсбук\" да възнаграждават създателите на съдържание в интернет, включително медиите. Сега тези компании получават огромна част от приходите от онлайн реклами. ГАФА (съкращение от първите букви на латиница на големите четири технологични компании \"Гугъл\", \"Епъл\", \"Фейсбук\" и \"Амазон\") се борят срещу тази реформа, която според тях би сложила край на безплатния интернет. \"Отмина времето, когато отивах на война със сако, панталон, риза и тефтер в джоба. Днес трябват предпазни жилетки, каски, бронирани коли, застраховки и понякога телохранители, за да не бъдем отвлечени. Кой плаща такива разходи? Медиите и това е обременяващо\", казва той в текста, подписан от над 100 водещи репортери и главни редактори от 27 страни в ЕС. Друга голяма област на журналистиката, възпрепятствана от намаляването на средствата на медиите, е разследването. \"Журналистиката се бори за оцеляване. На път е да умре\" и \"медиите орязват разходите си начело с разследващите материали, защото те струват скъпо\", констатира директорът на  Международния консорциум на разследващите журналисти  Джерард Райл. На тази организация с нестопанска цел дължим разкритията за укриване на данъци - \"Досиетата от Панама\" и \"Досиетата от Рая\". Затова през последните години се родиха организации като консорциума, които дават възможност да се обединяват финансовите усилия на медиите.  \"Това са дейности, които отнемат не само много време, но на всичко отгоре са и рисковани: не сте сигурни, че материалът ви ще бъде публикуван, а дори да го публикуват, може да ви струва цяло състояние, ако трябва да се защитавате в съда\", каза той пред АФП. Много е трудно да се изчисли колко точно са тези разходи, но сигурно е, че са големи. Една от причините е трансграничният мащаб на разследването. \"Досиетата от Панама\" струваха 2 милиона долара на консорциума, но към тях трябва се добавят и разходите, направени за целите на проекта от всичките 300 репортери от партньорски медии по света\", заяви Райл. /БТА", "date": "2018.08.29", "title": "Разследванията и репортажите вече са прекалено скъпи за медиите"}
{"url": "https://www.dnevnik.bg/sviat/2018/08/29/3302761_germaniia_i_franciia_moje_da_obsudiat_dnes/", "text": "Министрите на финансите на Франция и Германия Брюно льо Мер и Олаф Шолц се срещат днес в Париж дни след като правителствата им неколкократно споменаха идеята за създаване на платежна система, независима от Съединените щати, за да се запазят бизнес отношенията с Иран. Предложението се появи на фона на отлива на европейски компании от Иран, който последва възстановяването на американските санкции срещу ислямската република. Президентът на САЩ Доналд Тръмп, който изтегли страната си от ядреното споразумение, обяви, че компаниите, които правят бизнес с Иран, са заплашени  вратите им към американския бизнес да се затворят , ако не прекратят това. Миналата седмица предложението за такава система  дойде от германския външен министър  Хайко Маас (от социалдемократите, коалиционния партньор на канцлера Ангела Меркел), макар самата Меркел да реагира сдържано. В понеделник обаче Маас повтори предложението си и Париж подхвана идеята, а вчера \"Блумбърг\" отбеляза, че в дискусиите в момента участва и Великобритания. Според агенцията случващото се е сигнал, че европейските сили са сериозни в намерението си да покажат по-голяма независимост от САЩ на фона на политиките на президента Доналд Тръмп \"Америка на първо място\". В коментарите си в понеделник Льо Мер даде да се разбере, че ако бъдещата \"независима система\" не може да е европейска, може да се помисли за \"френско-германски инструмент за финансиране\", който ще помогне на европейски компании да не са \"косвени жертви\" на санкциите. \"Искам Европа да е суверенен континент, а не васал, а това означава да има напълно независими инструменти за финансиране, които днес не съществуват.\" Европейски гиганти като \"Даймлер\", \"Тотал\" и редица други вече прекратиха дейността си в Иран или се отказаха от планове за инвестиции въпреки уверенията на eврокомисията и отделни европейски правителства, че ще намери начин да ги защити.", "date": "2018.08.29", "title": "Германия и Франция може да обсъдят днес \"независимата от САЩ платежна система\""}
{"url": "https://www.dnevnik.bg/sviat/2018/08/29/3302736_venecuelcite_vurviat_pesha_iz_jujna_amerika_v_tursene/", "text": "По време на двуседмичния си преход през смразяващо студените Анди останалият без никакви пари венецуелски мигрант Хесус Мендоса се хранил по-добре, отколкото в обеднялата си родина в продължение на месеци. \"Във Венецуела се хранех по два пъти на ден, ако имах късмет\", казва Мендоса, вървейки по Панамериканската магистрала с оръфана раница на гърба. Той влязъл незаконно в Еквадор, след като пресякъл неохраняваната граница с Колумбия. \"Колумбийците, които срещнах по пътя, проявиха щедрост. Дадоха ни храна и вода\", казва 25-годишният дърводелец пред фондация \"Томсън Ройтерс\". \"Дори ядох пилешко, което във Венецуела е лукс.\" Крахът на икономиката, нарастващата бедност и недостигът на медицински услуги принудиха повече от 1.6 милиона венецуелци да напуснат от 2015 г. богатата на петрол държава. Според ООН това е една от най-големите масови миграции в историята на Латинска Америка. Богатите и способни венецуелци с университетско образование още преди години заминаха за чужбина, за да си намерят работа в петролната индустрия и да започнат бизнес. Сегашната вълна мигранти е от бедните и най-нуждаещите се венецуелци. Те наброяват хиляди, нямат пари за самолетни и автобусни билети, дори за паспорти и вървят пеша, някои от тях с бебета на ръце. Тръгнали са с надеждата да намерят по-добър живот в Еквадор, Перу, Чили, Бразилия и Аржентина. 38-годишната Карина Мендес и съпругът ѝ напуснали Венецуела преди две седмици, за да отидат в Перу, където се надяват да изкарат пари за антибиотици и други лекарства за болната си малка дъщеря. \"Дори и да намериш лекарствата, от които имаш нужда, те са твърде скъпи\", казва семейство Мендес, докато двамата чакат цели часове някой тираджия да ги качи на автостоп. Заради огромната хиперинфлация, която Международният валутен фонд прогнозира, че може да достигне един милион процента до края на годината, минималната месечна заплата във Венецуела едва покрива стойността на килограм ориз или брашно. Парите са станали толкова безполезни, че банкнотите се използват за правене на украшения и сувенири. \"С това, което печелиш на месец, не можеш да си купиш основните неща, от които се нуждаеш, за да оцелееш. За една нощ цените скачат с 40 процента\", казва Рафаел Барбоса, още един мигрант, тръгнал по ветровитата магистрала. \"Момент на криза\" Колумбия прие най-голям брой венецуелски мигранти, около 870 000, а броят им в цяла Южна Америка продължава да расте. Рекорден брой от над 4000 венецуелци на ден влизаха в Еквадор в средата на август. Служители от Колумбия, Еквадор и Перу ще се срещнат тази седмица в Богота, за да търсят решение на въпроса с миграцията, която застрашава да надхвърли възможностите на региона. Международната организация на ООН по миграцията заяви миналата седмица, че назрява \"момент на криза\", съпоставима с тази в Средиземноморието. \"Нуждаем се от план за реакция на регионално ниво\", заяви Кристиан Виснес, директор на колумбийския клон на Норвежкия съвет за бежанците. \"Мигрантският поток се увеличава по численост и териториален обхват. При тези условия каквито и да е едностранни действия ще имат много последици за другите държави в региона\". Перу въведе този месец по-строги правила за венецуелците, сред които изискването за влизане в страната с паспорти, а не само с лични карти. Съдия отложи за шест месеца приемането на подобно правило в Еквадор. \"Подобни мерки няма да попречат на хората да пресичат границата. Те ще продължат да го правят\", казва Виснес. Йоланда Монтенегро, която управлява частния приют за мигранти \"Каса Огар Хесус дел Мигранте\" в намиращия се на границата еквадорски град Тулкан, твърди, че по-строгият контрол ще засили незаконното преминаване през границата. \"Всеки мигрант си има семейство, което чака да бъде нахранено. Логично е хората да продължат независимо от въведените ограничения\", казва Монтенегро. \"Всъщност ще спечелят трафикантите, които използват отчаянието на хората, за да извлекат изгода\". Евтина работна ръка Все повече мигранти искат да отидат в Перу, която е една от най-бързорастящите икономики в региона. Около 350 000 венецуелци са се установили в Перу тази година в сравнение с 2350 през 2015 г. Смята се, че Перу има по-малко ограничения за работна виза и че предлага най-добри възможности за намиране на работа като строител, чистач, сервитьор и ратай. \"Чувал съм, че Перу има добра икономика. Синът ми си намери там работа в строителството за броени седмици\", казва 52-годишният Даниел Сегура, мигрант и шофьор на камион, който се надява да се присъедини към сина си. Еквадор също привлича мигрантите с възможността да им се плаща в щатски долари. Там са се установили около 40 000 венецуелци. Много от тях живеят в живописния град Ибара, разположен на два часа път с автомобил от планинската граница на Еквадор с Колумбия. Те изкарват прехраната си, чистейки стъклата на спрелите на светофара автомобили, продавайки сладкиши или полагайки евтин труд за местни бизнеси. Анхел Мехиа, на 35 г., пристигнал в Ибара през март и започнал работа като чистач в хотел. Изкарва и допълнителни пари от охраната на паркирани автомобили нощно време. Бившият мениджър на супермаркет печели по-малко от половината от минималната месечна работна заплата в Колумбия. \"Благодарен съм, че имам работа, която ми позволява да пращам по 40 долара месечно на жена ми и бебето ми във Венецуела, за да могат да преживяват\", казва той. На магистралата по пътя за Перу 21-годишният Хавиер Кабайеро влачи куфар на колелца, пълен с одеяла, и голям кръст, без да се вълнува от мерките за спиране на мигрантите. \"Вече не се страхуваме от нищо. Ще продължим напред. Видяхме ужасни неща във Венецуела, как хора умират от глад\", казва Кабайеро. \"Нямаме паспорти, но няма да се връщаме във Венецуела. Това означава да се върнем към нищетата\", добавя той./ БТА", "date": "2018.08.29", "title": "Венецуелците вървят пеша из Южна Америка в търсене на по-добър живот"}
{"url": "https://www.dnevnik.bg/detski_dnevnik/2018/08/29/3302543_na_djaz_i_vuzglavnici_v_planinata/", "text": "Ако обичате джаз, склонните сте да слушате музика, седнали на земята в компанията на деца, и предпочитате хладината на планината в лятната софийска жега, 2 септември е денят, който не трябва да пропускате. За четвърта поредна година поредицата \"Концерти на възглавници\" ще гостува на Детския екостационар \"Бели брези\". Този път обаче програмата не е обичайната - вместо класическа музика на Витоша ще звучи джаз в изпълнение на певицата Весела Морова и нейния бенд в състав: Денис Гоев (тромпет), Калин Жечев (пиано) и Иван Андреев (перкусии). Концертът започва в 11 ч. и в него ще участват също младите гост-вокалисти Теа Николова и Неда Кралева от училище \"D Stars\". Организаторите от \"Модо България\" обещават програма от джазови класики, сред които Cheek to cheek, Summertime, One Note Samba, Sing sing sing, Puttin’ on the Ritz. Организаторите са осигурили награди за най-послушен родител, както и за най-активно танцуващ малък джазмен. Традиционната \"Работилница на възглавници\", в която децата ще имат възможност да декорират своя собствена възглавница за спомен от концерта, започва час преди концерта - в 10 ч. Всички гости са поканени да останат и след концерта на пикник или игри сред природата.", "date": "2018.08.29", "title": "На джаз и възглавници в планината"}
{"url": "https://www.dnevnik.bg/bulgaria/2018/08/29/3302943_chetirima_ot_postradalite_v_katastrofata_krai_svoge/", "text": "Четирима от  общо 15-те тежко пострадали  в катастрофата край Своге остават в критично състояние. В \"Пирогов\" са настанени шестима души, от които трима са в тежко състояние на изкуствено дишане и с опасност за живота. Това каза директорът на болницата проф. Асен Балтов по време на извънреден брифинг. \"Имат тежки гръдни контузии, на апаратна вентилация са и с опасност за живота. Показателите им се взимат на 6 часа\", каза още той. По думите му е трудно да се даде прогноза за състоянието им през следващите седем дни. Другите трима пациенти ще може да бъдат изведени от реанимация в следващите два дни. Във ВМА една жена остава с опасност за живота. Трима от пострадалите в катастрофата до Своге, настанени в УМБАЛ \"Св. Анна\", все още са в КАИЛ (реанимация), съобщават от лечебното заведение. Най-тежко пострадалата жена вече е по-добре. От днес тя не е на апаратно дишане и няма пряка опасност за живота ѝ.", "date": "2018.08.29", "title": "Остава критично състоянието на четирима от пострадалите в катастрофата край Своге"}
{"url": "https://www.dnevnik.bg/sviat/2018/08/29/3302946_putin_moje_da_poseti_franciia_na_11_noemvri/", "text": "Руският държавен глава Владимир Путин е поканен във Франция по случай тържествата за 100-годишнината от края на Първата световна война. Поканата е дошла от колегата му Еманюел Макрон, съобщава БТА. Годишнината от приключването на войната се отбелязва на 11 ноември, уточни администрацията на френския президент. На 10 август лидерите на Русия и на Франция разговаряха по телефона. През юли френският президент Еманюел Макрон пък посети финалния мач от световното по футбол в Русия. Кремъл още не е потвърдил дали Путин ще присъства на честванията. Макрон изпрати покани за церемонията до лидерите на още над 80 страни. \"Отслабването на управлението и демокрацията стана причина мирът, постигнат с толкова труд през 1918 г., да бъде разрушен през 30-те. Затова поех инициативата да поканя в Париж за церемонията на 11 ноември мнозина държавни и правителствени глави, които ще открият първия Парижки форум на мира\", заяви френският президент. Президентът на САЩ Доналд Тръмп вече заяви, че се кани да посети Париж за юбилейните чествания.", "date": "2018.08.29", "title": "Путин може да посети Франция на 11 ноември"}
{"url": "https://www.dnevnik.bg/sport/2018/08/29/3302947_federer_preodolia_bez_kolebaniia_purviia_krug_na_us/", "text": "В разгара на горещините в Ню Йорк Роджър Федерер постигна икономична победа на старта на US Open. Швейцарецът се наложи с 6:2, 6:2, 6:4 срещу Йошихито Нишиока за под два часа. Вторият поставен в схемата нямаше никакви колебания срещу японеца. С прецизна игра той постигна целта си и се задържа минимално време на корта. Федерер започна мача с пробив, след което нито за момент нямаше притеснения по пътя към успеха. Единствено в края на мача Нишиока успя да върне един от пробивите, но това беше недостатъчно. \"Щастлив съм, че отново съм в Ню Йорк и съм здрав. Последните няколко години бяха трудни, така че е хубаво да съм тук и да се чувствам наистина добре\", каза петкратният шампион. Швейцарецът похвали Нишиока и посочи, че го очаква светло бъдеще. И допълни, че е доволен от играта си. Следващият му съперник ще е французинът Беноа Пер.", "date": "2018.08.29", "title": "Федерер преодоля без колебания първия кръг на US Open"}
{"url": "https://www.dnevnik.bg/bulgaria/2018/08/29/3302949_burziiat_vlak_ot_burgas_za_sofiia_zakusnia_s_5_chasa/", "text": "Бързият влас от Бургас до София е закъснял с 5 часа, като е пристигнал на столичната Централна гара в 3 ч. тази сутрин. До голямото закъснение се стигна заради вчерашния инцидент, при който два влака последователно удариха лек автомобил на прелеза край село Михайлово, съобщава БНР. При инцидента загина шофьорът на колата, опитал се да премине през прелез при сигнал и спуснати бариери. Железопътната линия Пловдив - Стара Загора остана затворена близо пет часа заради катастрофата. Инцидентът стана малко след 17 ч. Над 200 пътници чакаха през цялото време следователите да си свършат работата, тъй като БДЖ не им осигури алтернативен превоз, подчертава БНР.", "date": "2018.08.29", "title": "Бързият влак от Бургас за София закъсня с 5 часа заради инцидент"}
{"url": "https://www.dnevnik.bg/evropa/2018/08/29/3302950_italiia_i_ungariia_si_obeshtaha_da_rabotiat_zaedno_za/", "text": "Италия и Унгария обещаха да работят заедно за нов твърд подход към миграцията, предаде \"Ройтерс\". \"Съгласихме се, че най-важният въпрос е миграцията\", каза премиерът на Унгария Виктор Орбан след среща в Милано  с италианския вътрешен министър  и вицепремиер Матео Салвини. По думите на Орбан двамата са се споразумели заедно да следват антиимигрантската си програма, докато ЕС навлиза в подготовка за изборите за Европейски парламент през май догодина. Според Орбан ЕС се нуждае от нова Европейска комисия и нов парламент, които да се обявят в защита на границите и за спиране на миграцията. Унгарският премиер, чието дясно правителство издигна по южната си граница ограда срещу мигранти, похвали Салвини, че е станал първият ръководител от страна от Средиземноморието, доказал, че \"миграцията може да бъде спряна по море\". На общата пресконференция след срещата Орбан подчерта, че сигурността на Европа зависи от  успеха на Салвини . Италианският вътрешен министър прикани Франция да прояви повече \"солидарност и чувство\" по отношение на миграцията и да прекрати политиката си да спира мигрантите, които искат да влязат на френска територия през граничния пункт Вентимиля. Френският президент Еманюел Макрон \"е първият, който трябва да прояви солидарност и чувство, отваряйки наново границата при Вентимиля\", каза Салвини. Италианският вътрешен министър добави, че Берлин и Рим постигат напредък към сключване на споразумение, съгласно което Германия ще може да върне някои мигранти в Италия, предаде ДПА, цитирана от БТА. Но по думите на Салвини сделката ще бъде сключена само при положение че Италия няма да приема повече бежанци, отколкото те са наброявали преди това на нейната територия. Италия стана основна дестинация за мигрантите от Африка, потеглили към Европа. Според действащите правила на ЕС страната, в която първо е влязъл мигрантът, е длъжна да обработва неговата молба за предоставяне на бежански статут, припомни ДПА. ТАСС цитира думи на Матео Салвини от пресконференцията, излъчвана на живо от тв канал \"РАИ нюз-24\", че в близко бъдеще планира да посети много страни в чужбина - в Северна Африка, Израел, Русия и други. Преди да се срещне със Салвини в Милано, унгарският премиер нарече италианския вътрешен министър \"моят герой\", а френския президент Еманюел Макрон определи като основния си противник в Европа, предаде \"Франс прес\". На пресконференцията след срещата той отново бе попитан за тези негови думи, които потвърди. \"Сега в Европа има два лагера и начело на единия от тях е Макрон. Той е начело на политически сили, подкрепящи имиграцията. А от другата страна сме ние, които искаме да спрем нелегалната имиграция\", продължи унгарският премиер. На въпрос дали неговата партия \"Фидес\" ще излезе от десноцентристката Европейска народна партия - най-голямата в Европейския парламент, Орбан изрази желание ЕНП да \"застане на наша страна и на страната на народите в Европа\". По думите на унгарския премиер ЕС напада Унгария, защото \"ние показахме, че границите може да бъдат защитавани\". \"Унгария е доказателството, че мигрантите може да бъдат спрени на сушата и тук идва мисията на Салвини. Той ще покаже, че тези мигранти може да бъдат спрени и в морето\", заяви Виктор Орбан пред ресторанта. Той сподели, че предварително попитал Силвио Берлускони дали може да се срещне със Салвини, на което бившият премиер на Италия отговорил утвърдително. Орбан подчерта, че отношенията му с предишното правителство на Италия, оглавявано от левоцентристката Демократическа партия, са били \"крайно лоши\". Преди да се види с унгарския гост, Салвини заяви, че \"сега левицата съществува само за да ме обижда, да защитава ЕС на банкерите и на имиграцията без граници\".", "date": "2018.08.29", "title": "Италия и Унгария си обещаха да работят заедно за твърд подход към миграцията"}
{"url": "https://www.dnevnik.bg/bulgaria/2018/08/29/3302953_jiteli_na_svoge_izlizat_na_protest_s_iskane_za/", "text": "Днес в 17 ч. жители на Своге ще излязат на протест на мястото, където катастрофира автобус през уикенда. При инцидента загинаха 17 души, а десетки бяха ранени. Недоволството е породено от лошото състояние на пътя, въпреки че той е изцяло ремонтиран и пуснат в експлоатация през 2016 г. Жителите на Своге настояват да бъде оправен пътят през Искърското дефиле, тъй като през него постоянно преминават камиони заради ремонта на магистрала \"Хемус\". При ремонта пътят не е бил проектиран за такова натоварване, подчертават гражданите. Шофьорът на автобуса Григор Григоров ще застане днес пред Софийския окръжен съд по искането на прокуратурата да бъде задържан за постоянно под стража. Той е единственият обвиняем за катастрофата до момента. Очаква се да му бъде повдигнато обвинение за причиняване на смърт по непредпазливост на 17 души и нанасяне на телесни повреди на други 21.", "date": "2018.08.29", "title": "Жители на Своге излизат на протест с искане за по-добри пътища"}
{"url": "https://www.dnevnik.bg/evropa/2018/08/29/3302954_severna_irlandiia_izravni_rekorda_na_belgiia_za/", "text": "Северна Ирландия изравни световния рекорд за най-дълъг период без правителство в мирно време, съобщи \"Асошиейтед прес\". Вчера се навършиха 589 дни, откакто правителството на Северна Ирландия се разпадна заради спорове около проект за зелена енергия. Разривът скоро обхвана и по-широки културни и политически въпроси, по които цари раздор между юнионисти и националисти. Опитите за възстановяване на правителството не дадоха резултат. Белгия изкара 589 дни без излъчено чрез избори правителство в периода 2010-2011 г. Заради това активисти използваха в социалните мрежи хаштага #WeDeserveBetter (Заслужаваме нещо по-добро) с призив към Демократичната юнионистка партия и партията \"Шин фейн\" да съставят правителство. От разпадането на правителствената коалиция през януари 2017 г. областта е управлявана от чиновници, а основните разходи и политически решения се отлагат. Британското правителство одобри бюджета на Северна Ирландия, но устоя на натиска да поеме пряк контрол върху областта. Политическата криза остави 1.8 милиона души без правителство и заплашва споразумението за поделяне на властта между двете партии, ключово постижение след мирното споразумение от 1998 г., сложило край на десетилетия насилие и кръвопролития в Северна Ирландия. /БТА", "date": "2018.08.29", "title": "Северна Ирландия изравни рекорда на Белгия за най-дълъг период без правителство"}
{"url": "https://www.dnevnik.bg/bulgaria/2018/08/29/3302958_kvotite_za_naemane_na_hora_s_uvrejdaniia_otgovariat_na/", "text": "Квотите за наемане на хора с увреждания отговарят на европейските изисквания. 52% от работодателите искат да отпадне защитата за уволнения, но целта е по-голяма справедливост, а не отнемане на права. Това каза социалният министър Бисер Петков в ефира на \"Нова телевизия\". Повод за коментара му стана пуснатият за обществено обсъждане  нов закон за хората с увреждания . \"Ще има квоти за наемане на хора с увреждания от работодателите. Ако те не ги изпълнят, ще трябва да внасят 30% от минималната работна заплата за страната в специален фонд. В неговия управителен съвет ще влизат и представители на хората с увреждания\", уточни Петков и допълни, че няма място за притеснения за нерегламентирани уволнения, каквито се появиха. В промените се предвиждат и различни средства за подкрепа, която ще е месечна и целева. \"Новото е, че тя ще бъде съобразена с линията на бедност от 348 лв. Ще има и още една добавка от 98 лв., общото увеличение е с 200 лв.\", каза министърът. Днес пациенти с решения от ТЕЛК ще внесат в Министерство на здравеопазването  индивидуални молби срещу новата наредба  за медицинска експертиза. Новите правила предвиждат комисиите да оценява намалената работоспособност само по основното заболяване, а експертизата да се извършва предимно по документи. До момента хората с увреждания са събрали над 20 индивидуални жалби.", "date": "2018.08.29", "title": "Квотите за наемане на хора с увреждания отговарят на европейските, каза Бисер Петков"}
{"url": "https://www.dnevnik.bg/evropa/2018/08/28/3302586_promeni_li_neshto_reshenieto_na_stenite_v_bavarskite/", "text": "Която и страна да сте взели в дебата в южната германска провинция Бавария за това дали във всеки обществен офис да бъде поставено разпятие, едно нещо изглеждаше ясно: продажбите на религиозни атрибути може да се повишат. Неекспертно проучване на ДПА обаче показва, че хората, специализиращи се в производство и продажба на религиозни предмети, не съобщават за ръст на продажбите, макар че се очакваше всеки съдебен следовател, ветеринарен инспектор и главен министър в провинцията да се снабди с разпятие и да го постави на външната си врата. \"В момента не мога да напусна. Трябва да продължа да работя\", казва Андреас Пьотман, мениджър на компания в Мюнхен, която продава широк асортимент от католически стоки. Добавя, че не повече от 20-30 купувачи са дошли заради новата директива. Маркус Зьодер - премиерът на предимно католическата и гордееща се с това провинция в Южна Германия,  издаде тази година разпореждане  всички правителствени служби до юни да поставят на видно място разпятия, за да се подчертае християнското наследство на провинцията. Нареждането предизвика значителен отпор. Нерелигиозни граждани се чудеха дали това ги засяга. Мюсюлманите се питаха дали е нормално в търговски обект да се поставя разпятие, а в същото време да е спорно да се носи бурка. Дори църквата отправи критики към провинцията, че Общият консенсус бе, че Зьодер се опитва да печели политически точки преди  регионалните избори на 14 октомври.  Има опасност неговият Християнсоциален съюз (ХСС) да изгуби мнозинството си в провинциалния парламент, тъй като консервативните избиратели се обръщат към крайнодясната \"Алтернатива за Германия (АзГ). ХСС - сестринската партия на действащия в национален мащаб Християндемократически съюз - от дълги години е доминираща политическа сила в провинция Бавария. Партията редовно събираше над 50 на сто от гласовете, но от 1970 г. насам постепенно губи електорат, за да стигне до около половината от това през последното десетилетие. Възходът на АзГ още повече усложни живота на ХСС, който не е свикнал да има друга значима партия вдясно от него. Засега ХСС успява да се задържи начело благодарение на коалиции със сходно мислещи партии или на преки гласове за кандидати, отдаващи предпочитание на ХСС дори когато той не е спечелил мнозинство. Ръководството му е притеснено какво ще стане този октомври. Затова дойде и решението за кръстовете, което не донесе скок в продажбите, какъвто някои очакваха. Новите указания не налагат стриктно какви трябва да са разпятията. Пьотман казва, че повечето от закупените за провинциалните служби са от неръждаема стомана, високи са около 30 см и без статуетка на Христос, което практически ги превръща в обикновени кръстове, а не разпятия. \"Е, не са чак толкова малки и определено не са дискретни\", казва той. Други са направени от цветно стъкло. Сред закупилите такива са служба по строителството, библиотека, полицейски участък и затвор. Пьотман е имал няколко клиенти. Други хора от бизнеса казват, че са имали много по-малко или изобщо никакви клиенти. \"Изискването за разпятието си остава, дори да не се посреща с радост и макар че като цяло няма последствия\", казва Томас Людвиг, мениджър на друга мюнхенска фирма. Подобни са коментарите и в търговски център в Регенсбург - град, който е седалище на една от най-важните епископии. Михаел Пфафенцелер, дърворезбар от Оберамергау - градче, световноизвестно с организираните там веднъж на 10 г. великденски възстановки на страданията на Христос, казва, че никога не е очаквал новото нареждане да доведе до скок на продажбите. \"Беше глупаво\", смята той. \"Разбира се, продавам по някой-друг кръст, но не заради закона.\" Преди наредбата в редица баварски училищни стаи и съдебни зали вече висяха кръстове. Новото правило допуска изключения за колежи, театри и музеи. Липсва и клауза как да се контролира дали изискването за поставяне на разпятие се спазва. То освен това не се отнася за федерални служби, базирани в Бавария, нито за такива, които са под контрола на други местни власти. /БТА", "date": "2018.08.29", "title": "Промени ли нещо заповедта на стените в баварските правителствени сгради да има разпятия"}
{"url": "https://www.dnevnik.bg/evropa/2018/08/29/3302957_vatikana_premahna_dumi_na_papata_za_psihiatrichna/", "text": "Ватиканът премахна от официалния запис казаното от папа Франциск на пресконференция в края на посещението му в Ирландия, че хомосексуални деца може да търсят психиатрична помощ, предаде \"Асошиейтед прес\", цитирана от БТА. Светият отец беше попитан в неделя какво би казал на баща, чието дете е гей.  Папата отговори , че препоръчва молитви, диалог и даване на време, но каза, че това зависи от възрастта на детето, в която този \"смут\" се прояви. Папа Франциск каза: \"Защото това означава едно нещо, ако се прояви, когато сте още дете, когато има да се свърши много, или с психиатрична помощ, или да се види как стоят нещата. Съвсем друго нещо е, ако се прояви 20 години по-късно\". От записа е премахната фразата \"или с психиатрична помощ\". Говорител на Ватикана каза пред \"Франс прес\", че \"когато папата говори за \"психиатрична помощ\", е ясно, че го направи, за да даде пример за \"нещата, които може да се направят\". Но с тези думи той не искаше да каже, че (хомосексуалността) е психична болест\", допълни тя. Ватиканът често изчиства импровизирани думи на Франциск, посочва АП.", "date": "2018.08.29", "title": "Ватиканът премахна думи на папата за психиатрична помощ за хомосексуални деца"}
{"url": "https://www.dnevnik.bg/bulgaria/2018/08/29/3302961_kratki_novini_mikrobus_se_blusna_vuv_fontan_v_centura/", "text": "На мястото на катастрофата при Своге се кара с превишена скорост Шофьорите карат с 30% по-висока от разрешената скорост на мястото, където в събота катастрофира автобус, а 17 туристи загинаха, съобщи агенция \"Пътна инфраструктура\". Вчера агенцията въведе ограничение от 30 км/ч на опасния участък, през който досега се преминаваше с 40 км/ч. По данни на тахографа на ткатастрофиралия автобус шофьорът му е навлязъл в отсечката с 53 км/ч. \"Голдън фийлд\" става концесионер на находище \"Каменица\" Шуменското дружество ще добива строителни материали - варовици, реши правителството. Находището е в с. Златна нива, община Каспичан. Концесията се предоставя за срок от 35 години. През този период дружеството ще вложи около 1.3 млн. лв. за добива. Очаква се концесионните плащания за срока на договора да надхвърлят 3.2 млн. лв. По закон половината от тази сума постъпва в бюджета на общината по местонахождение на концесионната площ - в случая това е община Каспичан. \"Бер-Хелла Термоконтрол\" разширява производството си в Божурище Компанията \"Бер-Хелла Термоконтрол\" ЕООД ще разшири производството на уреди за обслужване на климатични инсталации като ще инвестира 31.6 млн. лв. в това и ще наеме още 250 работници. Новото предприятие ще е в индустриалната зона в Божурище върху терен на компанията. Предстои разширението на сградата за производствена цел да бъде въведено в експлоатация в началото на 2019 г. Инвеститорът ще ползва насърчителни мерки, свързани със сроковете и предоставяне на административно обслужване от съответните администрации, съобщава пресслужбата на правителството. За 2017 г. са компенсирани над 5 хил. жилищни влогове През 2017 г. са компенсирани 5178 жилищноспестовни влога, като средната изплатена компенсация по един влог е около 6 хил. лв. Общо на местните комисии по общини са били преведени 35 639 158 лв., което е над 6 млн. лв. повече спрямо 2016 г. Това показва отчетът на Националния компенсационен жилищен фонд, приет от Министерския съвет. Инспектор от варненския затвор е задържан за корупция Инспектор от варненския затвор е задържан за участие в корупционна схема, съобщиха от прокуратурата. Той е бил арестуван в понеделник. Според събраните доказателства инспекторът е получавал пари от затворници чрез трети човек, като съучастникът му също е с повдигнати обвинения. Те са задържани за 72 часа. Правителството отпусна допълнителни 60 000 лв. за разкопки на Хераклея Синтика Правителството одобри допълнителни разходи по бюджета на Министерството на културата, средствата в размер на 60 000 лева са свързани със спешната необходимост от продължаване на теренните археологически проучвания на един  от най-значимите археологически обекти Хераклея Синтика  в местността Рупите, град Петрич. Това съобщиха от правителствената информационна служба. През май кабинетът отпусна за разкопките 100 000 лв. При проучването археолозите намериха изключително запазена статуя, а всеки ден излизат и нови находки, надписи и плочи. В дългосрочен план се цели да се проучи и покаже максимално най-голяма част от централния площад и околните му сгради както и театъра, който градът е притежавал, отбелязват от правителствената пресслужба. Микробус се блъсна във фонтан в центъра на Пазарджик Мъж почина, след като управляваният от него микробус се вряза във фонтан в центъра на Пазарджик, съобщава \"Фокус\". Инцидентът е станал на кръговото кръстовище при спортната зала в града рано тази сутрин. Според първоначални данни на 74-годишния водач на микробуса най-вероятно му прилошало, изгубил е управлението на превозното средство и е катастрофирал. Микробусът е собственост на сдружение на хора с увреждания в село Звъничево. В него не е имало други пътници. Кабинетът отпуска допълнителни 14 млн. лв. за издаването на лични документи Правителството одобри допълнителни разходи по бюджета на Министерството на вътрешните работи в размер до 14 000 000 лв. Средствата са за финансово обезпечаване на сключени договори за изпълнение на дейности, свързани с издаването на българските лични документи, съобщиха от правителствената пресслужба. Разходите се осигуряват за сметка на предвидените средства по централния бюджет за настоящата година. Подобна актуализация се налага сравнително регулярно, тъй като с промяна отпреди няколко години средствата от таксите за издаване на лични документи не постъпват по бюджета на МВР, а отиват направо в центрълния бюджет.", "date": "2018.08.29", "title": "Кратки новини: На мястото на катастрофата при Своге се кара с превишена скорост"}
{"url": "https://www.dnevnik.bg/video/2018/08/29/3302962_video_desetki_hiliadi_pcheli_nahluha_na_taims_skueur/", "text": "Нюйоркският площад \"Таймс Скуеър\" стана обект на необичайно \"нападение\", след като десетки хиляди пчели накацаха чадър на будка за хотдог, предадоха световните агенции. Вероятната причина е, че пчелите, които преди това са обитавали покрива на близка сграда, са търсили ново място за живеене. Служител отстрани пчелите с подобен на прахосмукачка уред, което отне около 45 минути.", "date": "2018.08.29", "title": "Видео: Десетки хиляди пчели нахлуха на \"Таймс скуеър\""}
{"url": "https://www.dnevnik.bg/bulgaria/2018/08/29/3302964_meteorolozi_ot_cialata_strana_izliazoha_na_protest/", "text": "Десетки метеоролози от цялата страна излязоха на протест пред централата на Българската академия на науките, съобщава \"Фокус\". Днес изтича крайният срок, даден от премиера, за намиране на решение на проблемите им. Учените  настояват Националният институт по метеорология и хидрология (НИМХ) да бъде изваден от Българската академия на науките , защото не са съгласни с начина на формиране на бюджета им. Те настояват  правителството да вземе окончателно решение  за бъдещето му. Кризата продължава вече няколко месеца. \"Бяха проведени много срещи с тях. Опитахме да направим всичко възможно. Предложихме целият бюджет да бъде съгласуван с Министерския съвет. Така щеше да има гъвкавост, но това не беше прието\", каза пред \"Нова телевизия\" Евелина Славчева, която е председател на общото събрание на БАН. Крайната точка на протеста е Министерският съвет, където в момента се провежда правителственото заседание. В района е засилено полицейското присъствие. Засега движението около сградата на БАН и по бул. \"Цар Освободител\" се осъществява нормално.", "date": "2018.08.29", "title": "Метеоролози от цялата страна излязоха на протест"}
{"url": "https://www.dnevnik.bg/sviat/2018/08/29/3302963_trump_obvini_kitai_za_hakerskata_ataka_sreshtu/", "text": "Американският президент Доналд Тръмп обяви, че Китай е извършил хакерската атака срещу щаба на тогавашния му опонент, кандидат-президента Хилари Клинтън, и издигналата я Демократическа партия. Без да предостави доказателства, Тръмп написа в \"Туитър\" два пъти в последните часове, че Пекин е отговорен, и използва случая да отправи критики към Федералното бюро за разследване и Министерството на правосъдието и да ги призове да вземат мерки. Той е правил подобни твърдения и през април миналата година, но сегашните му коментари са в момент, в който американските власти се опасяват, че  Русия, Китай и още 2 държави  могат да повлияят на предстоящите междинни избори през ноември. \"Китай извърши хакерска атака срещу частния имейл сървър на Хилъри Клинтън\", пише в първия му туит. \"Сигурни ли са, че не беше Русия (само се шегувам)? Какъв е шансът ФБР и Министерството на правосъдието да са близо до истината? Всъщност много голяма история. Много класифицирана информация!\". По-късно Тръмп добави: \"Имейлите на Хилъри Клинтън, много от които са класифицирана информация, бяха атакувани от Китай. Следващият ход по-добре да е на ФБР или Министерството на правосъдието, или след всички техни грешки... край с надеждността им завинаги.\" Президентът изброи и няколко имена и институции - включително уволнения от него директор на ФБР Джеймс Коми - срещу които е отправял критики в хода на разследването за руска намеса в изборите. \"Нищо ново\" Твърденията на Тръмп не са нищо ново, а Китай има репутация в киберсигурността и се противопоставя на всички форми на кибератаки, каза говорител на външното министерство в Пекин. С думите си държавният глава отново поставя под въпрос заключенията на разузнавателните служби на САЩ, според които зад случилото се с представители на демократите през 2016 г. стои Русия с цел да повлияе на хода на спечелените от него президентски избори. През юли САЩ  осъдиха 12 руски шпиони  във връзка с хакерските атаки, а специалният прокурор Робърт Мюлър  продължава да разследва  предполагаемото съглашателство между щаба на Тръмп и Москва. Държавният глава отрича. През юли  той слиса службите , след като по време на срещата си с руския колега Владимир Путин също през юли отказа да подкрепи недвусмислено службите по време на съвместната пресконференция. По-късно  се отметна  от думите си.", "date": "2018.08.29", "title": "Тръмп обвини Китай за хакерската атака срещу демократите"}
{"url": "https://www.dnevnik.bg/sport/2018/08/29/3302983_kubrat_pulev_obiavi_che_e_v_zverski_rejim/", "text": "Кубрат Пулев заяви, че се подготвя много усилено за  мача си с Хюи Фюри . Той се надява, че съперникът му е настроен за битка. Двамата ще се срещнат на ринга на 27 октомври в София. Победителят ще стане претендент за световната титла на Международната боксова федерация (IBF), която се държи от Антъни Джошуа. \"Фактът, че Хюи Фюри идва в България, когато много други избягаха, говори ясно. Разбирам, че е много мотивиран, защото това е елиминационен мач за възможността за световната титла\", заяви Пулев пред boxingscene.com. Той посъветва съперника си да се настрои за истинска битка и да спре да мисли за световната титла. \"Вече съм в режим \"Звяр\" и съм нетърпелив да се завърна на ринга\", добави българският боксьор. Преди да се стигне до мача с Фюри, Пулев неколкократно имаше неуспех в преговорите с други съперници.", "date": "2018.08.29", "title": "Кубрат Пулев обяви, че е в \"зверски\" режим"}
{"url": "https://www.dnevnik.bg/sviat/2018/08/29/3302973_seksualniiat_tormoz_e_griah_obiavi_nai-avtoritetniiat/", "text": "Университетът \"Ал Азхар\" в Кайро - високо уважавана институция на сунитския ислям, осъди всички форми на сексуален тормоз, определи ги като грях и призова египетските власти да вземат мерки, предаде \"Франс прес\". В изявление на \"Ал Азхар\" се осъждат \"забранените действия и асоциалното поведение\". Институцията заявява, че подобни действия са грях. \"Криминализирането на тормоза трябва да бъде пълно\", добавя \"Ал Азхар\" и подчертава, че поведението на жените не може в никакъв случай да оправдае подобно деяние, което е \"посегателство срещу достойнството и свободите на жената\". Според публикувано през 2017 г. проучване на ООН около 60 на сто от жените в Египет са ставали жертви на сексуален тормоз. Те се сблъскват всеки ден с неприлични забележки и опипване. Според същото проучване три четвърти от мъжете приписват тези действия на облеклото на жената. Въпросът за тормоза се озова в общественото пространство скоро след бунта през януари 2011 г., който доведе до падането на бившия египетски президент Хосни Мубарак. Тогава бяха организирани доброволчески групи за защита на жените от групови нападения при протестите, особено на площад \"Тахрир\", станал център на движението срещу Мубарак. По стените в центъра на Кайро се появиха графити против сексуалния тормоз и през февруари 2013 г. жени излязоха на протест. През юни 2014 г. беше приет закон, криминализиращ сексуалния тормоз. В публикуваното вчера изявление \"Ал Азхар\" осъжда разпространението на проявите на сексуален тормоз в последно време, за което съобщават медиите и социалните мрежи. Институцията призова властите да задействат законите за наказване на извършителите на подобни деяния и призова медиите и неправителствените организации да се мобилизират за борба с това явление. /БТА", "date": "2018.08.29", "title": "Сексуалният тормоз е грях, обяви най-авторитетният сунитски университет"}
{"url": "https://www.dnevnik.bg/sport/2018/08/29/3302941_fotogaleriia_sboguvaneto_na_baiern_s_futbolniia_bog/", "text": "Една от емблемите на \"Байерн\" (Мюнхен) и германския футбол в последните 20 години Бастиан Швайнщайгер направи емоционален бенефис на \"Алианц арена\". Халфът, известен сред феновете на баварците като Футболния бог, игра по едно полувреме за настоящия си тим \"Чикаго файър\" и \"Байерн\". Германският шампион спечели с 4:0 с голове на Серж Гнабри, Сандро Вагнер, Ариен Робен и самия Швайнщайгер.", "date": "2018.08.29", "title": "Фотогалерия: Сбогуването на \"Байерн\" с Футболния бог Швайнщайгер"}
{"url": "https://www.dnevnik.bg/sviat/2018/08/29/3302987_sasht_otnovo_preduprediha_rusiia_i_siriia_za/", "text": "Високопоставени представители на властите в САЩ са отправили предупреждение към руското и сирийското правителство срещу употребата на химически оръжия в Сирия. Съюзниците на сирийския президент Башар Асад се готвят за офанзива срещу бунтовническия бастион провинция Идлиб, предаде \"Асошиейтед прес\", цитирана от БТА. \"САЩ ще реагират на всяко установено използване на химическо оръжие в Идлиб и на други места в Сирия бързо и по съответния начин\", каза пред репортери говорителят на Държавния департамент Хедър Науърт. Тя заяви, че висопокоставени американски представители са разговаряли с руските си колеги, \"за да може това да стане ясно за Дамаск\". Науърт заяви, че използването на химически оръжия \"няма да бъде толерирано\". По думите ѝ миналата седмица държавният секретар Майк Помпео е заявил на руския си колега Сергей Лавров, че Москва - която е военен съюзник на Дамаск - ще бъде държана отговорна. Сирийското правителство се готви за очакваната  офанзива срещу провинция Идлиб , където живеят над 3 млн. души и има голямо присъствие на \"Ал Кайда\", освен на сирийски бунтовнически групировки. Президентът Доналд Тръмп на два пъти поддлагаше Сирия на въздушни удари в отговор на предполагаеми химически атаки там. Той заяви тогава, че ударите са имали за цел да попречат на Асад да извършва атаки с химически оръжия. В Пентагона министърът на отбраната на САЩ Джеймс Матис вчера спомена тези два удара, но не даде повече информация за реакцията на Вашингтон на ситуацията. Той единствено заяви, че Държавният департамент е \"водил активна комуникация с Русия в последно време, за да я включи в предотвратяването на това\". През април САЩ, Франция и Великобритания предприеха военни удари по Сирия, за да накажат Асад за предполагаемата атака с хлор срещу цивилни в дамаското предградие Дума. През 2017 г. Тръмп разреши обстрел с ракети \"Томахоук\" по сирийска авиобаза в отговор на употреба от силите на Асад на газ зарин срещу цивилни. Асад нееднократно отричаше правителството му да е използвало химически оръжия. \"Инсценировка\" Русия обвини сирийските бунтовници, че подготвят химически атаки, които според Москва Западът ще използва, за да оправдае удар по силите на сирийското правителство. Представители на организацията \"Белите каски\" са предали отровни вещества на групировката \"Ахрар аш Шам\", за да бъде извършена провокация в Идлиб, заяви говорител на руския Център за помирение на враждуващите страни в Сирия, цитиран от ТАСС. \"Придружавани от осем представители на организацията \"Бели каски\", отровните вещества са били доставени в склад, използван от бойците на групировката \"Ахрар аш Шам\" за съхранение на оръжие и горивно-смазочни материали, където са ги посрещнали двама високопоставени командири от споменатото незаконно въоръжено формирование\", каза говорителят. По думите му след това част от товара била доставена в друг населен пункт в Южен Идлиб, за да бъде  инсценирана химическа атака . Наблюдатели на конфликта в Сирия обаче отбелязаха, че кадрите от въпросната инсценировка, разпространявани от руски институции, всъщност са от сирийски игрален филм.", "date": "2018.08.29", "title": "САЩ отново предупредиха Русия и Сирия за химическите оръжия"}
{"url": "https://www.dnevnik.bg/biznes/2018/08/29/3302996_vuvejdaneto_na_ekotaksi_za_drehite_vtora_upotreba_shte/", "text": "Ако в България се въведе продуктова такса за дрехите втора употреба, това ще бъде абсолютен прецедент в Европа. Мярката не би стимулирала повторната употреба на текстила, а ще доведе до запълване на сметищата. Това заяви пред Би Ти Ви Любомир Кленов от Асоциацията на преработвателите и търговците на дрехи втора употреба. Повод за коментара му стана идеята за  нова екотакса за дрехите . В момента се формира работна група, която да прецизира промените. Основният мотив за въвеждането ѝ е нарасналият внос на дрехи втора употреба, които в един момент ще станат отпадък. \"Това със сигурност би увеличило цената на продукта. Има сериозен внос в България предимно от Западна Европа. На година той достига около 25 хил. тона. Има и локално събиране на дрехи втора употреба у нас. Над половината се изнася отново извън България за африканския и азиатския пазар. България е пазарен лидер най-вече в сортирането\", обобщи Кленов. \"В България така или иначе съществува сериозен \"сив сектор\", това са фирми, които извършват нелегален внос, години наред не са плащали ДДС, осигуровки и данъци. Те няма да плащат и тази такса и всъщност ще придобият още едно конкурентно предимство. Така пазарът би станал още по-нерегламентиран, отколкото е в момента\", смята Любомир Кленов. От пресцентъра на Министерството на околната среда и водите съобщиха, че към момента няма изготвено предложение за въвеждане на продуктова такса за пуснатите на пазара облекла и други текстилни изделия втора употреба. Когато това стане факт, щяло да има обществено обсъждане.", "date": "2018.08.29", "title": "Въвеждането на екотакси за дрехите втора употреба ще е прецедент в Европа, предупреждават търговци"}
{"url": "https://www.dnevnik.bg/sviat/2018/08/29/3302994_trump_predupredi_gugul_feisbuk_i_tuitur_da_vnimavat/", "text": "Президентът на САЩ Доналд Тръмп предупреди компаниите \"Гугъл\", \"Фейсбук\" и \"Туитър\" да внимават. Преди това той ги обвини в политическа пристрастност и цензура, без да приведе доказателства, предаде \"Ройтерс\", цитирана от БТА. \"Мисля, че това, което \"Гугъл\" и други правят, ако погледнете какво става с \"Туитър\", ако погледнете какво става с \"Фейсбук\", по-добре да внимават, защото не може да причиняваш това на хората\", каза той в изказване в Белия дом. \"Затова смятам, че \"Гугъл\", \"Туитър\" и \"Фейсбук\" нагазват в много, много опасна територия и трябва да внимават. Не е честно спрямо големи групи от населението\", добави Тръмп. По-рано вчера Тръмп обеща да обърне внимание на \"изключително сериозната ситуация\" със \"заглушаването\" на консервативните гласове и добрите новини от страна на социалните медии, предаде \"Асошиейтед прес\". Той се обърна специално към \"Гугъл\" с обвинение, че при търсене на новини за него се появяват само материали на медиите на \"фалшивите новини\", а \"републиканските, консервативните и честните\" медии не присъстват по същия начин. В отговор \"Гугъл\" категорично опроверга твърденията на Тръмп и каза, че неговата интернет търсачка не \"класира никога резултатите от търсенето, за да манипулира общественото мнение\", предаде \"Франс прес\". \"Търсенето не се използва, за да се защити дадена политическа програма, и ние не отклоняваме нашите резултати от търсенето към някоя политическа идеология\", се казва в изявление на компанията.", "date": "2018.08.29", "title": "Тръмп предупреди \"Гугъл\", \"Фейсбук\" и \"Туитър\" да внимават"}
{"url": "https://www.dnevnik.bg/sviat/2018/08/29/3302997_kitai_veche_stroi_purvata_si_baza_v_afganistan_pishe/", "text": "Китай започна да строи първата си военнотренировъчна база в провинция Бадахшан в Североизточен Афганистан в рамките на засилващото се сътрудничество с Кабул в борбата с тероризма. Това пише вестник \"Саут Чайна морнинг пост\", цитиран от ТАСС. Изданието се позовава на свои източници. \"Строежът на базата започна. Китай ще прехвърли там най-малко един батальон с въоръжение и оборудване за учебна подготовка на афганистанските си колеги\", заявява пред изданието единият от източниците. Базата,  за която бе съобщено миналата година , ще бъде разположена във Ваханския коридор, който представлява тясна ивица в планините, граничеща с три страни: Таджикистан на север, Пакистан на юг и Синцзян-уйгурския автономен район на Китай на изток. В населения предимно с мюсюлмани Синцзян действат сепаратистки групировки, свързани с международна терористична и ислямистка нелегална дейност. Както отбелязва вестникът, това ще бъде първият случай на военно присъствие на Китай на територията на съседен Афганистан. Заради уйгурите Миналата година Пекин разположи  първата си военнологистична база в чужбина в Джибути,  на източния бряг на Африка. Но засега основата на базирания там контингент са инженери и строители, заети с инфраструктурата. Базата в Афганистан трябва да играе съвсем различна стратегическа роля заради близостта си до Синцзян, където през последните години имаше нападения на ислямски терористи. По мнение на наблюдатели военният лагер се създава и финансира от Пекин, за да предотврати проникване в Китай  на бойци от уйгурите и други екстремисти , преминали подготовка и получили опит във воденето на бойни действия в редиците на терористичната групировка \"Ислямска държава\". Наред с това Китай изхожда от необходимостта да гарантира сигурността по трансграничните търговско-транспортни коридори на проекта \"Един пояс, един път\". Китайското министерство на отбраната досега не е потвърждавало официално планове да бъде създадена китайска база в Афганистан. /БТА", "date": "2018.08.29", "title": "Китай вече строи първата си база в Афганистан, пише хонконгско издание"}
{"url": "https://www.dnevnik.bg/na_put/2018/08/29/3298909_fotogaleriia_ruan_i_duhut_na_srednovekovna_franciia/", "text": "Франция крие в себе си тайни кътчета далече от силно посетените туристически места. Интересни забележителности, вкусна храна и хубаво вино има в много по-голяма степен извън Париж. Заслужава си запознанството с Нормандия – регион, който носи уют и усещане за близост.", "date": "2018.08.29", "title": "Фотогалерия: Руан и духът на средновековна Франция"}
{"url": "https://www.dnevnik.bg/sport/2018/08/29/3302999_sharapova_prie_predizvikatelstvoto_na_39-godishnata/", "text": "Мария Шарапова прояви воля и се класира за втория кръг на US Open. Тя имаше затруднения, но съумя да се справи с предизвикателството, което опитната Пати Шнидер ѝ отправи. За 39-годишната швейцарка това беше първо участие в мач от основната схема на турнир от Големия шлем от 2011 г. досега. В двубоя с общо десет пробива Шарапова стигна до 6:2, 7:6 (6). \"Това беше забавно\", каза Шнидер, която е 186-а в света. Тя стана най-възрастната тенисистка, преминала през квалификациите на турнир от Големия шлем. И е третата най-възрастна състезателка в историята на US Open. \"Нямам усещането, че съм отсъствала толкова дълго\", заяви швейцарката. Тя се оттегли през 2011 г., след което се завърна през 2016 г. \"Това е част от моя живот от толкова време, прекрасно е. А и е страстта на живота ми. Чудесно е да съм тук\", добави тя. Мачът започна с четири поредни пробива. След това Шарапова влезе в силна серия и спечели девет от следващите десет гейма, за да стигне до 6:2, 5:1. Тогава Шнидер съумя да върне двата пробива от втория сет и изравни. Стигна се до тайбрек, в който швейцарката отново прояви характер. Тя губеше с 3:6, но успя да изравни. Шарапова все пак взе следващите две разигравания и спечели мача.", "date": "2018.08.29", "title": "Шарапова прие предизвикателството на 39-годишната Шнидер и продължава на US Open"}
{"url": "https://www.dnevnik.bg/sport/2018/08/29/3303007_prezidentut_na_fifa_obsudi_s_trump_podgotovkata_na/", "text": "Президентът на Световната футболна асоциация (ФИФА) Джани Инфантино се срещна с американския държавен глава Доналд Тръмп в Белия дом. Посещението му беше част от обсъждането на подготовката на страната за домакинството на световното първенство по футбол през 2026 г.  САЩ ще бъдат домакин съвместно с Канада и Мексико , като за пръв път в историята три страни ще приемат турнира. САЩ вече бяха домакини на едно световно първенство – през 1994 г. Инфантино подари на американския президент фланелка на ФИФА с №26 на гърба и името на Тръмп. Освен това сред подаръците имаше и комплект картони. \"Сокърът измина много дълъг път, за да добие такава популярност. Знам, че вие го наричате футбол, но ние тук (САЩ) имаме предвид друг спорт, когато кажем футбол. Не знам дали някой ден ще сменим това име сокър, може и да помислим по въпроса\", каза Тръмп. \"Искам да благодаря на Джани Инфантино, че дойде тук, той е президент на ФИФА, много уважаван мъж. Когато моят син чу, че той ще има визита, се зарадва много и помоли да се срещне с него. Така че, Джани, ти си доста известен\", добави президентът на Щатите. Тръмп  няма как да посрещне световното първенство по футбол като президент, дори и да спечели втори мандат. Той обаче се пошегува, че нищо не се знае. \"По принцип през 2026 г. не би трябвало да съм тук, но може и преди това да удължат мандата. Ако не го направят, журналистите ще бъдат много отегчени и ще останат без работа\", коментира Тръмп. Президентът на ФИФА описа срещата им като ползотворна и с конструктивен диалог за подготовката на световното. \"Нямаме никакво съмнение, че САЩ ще се подготвят за турнира и ще вдигнат много високо стандартите. Радвам се, че далеч преди световното първенство се срещам с президента Тръмп и председателя на футболната конфедерация, които вече се готвят сериозно\", каза Инфантино.", "date": "2018.08.29", "title": "Президентът на ФИФА обсъди с Тръмп подготовката на САЩ за световното през 2026 г."}
{"url": "https://www.dnevnik.bg/bulgaria/2018/08/29/3303012_stolichniiat_kvartal_ovcha_kupel_shte_e_bez_topla_voda/", "text": "В столичния квартал \"Овча купел\" няма да има топла вода днес и утре, съобщиха от \"Топлофикация София\". Причината е планов ремонт на \"Булгартрансгаз\". От 7 ч. тази сутрин до 7 ч. на 31 август (петък) и шестте части на квартала ще са без топла вода. Екипите на столичната топлофикация ще използват периода, за да направят планови ремонти във всички райони на \"Овча купел\". Целта е да се минимизират неудобствата за клиентите и да не се налага повторно спиране на топлата вода в тези райони.", "date": "2018.08.29", "title": "Столичният квартал \"Овча купел\" ще е без топла вода два дни"}
{"url": "https://www.dnevnik.bg/analizi/2018/08/29/3302497_jelaniia_skriti_kato_prava_ili_prava_jertvani_zaradi/", "text": "Миналата седмица част от  децата - хористи в Детския радиохор на БНР, и техните родители протестираха  срещу замяната начело на състава на диригента Венеция Караманова с назначената след конкурс Теодора Димитрова. След протестен концерт под прозорците на Министерския съвет ръководството на БНР даде заден ход от решението си за смяна на пенсиониралата се преди години Караманова и я върна на работа на трудов договор като главен диригент на хора. Някои от привържениците на протеста побързаха да обявят възхищението си от гражданската позиция на децата, които дръзнаха да защитят открито и непреклонно досегашния си диригент. Дали обаче в случая наистина имаме проява на гражданска позиция и смелост на едни съзряващи граждани на прага на пълнолетието, или - напротив, незряла неспособност да различат границата между права и желания? С риск да бъда обвинен, че не се съобразявам с крехката възраст на протестиращите, мисля, че желанието им да участват в публичен протест предполага, че те са съгласни да бъдат третирани като възрастни хора. Най-малкото родителите им би трябвало да могат да понесат известна критика. Протестът е в известен смисъл насилствен начин на група от граждани да накарат обществото, което не обръща достатъчно внимание на тяхната позиция, да ги чуе. Насилствен, защото не чака обществото да прочете по своя воля мнението им във вестника или в интернет, а го принуждава да ги види на улицата, да чуе гласовете им, а понякога дори - чрез различни по-крайни форми на протест, като блокади на обществени места например, да предизвика достатъчно смущения в нормалния ритъм на живота, за да го накара да се занимае с въпроса. Тази принуда над обществото обаче е оправдана само в един случай - когато са отнети някакви права, когато по някакъв начин общественият договор е нарушен и обществото няма право да остане глухо и безразлично към гласа на протестиращите. Под права не трябва да се разбират само формални юридически права, това могат да бъдат и морални права в по-широк смисъл. Може да бъде правото на живот, на собственост, на справедлив процес, на сигурност, на достойно заплащане, на политическа и гражданска свобода, на честно управление, на чиста и съхранена околна среда или просто да си получиш неизплатената заплата или общината да ремонтира и твоята улица. Но независимо от това за кое точно право се протестира наличието на някакво право и неговото отнемане е това, което прави един протест легитимен. Когато правото може да се аргументира убедително, тогава протестът е основателен и справедлив, независимо дали протестират сто хиляди или десет души, или дори един единствен човек. Когато обаче предмет на протеста е не отнетото право, а правилността на едно или друго решение, легитимността на протеста става съмнителна. Защото правото, когато бъде достатъчно аргументирано, е факт. Правилността или не на някое решение обаче не е факт, а въпрос на мнение. Всеки може да изкаже своето мнение и да се опита да убеди останалите, но от това не следва, че може да се опитва да принуди обществото да го приеме. Ако приемем, че предмет на протеста може да бъде правилността или погрешността на решенията, тогава неизбежно стигаме до ситуацията, която видяхме не много отдавна в Националната гимназия за древни езици и култури. Там една част от учениците и родителите протестираха срещу преместването на гимназията в сграда на Женския пазар, а друга част - срещу връщането на училището обратно в квартал \"Модерно предградие\". И двата протеста страдаха от тази липса на легитимност - те не защитаваха нечие право, а защитаваха нечие мнение. А мнението е нормално да бъде различно у различни групи хора. Оттук идва въпросът кой от двата протеста е по-справедлив при липсата на общоприет критерий за правилност на мнението? На който са повече хора, на който се вика по-силно, на който пеят по-хубаво или на който успеят да съберат по-сладки дечица? Протест за това, че настояваме да стане това, което ние искаме. В повечето случаи е трудно да различим дали смятаме нещо за правилно, или просто го искаме. В крайна сметка всеки мисли, че иска това, което е правилно. Протестът за мнение и за желание обаче не е признак за гражданско съзряване и за гражданска позиция. Имам малки деца и те всеки ден протестират активно за своите желания. Те смятат за правилно да им купя втори сладолед и гръмко протестират, че не го правя. Искат да се возят на влакчето в парка по три пъти и да не си лягат в леглото никога. Искат да са постоянно с любимата си майка, баба, дядо или леля, а не да ги водя на градина. Протестират и за шоколад преди вечеря. Те не се интересуват дали шоколадът е тяхно право, стига им, че е тяхно желание. За тях желанието им е тяхно право. Но те ходят в детската градина и им е позволено да живеят с тази заблуда, защото нямат все още претенции да са възрастни хора с гражданска позиция. Но за да бъда справедлив към собствените си деца, дори на тяхната възраст те започват постепенно да разбират кое е тяхно право, което могат да изискват, и кое е просто желание, което могат да изразят, но не е задължително да бъде задоволено. Изборът между двама диригенти с добра професионална репутация не е право, а мнение. Мнение е и изборът между традиция и промяна, както и изборът на момента, в който промяната трябва да настъпи. А пък аргументите за привързаност, обич, приятелство, навик и други подобни дори не са мнение, а желание. И в никакъв случай не са право на зрели граждани. Напротив, съзряването включва както осъзнаването и защитата на правата ни, така и развиването на способността за дистанциране от личните импулси, осъзнаването, че светът невинаги е длъжен да върви според нашите желания, справянето с детското огорчение от този факт. Можем свободно да изразяваме мненията и желанията си, да спорим за тях и да искаме да бъдат приети, но единственото, за което истински можем да претендираме, са правата ни. Вероятно някой ще възрази тук, че и протестите срещу избора на Делян Пеевски за председател на ДАНС са били не протест за права, а протест срещу едно неправилно според протестиращите решение. Няма нищо по-далеч от истината. Никога протестиращите не са се опитвали да казват кой да бъде шеф на ДАНС. Протестите от 2013 г. бяха за правото на политическа свобода и сигурност, срещу непрозрачния избор на човек, за когото не без основание се смята, че е свързан с определени икономически и политически интереси, на пост, който позволява прокарването на тези интереси чрез държавния апарат и дори чрез тайните служби. Изборът на уважаван диригент чрез конкурс няма нищо общо с това. Протестът за желания, а не за права, води бъдещия пълнолетен човек и по друг опасен за развитието му като гражданин път. След като протестиращата част от хористите от Детския радиохор не получиха това, което искаха, те  отидоха да протестират пред Министерския съвет . Дали светкавичното изпълнение на желанията им след това е свързано с намеса на министър-председателя, или просто със страх от намесата му, не знам и тук не е мястото да спекулирам за това. Може дори да не е имало нито намеса, нито страх. Възможно е обаче някои от тези деца или техните родители един ден да излязат да протестират за правото си на независимо национално радио, против намесата на политическата власт в медиите, в хоровете, в хоровете на медиите или в други области на живота, където тя няма работа. С какво право ще протестират тогава? Съзряването предполага и приемане на факта, че в живота нищо не е безплатно. И протестът за желания, а не за отнети права, в края на краищата кара протестиращите да търгуват изпълнението на желанията си срещу правата, които имат. Искаш да правиш назначения в радиото, плащаш с независимостта на радиото - това е простият баланс на тази сделка. Разбира се, един такъв периферен въпрос като диригента на някой хор, бил той и прочутият Детски радиохор, едва ли сам по себе си ще доведе до такива драматични последствия. Но общата тенденция да се прави протест за защита не на принципи, а на лични каузи, като се търси за подкрепа тежката артилерия на властта в битки, в които тя не би трябвало да участва, в крайна сметка би могла да доведе и дотам. Защото утре едни господа с по-сладки гласове от разни търговски компании или политически партии ще изпеят още по-убедително на властта исканията си кой да бъде назначаван в обществените медии. Няма да се учудя, ако някой ден същите тези господа започнат да назначават дори диригентите на хоровете. И защо не? А протестиращите за желанията си ще станат новите гласоподаватели на популистите. На онези, които бързо изпълняват желания по втория начин и неусетно взимат правата ни.", "date": "2018.08.29", "title": "Желания, скрити като права, или права, жертвани заради желания"}
{"url": "https://www.dnevnik.bg/bulgaria/2018/08/29/3303017_shte_bude_potursena_otgovornost_na_vinovnite_za_svoge/", "text": "Всяко длъжностно лице, което не си е свършило работата по случая с  катастрофиралия край Своге автобус , ще бъде подведено под отговорност. Това обяви министър-председателят Бойко Борисов в началото на правителственото заседание. \"Много ясно са регулирани всички процеси в държавата и всеки носи своята отговорност. Всяко длъжностно лице, което не си е свършило работата, ще бъде подведено под съдебна отговорност, ще му бъде потърсена и политическа такава\", допълни Борисов. Въпрос на дни било да бъдат готови всички експертизи по случая. Премиерът призовава опозицията да почака да свършат проверките на Националната следствена служба, защото досега правителството \"никого не пожалило\". Вчера лидерът на БСП Корнелия Нинова  призова за оставката  на цялото правителство заради катастрофата, при която загинаха 17 души. Борисов прие за разговори представители на  протестиращите метеоролози . \"Не мога да оставя държавата да е заложник на процесите, които текат там, и ако не се разберат с БАН, ние ще решим проблема\", каза още той в началото на заседанието. На срещата ще присъстват министърът на образованието и науката Красимир Вълчев и председателят на БАН акад. Юлиан Ревалски.", "date": "2018.08.29", "title": "Борисов ще търси отговорност на всеки виновен за катастрофата край Своге"}
{"url": "https://www.dnevnik.bg/sviat/2018/08/29/3303003_jertvite_na_uragana_mariia_v_puerto_riko_sa_pochti/", "text": "Най-малко 2975 души са загиналите заради урагана \"Мария\" в Пуерто Рико миналото лято - над 50 пъти повече, отколкото бе досегашната оценка на властите, предаде Би Би Си. Последният официално потвърден брой на жертвите бе 64 души. Губернаторът Рикардо Росело обаче каза, че \"приема\" данните на независимо разследване, което обяви резултатите си тази седмица. \"Въпреки че става дума за оценка, тя има научна основа\", каза Росело. Попитан как се е стигнало до разминаването в числата, тъй каза: \"Не съм идеален. Правя грешки.\" След опустошителния ураган Пуерто Рико поиска от Конгреса на Съединените щати 139 млрд. долара, за да се справи с щетите. Миналата година президентът Доналд Тръмп бе критикуван, че е показал по-голяма загриженост за засегнатите от урагани щати Тексас и Флорида, отколкото от Пуерто Рико, което не е щат на САЩ (жителите  поискаха това на референдум преди година , но при ниска активност). Той разгневи мнозина и със сравнението (през октомври), че тогавашният известен брой жертви, едва 16 души, не може да се мери с \"истинска катастрофа\" като \"Катрина\" от средата на миналото десетилетие (тогава загинаха 1833 души). Катастрофата след урагана Властите в Пуерто Рико също бяха подложени на атаки заради съмнително малкия брой жертви след най-мощната буря, ударила региона през последните 90 години. Първоначалните съобщения бяха за 64 души, тъй като статистиката включваше само затиснатите от срутващи се сгради или удавили се при проливните дъждове. Сривът на здравната система и водоснабдяването обаче са причинили много голяма част от смъртните случаи, включително от заболявания като диабет или сепсис,  смята екипът експерти  от университета \"Джордж Вашингтон\". Домакинствата в Пуерто Рико прекараха средно 84 дни без електричество, 64 дни без вода и 41 дни без мобилно покритие. Изследването сочи още, че около 8% от 3.3 млн. американски граждани, живеещи на острова, са го напуснали след бедствието. Други експертни оценки допускат, че може да става дума за над 4600 души, но губернаторът не приема това число.", "date": "2018.08.29", "title": "Жертвите на урагана \"Мария\" в Пуерто Рико са почти 3000 души, а не 64"}
{"url": "https://www.dnevnik.bg/sport/2018/08/29/3303039_cska-sofiia_shte_igrae_s_montana_v_purviia_krug_za/", "text": "ЦСКА-София\" започва с трудно изпитание участието си в турнира за Купата на България, след като ще гостува на \"Монтана\". В сградата на Българския футболен съюз (БФС) беше изтеглен жребият за 1/16-финалите, а червените имат най-труден съперник. Регламентът на турнира в първата му фаза не позволява на елитните тимове да се изправят един срещу друг, като вторият в Първа лига среща един от претендентите от втория ешелон.  Носителят на Купата на България \"Славия\"  също започва с труден сблъсък, като гостува на изпадналия от елита \"Пирин\". Финалистът \"Левски\" ще гостува на аматьорски тим, след като среща победителят от Зона Югоизток. \"Лудогорец\" пък ще срещне \"Несебър\". Играещият във Втора лига \"ЦСКА 1948\" ще е домакин на \"Ботев\" (Пловдив) в друг от интересните мачове в първия кръг на турнира. \"Нормален жребий. На мен ми се искаше да ни се падне новото ЦСКА (\"ЦСКА 1948\"), но ни се изплъзна\", каза почетният президент на \"ЦСКА-София\" Димитър Пенев. \"Надявам се да стане добър мач. \"Монтана\" винаги са имали добри школи и не само във футбола. Добра организация имат към спорта. ЦСКА обаче не трябва да мисли до полуфиналите, че дори и до финала, кой ще се падне. Знаем добре какво е да стигнеш до спора за титлата и да вземеш купата.\" Победителят от всяка двойка ще бъде излъчен в един двубой, като тимовете от по-ниската дивизия са домакини. Срещите ще се играят на 25, 26 и 27 септември.", "date": "2018.08.29", "title": "\"ЦСКА-София\" ще играе с \"Монтана\" в първия кръг за купата, \"Левски\" започва с аматьори"}
{"url": "https://www.dnevnik.bg/bulgaria/2018/08/29/3303002_zakonodatelstvoto_za_kritichnite_registri_ne_se/", "text": "План за действие с 12 мерки, които да предпазят страната от бъдещи кризи като тази с Търговския регистър, предлага \"Демократична България\". В изявление политическата формация посочва, че повечето мерки са предвидени в нормативната уредба, но досега не са изпълнени. Според политическото обединение държавните органи не са подготвени както на политическо, така и на експертно ниво, да поддържат системите си устойчиви и в съответствие със съвременните добри практики. Затова има риск и за други регистри - националната база данни \"Население\", български документи за самоличност, регистър на пътните превозни средства, регистрите на НАП и други.  Според \"Демократична България\" киберустойчивостта трябва да се разглежда като част от националната сигурност, всички параметри на управлението на информационните ресурси, на купените хардуер и софтуер да бъдат максимално прозрачни, а отговорността за управлението да бъде ясно определена. Планът за действие на \"Демократична България\" включва на първо място поддържане на оперативен регистър на регистрите. Сега липсва единно място, на което те да са описани, макар съществуването му да е предвидено в наредба. Към него трябва да действа и регистър на информационните ресурси, предвиден от Закона за електронното управление, в който да бъдат описани всички софтуерни, хардуерни и мрежови ресурси в държавната администрация, в т.ч. техните характеристики, години на производство, планове за подмяна. Политическата формация препоръчва да се направи оценка на риска и категоризиране на регистрите – за всеки да бъде проверено нивото на риск и да се набележат действия, свързани с поддръжката и сигурността. Тя дава пример с Търговският регистър, Национална база данни население, имотният регистър, които трябва да бъдат с най-висока степен на критичност, съответно с високо въздействие при срив и с минимално време, в което да бъдат възстановени. Обединението напомня, че все още не е приета и политика за управление на информационните ресурси, изготвянето на каквато нормативната уредба вменява на председателя на държавна агенция \"Електронно управление\". Политиките трябва да включват детайлни планове за продължителност на работата и възстановяване при срив, както и за провеждане на тестове и профилактики. Предлага се да се създаде държавно предприятие \"Единен системен оператор\", какъвто предвижда Законът за електронното управление. Предприятието е крайно необходимо и трябва да извършва ИТ услуги за администрацията, между които писане на технически задания, текущ и последващ контрол, управление на поддръжката. Видимо администрацията няма кадри за извършване на тези дейности, тъй като експертите са скъпо платени и много над предвиденото заплащане в класификатор на длъжностите в администрацията, пише \"Демократична България\". Според формацията Държавното предприятие, например, можеше да управлява поддръжката на Търговския регистър от името на Агенция по вписванията, и така да не допусне немарливостта, довела до срива. В становището се напомня, че все още не е изграден Държавен хибриден частен облак, заложен в Пътната карта за електронното управление до 2020 г. Той е нужен, защото инфраструктурата, върху която са разположени държавните регистри, е често остаряла и зле поддържана, а разходите са по-високи от необходимото. \"Демократична България\" предлага и използването на съществуващи резервни центрове и изграждане на нови. Според нея има съществуващи резервно-възстановителни центрове на територията на страната, а съществуват възможности и предпоставки за изграждане на такива на територията на държави-съюзници. Друга препоръка е подобряване и унифициране на процедурите за резервни копия – според отчетите на администрацията в под 15% от случаите се създават изобщо резервни копия на регистрите. В много малка част от тях се правят опити за възстановяване на резервните копия. В документа се подчертава, че всички информационни системи на администрациите трябва да се оценят за съответствие със стандартите за информационна сигурност и качество, каквото е изискването на наредбите към Закона за електронното управление. Според политическата формация трябва да се създаде длъжността Главен информационен мениджър, а решенията за управлението на информационните ресурси на страната да се взимат от Съвет на главните информационни мениджъри. Изцяло политически решения често са неефективни и несъобразени с техническите реалности, изтъква \"Демократична България\".", "date": "2018.08.29", "title": "Законодателството за критичните регистри не се прилага, предупреди \"Демократична България\""}
{"url": "https://www.dnevnik.bg/bulgaria/2018/08/29/3302552_edin_italianski_predpriemach_zameni_sveta_s_bulgariia/", "text": "На 20 септември той ще е сред лекторите на тазгодишния форум \" Кариера в България. Защо не? \" - Жена ми е българка - работи в Софийската филхармония и е много известна в чужбина. Срещаме се в Италия и тя ме покани да посетя и опозная България. Така преди 10 г. дойдох тук за пръв път и бях наистина впечатлен не само от привлекателността и красотата на страната, но и от неограничения брой възможности от бизнес гледна точка. А в крайна сметка видях също, че тук бих могъл значително да подобря качеството си на живот. Добра храна и вино, хора, които се наслаждават на живота, със силно и мултикултурно наследство, красива земя и четири истински сезона - за някой като мен, идващ от южната част на Италия (Неапол), това е идеалното място, където да остана и да прекарам остатъка от живота си. А и алгоритъмът на добрия живот тук е същият като в южна Италия. Просто сменяш спагетите с шопска салата, мандолиното - с гайда, пицата - с баница, а лимончелото - с ракия, и резултатите са същите. - Има няколко причини да предпочета България, но ще спомена само най-важните за мен и моя бизнес. Това са националната IT инфраструктура, ниската цена на енергията, ниските данъци, това, че имате местна валута, добрите пътни връзки с останалата част от света и бизнес отношенията с области като Русия и бившите съветски републики. Нямам любимо нещо или по-добре да кажа, че имам много. Но със сигурност един от най-основните фактори са хората - истинското наследство на България. - Да започнеш бизнес в България е много лесно и получаваш много подкрепа, но истинският проблем е да поддържаш бизнеса жив. За един инвеститор ежедневните задачи на компанията, свързани с бюрокрация или работа с държавната администрация, са обременени от стари закони, а те могат да са объркващи и понякога в противоречие с тези на Европейския съюз. Много скоро трябва да се работи върху реформи. Освен това има и друг проблем, свързан с персонала - отговорността на работното място не се усеща така, както трябва. И накрая трябва да кажа, че нивото на основните умения на завършилите млади хора е много ниско. Има реален спад по отношение на качеството на преподаването и дипломите в местните (особено частни) университети. - Лично аз съм много щастлив да прекарам последните години от кариерата си тук, защото България не е стресираща страна като останалите на Запад. Според мен в бъдеще България ще е сред най-добрите места за кариерно развитие за младите хора, а и не само за тях. - Ако един млад професионалист е добре квалифициран, той може да започне фантастична кариера тук. Цените тук все още са човешки и достъпни, така че ще му е лесно да изгради семейство много по-скоро, без да чака години и да стане стар и \"може би\" богат. За младите хора тази страна е идеалното място, в което да останат, заради доброто качество на живота, добрата комбинация от европейски стилове плюс докосване (само малко) на САЩ и накрая, но не на последно място – балканското усещане. Лично аз мога да ви кажа, че синът ми е завършил физика в Италия и сега отива в Торино за магистърска степен по изкуствен интелект. Когато той завърши, България ще бъде неговата дестинация. Така че, ако сте млад и квалифициран професионалист, останете в България.", "date": "2018.08.29", "title": "Един италиански предприемач замени света с България и остана доволен от това"}
{"url": "https://www.dnevnik.bg/biznes/2018/08/29/3303018_biznes_klimatut_prez_avgust_riazko_se_vloshava/", "text": "За разлика от юли, през който мениджърите оценяваха предимно благоприятно условията, в които работят, през август картината е напълно различна. Общият показател на бизнес климата намалява с 2.9 пункта спрямо нивото си от юли, като понижението му е факт във всички наблюдавани сектори - промишленост, строителство, търговия на дребно и услуги, отчита Националният статистически институт. От данните се вижда, че най-негативно са настроени мениджърите в търговията и строителството.  Съставният показател \"бизнес климат в промишлеността\" се понижава с 1.9 пункта, което се дължи на влошените очаквания на промишлените предприемачи за бизнес състоянието на предприятията през следващите шест месеца. Анкетата регистрира подобрение на осигуреността на производството с поръчки, но това не е съпроводено с повишени очаквания за производствената активност през следващите три месеца. Несигурната икономическа среда и недостигът на работна сила остават основните пречки за развитието на бизнеса, посочени съответно от 37.7 и 33.7% от предприятията. По отношение на продажните цени в промишлеността мениджърите прогнозират запазване на тяхното равнище през следващите три месеца.  През август съставният показател \"бизнес климат в строителството\" спада с 3.8 пункта в резултат на по-резервираните оценки и очаквания на строителните предприемачи за бизнес състоянието на предприятията. Мненията им за настоящата строителна активност се подобряват в сравнение с последния месец, докато прогнозите им за следващите три месеца са дейността да се задържи на същото равнище. През август анкетата отчита засилване на негативното влияние на факторите \"недостиг на работна сила\" и \"конкуренция в бранша\", които изместват на трето място затрудненията на предприятията, свързани с несигурната икономическа среда За продажните цени в строителството преобладаващите очаквания на мениджърите са те да останат без промяна през следващите три месеца. Съставният показател \"бизнес климат в търговията на дребно\" намалява с 4 пункта, което се дължи на изместване на оценките и очакванията на търговците на дребно за бизнес състоянието на предприятията от \"по-добро\" към запазване на \"същото\". Мненията им за обема на продажбите през последните три месеца, както и очакванията им за следващите три месеца са по-неблагоприятни. Най-сериозният проблем, затрудняващ дейността на предприятията, остава конкуренцията в бранша, следван от несигурната икономическа среда и недостатъчното търсене. По отношение на продажните цени по-голяма част от търговците предвиждат запазване на тяхното равнище през следващите три месеца.  През август съставният показател \"бизнес климат в сектора на услугите\" се понижава с 2.8 пункта в резултат на по-неблагоприятните очаквания на мениджърите за бизнес състоянието на предприятията през следващите шест месеца. Същевременно обаче мненията им за настоящото и очакваното търсене на услуги са по-оптимистични. Основните пречки за бизнеса продължават да бъдат свързани с конкуренцията в бранша и несигурната икономическа среда, като през последния месец се наблюдава намаление на негативното въздействие на втория фактор. Очакванията на мениджърите за продажните цени в сектора на услугите са те да останат без промяна през следващите три месеца.", "date": "2018.08.29", "title": "Бизнес климатът през август рязко се влошава"}
{"url": "https://www.dnevnik.bg/biznes/2018/08/29/3303056_antikorupcionniiat_fond_sezira_prokuraturata_za/", "text": "Антикорупционният фонд сезира прокуратурата за незаконен добив на подземни богатства в областта Конаговски чал, съобщава организацията Тя се намира в землищата на селата Дебръщица и Алеко Константиново, община Пазарджик. Екипът на фонда направил проверка на място и изпратил сигнал до Министерството на енергетиката на 23 май. На място е установено през април и май, че в близост до находището Конаговски чал има временна постройка, телена ограда и надпис \"Частна собственост\". Ясно се виждал и нарушен терен на масива, който според енергийното ведомство е обект на незаконен добив на подземни богатства. Източници на фонда твърдят, че фирмата \"ЕКО-ХИДРО-90\" ООД разполага с разрешително за взривни работи в района от сектор \"Охрана на обществения ред и териториална полиция\" - КОС, защото е декларирало, че планира да изгради промишлена постройка там. Екипът обаче не се натъкнал на строителни работи в този парцел. За сметка на това жители на района свидетелстват за взривни работи и товарене на инертни материали от околните населени места. Фондът разполага и с фотографии на случващото се. В отговор Министерството на енергетиката съобщава, че дейността на фирмата в Конаговски чал е била предмет на проверка, извършена от служителите на ведомството на 21 март. Министерството е установило, че мястото, на което се намира хидравличен верижен багер, с който се извършва товарене на скална маса, попада в границите на находището. По време на проверката на управителя е съставен констативен протокол и му е указано незабавно да прекрати незаконната дейност. В писмото от Министерството на енергетиката се твърди, че ведомството вече е предприело действия по налагане на административно наказание съгласно Закона за подземните богатства. Фондът обаче напомня, че с промените в Наказателния кодекс от края на 2017 г. е създаден нов член (240а), според който добивът на подземни богатства без концесия е не само законово нарушение, за което следва да се наложи административно наказание, а и престъпление. Видно от отговора на енергийното ведомство е, че при извършената проверка на 21 март в находището Конаговски чал се установява незаконен добив на подземни богатства, а на управителя на \"Еко-Хидро-90\" ООД е указано да го преустанови незабавно. Към момента на установяване на нарушението промените в Наказателния кодекс вече са влезли в сила. Това е и причината фондът да сезира прокуратурата.", "date": "2018.08.29", "title": "Антикорупционният фонд сезира прокуратурата за незаконен добив на подземни богатства"}
{"url": "https://www.dnevnik.bg/evropa/2018/08/29/3303055_italiia_riskuva_da_zagubi_pari_za_migrantite_ako/", "text": "Еврокомисарят по бюджета Гюнтер Йотингер предупреди Италия, че ако блокира преговорите за следващия седемгодишен бюджет на ЕС, рискува да загуби допълнителни средства за миграция, предаде EUobserver. Думите му бяха по повод коментара на италианския вицепремиер Луиджи ди Майо, който  заплаши страната да наложи вето  на многогодишния бюджет, ако блокът не направи повече за споделяне на тежестта от пристигането на мигранти. Йотингер отбеляза, че ако преговорите бъдат блокирани, целият бюджетен план ще се забави. \"Това означава, че новите предизвикателства и проблеми няма да могат да се решат\", заяви еврокомисарят, посочвайки плановете за увеличаване на персонала на Европейската агенция за гранична и брегова охрана до 10 хил. души. \"В интерес на Италия и на други е, че искаме да подсилим Фронтекс\", допълни Йотингер. \"Многогодишната финансова рамка не е в интерес на Европейската комисия... а е основно в интерес на държавите членки, на регионите, градовете, индустриите, младите хора. Така че мисля, че блокирането на преговорите не е справедливо, но преди всичко не е умно, защото вреди на всички държави членки, граждани, фермери, изследователи и на нашата обща европейска конкурентоспособност\", подчерта той. Бъдещият председател на еврокомисията Йотингер подкрепя председателя на групата на Европейската народна партия Манфред Вебер за водещ кандидат на дясноцентристите за  следващ председател на еврокомисията . По думите му Вебер е \"компетентен, квалифициран, опитен и честен\". Йотингер обаче посочи, че водещият кандидат няма да стане автоматично председател на комисията след вота, защото ще е необходимо и одобрението на квалифицирано мнозинство от държавите членки. Самите държави не харесват особено процедурата, използвана за пръв път преди четири години.  Според нея  партиите трябва да издигнат свои водещи кандидати за председател на еврокомисията и партията, която спечели най-много гласове на евроизборите, трябва да спечели поста.", "date": "2018.08.29", "title": "Италия рискува да загуби пари за мигрантите, ако блокира бюджета на ЕС"}
{"url": "https://www.dnevnik.bg/sviat/2018/08/29/3303041_braziliia_izprashta_armiiata_po_granicata_s_venecuela/", "text": "Бразилия обяви, че ще изпрати въоръжените си сили по границата с Венецуела, за да бъдат опазени \"законът и редът\", предадоха испански и латиноамерикански издания и Би Би Си. Президентът Мишел Темер каза в телевизионно обръщение, че \"трагичната\" ситуация с притока на мигранти от обхванатата от криза страна заплашва мира в цяла Южна Америка. \"Проблемът вече не е само във вътрешната политика. Той е заплаха за хармонията на целия континент\", каза Темер. За две седмици (от 29 август до 12 септември) военни ще охраняват както границата, така и федералните пътища на Рорайма, щата, през който влизат най-много венецуелски мигранти. Войниците, които  епизодично охраняваха някои точки по границата  и в последните седмици, също така ще трябва да се грижат за безопасността на мигрантите, а не само да оказват съдействие на започналата по границата хуманитарна операция, пише венецуелският \"Ел насионал\". Официалната позиция на правителството е, че за момента не бива да се затварят границите за бягащите от Венецуела, тъй като това би нарушило международното право. По  оценки на ООН  избягалите от страната заради кризата са поне 2.3 млн. души.  В Бразилия  не е най-многобройната група мигранти, напуснали Венецуела - там те са около 60 хил. към момента, докато в Перу са близо 400 хил., в Еквадор - около 500 хил., а в Колумбия - над 1 млн. Според бразилските власти в страната влизат дневно между 600 и 700 души, но от тях остават не повече от 20-30%. Очаква се тази седмица външните министри на Еквадор, Колумбия и вероятно Перу и Бразилия да се срещнат, за да обсъдят миграцията във Венецуела и Еквадор. Независимо от случващото се венецуелски представители твърдят, че миграционната криза е сценарий, насочен срещу правителството. В навечерието на бразилските избори през октомври политици в страната използват кризата, за да си запазят постовете, и използват все по-остри  ксенофобски послания , пише \"Ел паис\".", "date": "2018.08.29", "title": "Бразилия изпраща армията по границата с Венецуела"}
{"url": "https://www.dnevnik.bg/bulgaria/2018/08/29/3303067_desislava_ivancheva_shte_mine_medicinski_pregled/", "text": "Специализираният наказателен съд допусна искането на бившия кмет на софийския район \"Младост\" Десислава Иванчева да бъде прегледана от редица специалисти заради влошеното й здравословно състояние. Така в рамките на седмица онколог, ендокринолог и психолог ще решават дали състоянието на Иванчева позволява тя да остане в сливенския затвор, съобщи БТА. Съдебният състав се събра на заседание за разглеждане на молба за изменение на мярка за неотклонение на Иванчева от \"задържане под стража\" в по-лека. Отстранената като кмет на \"Младост\" Иванчева, бившата ѝ заместничка Биляна Петрова и бившият кмет на софийския квартал Петко Дюлгеров са предадени на съд по обвинение за подкуп в особено големи размери, представляващ особено тежък случай, извършен чрез изнудване, посредством злоупотреба със служебно положение. Двете жени бяха задържани при показна акция в центъра на София в средата на април. Разследването установило, че Иванчева лично резолирала постъпилите в общината преписки и определяла служителите, на които ги възлагала за работа. Това довело до забавяне движението на множество документи и натрупването им в кабинета на обвиняемата. В очакване на съдебния процес Иванчева и Петрова опитват да излязат от ареста. Иванчева се оплаква от влошено здраве. Тя престоя няколко дни в болница, където  беше заведена окована с белезници. ", "date": "2018.08.29", "title": "Десислава Иванчева ще мине медицински преглед"}
{"url": "https://www.dnevnik.bg/ot_vas/novini_ot_vas/2018/08/29/3302526_katedralata_koiato_se_stroi_v_bukuresht/", "text": "Изискванията са: капацитетът на сградата да е за 5000 души, да има място за хор от 300 души, в приземния етаж да има мултифункционална зала и музейно пространство за 2000 души със санитарни възли и гардеробна.", "date": "2018.08.29", "title": "Катедралата, която се строи в Букурещ"}
{"url": "https://www.dnevnik.bg/biznes/2018/08/29/3303072_zastrahovatelite_razchitat_sudut_da_prisujda_po-niski/", "text": "Застрахователите в България разчитат, че съдът \"ще прояви здрав разум\" и няма да присъжда свръхвисоки обезщетения при смърт при пътни инциденти. Това се разбира от думите на Нина Колчакова, главен секретар на Асоциацията на българските застрахователи, в интервю пред \"Труд\". Тя посочва данни, получени в асоциацията, според които обезщетенията в много европейски страни са доста по-ниски от присъжданите в България, а в други са въведени тавани на сумите по тях. Тя коментира въпроса заради тълкувателното решение на Върховния касационен съд, с което тези обезщетения се разпростират върху много широк кръг хора. Изчисленията на асоциацията показват, че ако размерите бъдат като отсъжданите през 2017 г., при тази нова постановка недостигът на сумата по \"Гражданска отговорност\" е между 800 млн. и 1.3 млрд. лв. Ако се запази тенденцията, задължителната застраховка би трябвало да поскъпне двойно, за да могат да се покриват такива щети, пояснява Колчакова. Средната й цена през изминалата година е 207 лв., а оттогава при различните компании повишението е между 5 и 60 лв. Колчакова коментира, че 400 лв. не е цена на застраховката, която всеки шофьор в България може да си позволи.", "date": "2018.08.29", "title": "Застрахователите разчитат съдът да присъжда по-ниски обезщетения"}
{"url": "https://www.dnevnik.bg/evropa/2018/08/29/3302975_ot_boris_elcin_do_tereza_mei_kogato_politicite_se/", "text": "Британският премиер Тереза Мей се забавляваше с танци в първия ден на визитата си в Африка. И макар вероятно да е знаела, че танците й може да засенчат усилията й да рекламира Великобритания след Брекзит, Мей поне се опита, пише \"Политико\". Тя далеч не е единственият британски политик, хванат от камерата в такъв момент. На следващото видео бившият премиер Дейвид Камерън и доскорошният външен министър Борис Джонсън се забавляват на изпълнение на \"Спайс гърлс\" по време на Олимпийските игри в Лондон. Канадският премиер Джъстин Трюдо се оказва доста по-добър танцьор от много други свои колеги. Тук Ангела Меркел празнува с колеги от партията си изборната победа през 2013 г. Наскоро австрийският външен министър танцува с Владимир Путин на сватбата си,  което й навлече  немалко критики. Доналд Тръмп на църковна служба в Детройт. И на церемониален танц с мечове в Саудитска Арабия. И накрая Борис Елцин.", "date": "2018.08.29", "title": "От Борис Елцин до Тереза Мей: когато политиците се опитват да танцуват (видео)"}
{"url": "https://www.dnevnik.bg/bulgaria/2018/08/29/3303085_institutut_po_meteorologiia_moje_da_se_otdeli_ot_ban/", "text": "Реалистичният вариант за отделяне на Националния институт по метеорология и хидрология (НИМХ) от Българската академия на науките (БАН) е това да се случи на 1 януари 2019 г. Това каза министърът на образованието и науката Красимир Вълчев след съвместната си среща с протестиращите учени от НИМХ и премиера Бойко Борисов. На нея метеоролозите за изразили за пореден път желанието си за отделяне от БАН. Именно с такова искане  те проведоха днес протест , който започна пред сградата на БАН и приключи пред Министерския съвет. Метеоролозите са отхвърлили варианта, предложен от управата на академията, институтът да остане в БАН, като \"целият бюджет на НИМХ да бъде изведен на отделен ред в бюджета на БАН, а при изчисляване на бюджета да се имат предвид единни за БАН основни заплати по категории\". Според тях това ще запази сегашното статукво, а именно - ръководството на БАН да определя какво е нужно на НИМХ, за да изпълнява дейността си, и вместо да реши проблемите, допълнително ще ги задълбочи. Разглеждането на решението как НИМХ да излезе от БАН започва тепърва. Общото събрание на БАН ще бъде свикано на 10 септември и тогава ще се проведат първите разговори. Вълчев каза още, че в следващите дни от БАН ще оформят предложението, за да не се налага да се правят законови промени. \"Ако няма такова положително решение на БАН, ще предложим законови промени, които да бъдат за уреждането на НИМХ извън структурата на БАН\", обясни Вълчев. Ако общото събрание на БАН вземе решение за изваждане на НИМХ, извеждането на института може да се реализира много по-бързо. \"БАН ще направи всичко възможно да подпомогне процеса по извеждане на НИМХ от академията, щом това е единственото решение\", каза председателят на академията акад. Юлиан Ревалски. \"Няма да има пречки учените от НИМХ, които смятат, че тяхното бъдещо развитие е в БАН, да останат в академията и след раздялата на институциите\", заяви от своя страна директорът на НИМХ проф. Христомир Брънзов.", "date": "2018.08.29", "title": "Институтът по метеорология може да се отдели от БАН догодина"}
{"url": "https://www.dnevnik.bg/sviat/2018/08/29/3303063_putin_predloji_po-meka_versiia_na_pensionnata_reforma/", "text": "Руският президент Владимир Путин смекчи предлаганата в момента реформа в пенсионната система, като намали планираната пенсионна възраст за жените от 63 на 60 г. и въведе отстъпки за многодетни майки и категорията \"предпенсионна възраст\" в измененията, които скоро ще внесе в парламента. Путин днес  обясни в телевизионно обръщение  позицията си за предлаганото повишение на пенсионната възраст. Текстът на обръщението до руснаците  бе публикуван на сайта на Кремъл  още в началото му. Специално предложението за намаляване на предлаганата възраст за жените вече е било правено от управляващата партия \"Единна Русия\". Кабинетът иска (а парламентът прие на първо четене миналия месец) пенсионната възраст в страната да се повиши поетапно до 2028 г. да стане от 60 на 65 г. за мъжете, а до 2034 г. - от 55 на 63 за жените. Икономисти предупреждават, че мярката не просто е необходима, а дори е закъсняла. Проблемът, с който се сблъскаха властите, бе неодобрение от около 90% на предложенията според повечето анкети, множество петиции за национален референдум и  протести в редица руски градове . След предложения от премиера Дмитрий Медведев вариант и другите, обсъждани в правителството и парламента, Путин каза, че не харесва \"нито един\" и някои издания очакваха той днес да се откаже от реформата. Дискусиите за пенсионната възраст са се водили и в съветско време, и след това, но не е намирано решение, смята Путин. Същевременно за реформата има \"обективни предпоставки\" - очевидно е, че придвижвайки се към следващото десетилетие, Русия върви към сериозен демографски проблем и трудоспособното население ще е по-малко от необходимото. Нараства тежестта върху пенсионната система, тъй като населението в активна възраст намалява, каза президентът. Пет години по-рано за майки на 5 деца \"Смятам за необходимо да се намали предлаганото в законопроекта повишение на пенсионната възраст за жените  \", каза Путин. Ако това се приеме, възрастта ще бъде увеличена поетапно до 60 г. до 2034 г. \"В проекта на закона се предлага да се увеличи пенсионната възраст за жените с 8 г., докато за мъжете - на 5. Това е неправилно. И в нашата страна отношението към жените е особено, лековато. Знаем, че те не само се трудят на основното си място, но и по правило у дома, грижат се за семейството, за възпитанието на децата, за внуците\", добави Путин. Също така майки на три деца трябва да могат да излизат в пенсия  , ако имат 4 - 4 години по-рано, а при пет да се запазва досегашната пенсионна възраст от 55 г. \"Наказателна отговорност\" Путин предложи и промени в предпенсионната възраст чрез нова категория  , в която да влизат мъжете и жените съответно на 55 и 60 г. (сегашната пенсионна възраст). За тях се предлага специална и безплатна  , финансирана от федералния бюджет, каза президентът. \"Считам за необходимо за работодатели да има административна и дори наказателна отговорност за уволнението на работници в предпенсионна възраст, а също и за отказ за наемане на работа на граждани заради възрастта им\" и затова е нужно съответното доказателство, посочи Путин. Това би довело до   в предпенсионна възраст, отбелязват руски издания. Освен това държавният глава предлага да се намали стажът, който позволява предсрочно излизане в пенсия - от 40 г. за мъжете и 45 за жените съответно на  е. В проекта на президента ще има и облекчения за хора, на които е предстояло да се пенсионират в близките 2 г. по старите правила. Поетапното увеличение ще завърши с поколението на родените през 1968 г. жени - едва за тях и за по-младите възрастта вече ще е 60 г. Няма други варианти Според Путин мерки, алтернативни на по-високата пенсионна възраст, само биха съсипали финансите на страната - увеличаването на данъка върху доходите или допълнителните данъци за енергийни компании, както и продажбата на държавна собственост. Предложените пенсионни реформи не само ще съхранят нивото на доходите на пенсионера, но ще гарантират и устойчивия им ръст, каза Путин, защитавайки част от проекта. \"Ако проявяваме нерешителност, това ще застраши стабилността на обществото... трябва да вървим напред\", каза още Путин.", "date": "2018.08.29", "title": "Путин предложи по-мека версия на пенсионната реформа, но само за жените"}
{"url": "https://www.dnevnik.bg/citat_na_deniia/2018/08/29/3303087_citat_na_denia_iskashe_mi_se_novoto_cska_da_ni_se/", "text": "Почетният президент на \"ЦСКА-София\" Димитър Пенев коментира възможността отборът да се падне с новака във Втора лига \"ЦСКА 1948\" в  първия кръг за Купата на България. Жребият отреди вицешампионът в Първа лига да играе с друг втородивизионен тим - \"Монтана\". \"ЦСКА 1948\" ще срещне носителя на Купата на България за 2017 г. \"Ботев\" (Пловдив). Мачовете ще се играят в дните между 25 и 27 септември. \"Монтана\" винаги са създавали добри школи не само във футбола, знаете - баскетбол, волейбол, лека атлетика. Добра организация към спорта от страна на кметството и от ръководството на \"Монтана\", каза още Пенев. \"Жребий, който ЦСКА не трябва да мисли до полуфиналите, дори до финалите кой ще се падне. Не трябва да ги подценяваме. Ще има радост за обществеността, която обича футбола в региона. А и София е близко, на стотина километра. Ще има наши фенове. Надявам се да стане добър мач\", допълни той.", "date": "2018.08.29", "title": "Цитат на деня: Искаше ми се новото ЦСКА да ни се падне, но се изплъзна за 10 см"}
{"url": "https://www.dnevnik.bg/bulgaria/2018/08/29/3303088_ot_15_noemvri_bulgariia_shte_ima_hranilishte_za/", "text": "До 15 ноември ще заработи централно хранилище за резервни копия на данните от системите и регистрите, съобщи правителствената пресслужба. Днес Министерският съвет утвърди план за защита и съхранение на данни на критичните системи и регистри в България чрез създаване на хранилище за резервни копия. Решението идва на фона на  срив на Търговския регистър , който остана недостъпен между 10 и 27 август. По-рано днес   \"Демократична България\" съобщи , че според отчетите на администрацията в под 15% от случаите се създават изобщо резервни копия на регистрите. По-рано този месец  вицепремиерът Томислав Дончев съобщи  в телевизионно интервю, че създаването на хранилището ще струва около 800 хил. лв. Масивът е ще един петабайт. Той ще е разположен физически на едно или повече места. По думите му хранилището ще представлява нещо като трезор, в който всяка институция ще има сейф и ако се получи срив, информацията ще може бързо да бъде възстановена. Новият правителствен план предвижда разширяване на капацитета и функционалностите на съществуващото хранилище, разположено в Основния център за данни на електронното управление. Там ще се съхраняват резервни копия по утвърдена от всяка администрация процедура. Към момента системите и регистрите са разположени върху инфраструктура, която се поддържа, управлява и развива от административните органи, отговарящи за тях. До 10 септември институциите следва да изпратят на председателя на държавна агенция \"Електронно управление\" (ДАЕУ) изготвените от тях детайлни процедури за създаване на резервни копия и възстановяване на данни. Също в срок до 10 септември председателят на ДАЕУ и отговорните администрации ще извършат анализ на потенциалните рискове на преносния капацитет на Единната електронна съобщителна мрежа (ЕЕСМ). Именно тя ще се използва за трансфера на резервните копия към и от хранилището. До 15 ноември 2018 г. ще бъде обезпечен необходимият капацитет за работа на хранилището. Административните органи ще получават пространство, където задължително да съхраняват резервно копие по утвърдената процедура. Отговорността за целостта и сигурността, включително криптографска, на резервните копия на данни е на съответната администрация, с епосочва в съобщението ДАЕУ ще осигурява физическата, комуникационната и инженерно-техническата сигурност, необходима за съхраняване на копията в Основния център на е-управлението.", "date": "2018.08.29", "title": "От 15 ноември България ще има хранилище за резервни копия на регистрите"}
{"url": "https://www.dnevnik.bg/biznes/2018/08/29/3303102_globi_do_10_hil_lv_za_palene_na_nivi_predvijda_nov/", "text": "Такса за за промяна на предназначението на земеделската земя, както и увеличаване на глобите за палене на ниви предвижда нов закон за земеделската земя. Това са част от промените, заложени в Закона за поземлените отношения и опазване на земеделските земи. Той е публикуван за обществено обсъждане, а целта му е да се преодолеят недостатъците на настоящата регламентация, пише в мотивите към предложението. Глобата за палене на ниви ще е от 500 до 5000 лв. за първо нарушение и от 1000 до 10 хил. за второ. Друга промяна ще е двойното увеличение на глобата при липса на съоръжение против ерозия. Тя ще достига до 5000 лв. за второ нарушение. Въвежда се и такса при промяна на предназначението на земята, която ще се определя с тарифа от Министерския съвет и ще бъде плащана от този, който е поискал промяната. Ще има и няколко изключения. Те обхващат земеделци, за чиито земи има влязъл в сила подробен устройствен план, който предвижда изграждане на национален или на общински обект. Новата такса няма да важи и за строителство, свързано с технологии за подобряване на земеделските земи, както и ако ще се извършват определени инвестиционни проекти или такива за публична държавна или общинска собственост. Законодателни промени засягат и кадастралните карти. Картата на възстановената собственост и кадастралната карта ще могат да се изменят за създаване на уедрени поземлени имоти със заповед на министъра на земеделието. Общинската служба по земеделие въз основа на одобрения план за уедряване ще издава решение, придружено със скица, което ще има силата на нотариален акт.", "date": "2018.08.29", "title": "Глоби до 10 хил. лв. за палене на ниви предвижда нов закон за земеделската земя"}
{"url": "https://www.dnevnik.bg/zelen/2018/08/29/3303090_planut_za_stroitelstvo_na_silistar_protivorechi_na/", "text": "Одобреният от общинския съвет в Царево подробен устройствен план в местността Силистар противоречи на Закона за устройството на територията, защото не е преминал през оценка за въздействието върху околната среда и през класификация на възможното замърсяване. Това е установила проверка на Регионалната инспекция по околната среда и водите (РИОСВ) в Бургас, като вече са съобщили за това на областния управител, който може да спре решението на общинския съвет. Министерството на регионалното развитие и благоустройството също е уведомено, подчертават в писмо до медиите от инспекцията. Подробният устройствен план за един парцел от 22 хил. кв. метра  беше одобрен от съветниците в Царево в края на миналата седмица , като според сайта \"Биволъ\" той предвижда построяване на вилно селище със сгради до 2 етажа. След решението  премиерът Бойко Борисов нареди на кмета Георги Лапчев , който внесе плана за гласуване, да не изпълнява решението до пълното убеждаване на обществеността в правотата му. В пресконференция на следващия ден Лапчев определи като  фалшива новина информацията, че с плана се предвижда застрояван е, като по думите му той ще урегулира път. Според екоинспекцията в Бургас от общината е трябвало да им изпратят проекта за подробен устройствен план, за да му бъде изготвена Оценка за въздействието върху околната среда, както и за определяне на степента на замърсяване на предвиденото съоръжение. Тези изисквания са заложени в Закона за опазване на околната среда и според Закона за устройство на територията, без да са спазени процедурите, планът не може да получи одобрение. \"С цел недопускане на нарушения на законодателството РИОСВ - Бургас, се обръща към институциите за предприемане на действия в рамките на тяхната компетентност\", пишат още от екоинспекцията.", "date": "2018.08.29", "title": "Планът за строителство на Силистар противоречи на закона, установи екоинспекцията"}
{"url": "https://www.dnevnik.bg/biznes/2018/08/29/3303094_ot_koncesionera_na_plaja_v_albena_se_iska_taksa_ot_16/", "text": "Минималното концесионно плащане на плажа в \"Албена\" е 1.6 млн. лв., а за \"Ривиера\" - 319 хил. лв. Това е записано в днешното правителствено решение за откриване на процедура за предоставяне на концесия на двата морски плажа в община Варна. Процедурата се провежда по реда на Закона устройството на Черноморското крайбрежие. Размерът на минималното годишно концесионно плащане е определен по методиката, одобрена от Министерския съвет. Друго изискване към бъдещите концесионери е на двата плажа да има спасители, медицински пункт, плажът да се почиства и да се предоставят услуги в обществен интерес. При оценката на офертите ще се преценява дали цената на наема на чадъри и шезлонги е достъпна за гражданите. Досега концесионер и на двата плажа беше собственикът на курорта. ", "date": "2018.08.29", "title": "От концесионера на плажа в \"Албена\" се иска такса от 1.6 млн. лв."}
{"url": "https://www.dnevnik.bg/sport/2018/08/29/3303093_hubchev_povika_novi_imena_za_purvite_machove_v_ligata/", "text": "Селекционерът Петър Хубчев повика нови имена в националния отбор за първите срещи в новосъздадения турнир Лигата на нациите. В тима влизат Иван Горанов от \"Левски\", Ангел Лясков от ЦСКА, Борислав Цонев от \"Берое\", Светослав Ковачев от \"Дунав\" и вратарят Мартин Луков от \"Локомотив\" (Пловдив). От списъка отпада нападателят Спас Делев, който е контузен. В нападение са включени Ивелин Попов, Кирил Десподов и Радослав Василев. С най-много повикани футболисти е ЦСКА, като в националния отбор са още  Николай Бодуров, Божидар Чорбаджийски и Кристиян Малинов. \"Берое\" е с трима национали. От \"Лудогорец\" е повикан единствено Антон Недялков. От списъка отсъства полузащитникът Светослав Дяков. България започва с гостуване в Словения на 6 септември, а три дни по-късно  приема Норвегия на \"Васил Левски\" .", "date": "2018.08.29", "title": "Хубчев повика нови имена за първите мачове в Лигата на нациите"}
{"url": "https://www.dnevnik.bg/evropa/2018/08/29/3303128_nad_80_ot_evropeicite_iskat_da_spre_smianata_na/", "text": "Над 80 процента от европейците, участвали в  онлайн допитване , искат да бъде премахната практиката да се превъртат стрелките на часовниците през пролетта и есента. Това съобщи днес германският вестник \"Вестфаленпост\", цитиран от ДПА. В допитването на Европейската комисия от началото на юли до средата на август взеха участие 4.6 милиона души. Това е рекордно участие в онлайн сондаж на ЕС. Над три милиона от гласовете бяха дадени на територията на Германия. От хората,  искащи да спре смяната на часовото време , повечето предпочитат да се запази за постоянно лятното часово време. Говорител на еврокомисията каза снощи, че Брюксел ще проучи подробно резултатите, преди да направи каквито и да било публични изявления. Макар да не е правно обвързващо, допитването може да послужи като основа за законодателни действия, необходими за промени в нормативната уредба. Всяка окончателна реформа трябва да бъде одобрена от Европейския парламент и държавите членки./БТА", "date": "2018.08.29", "title": "Над 80% от европейците искат да спре смяната на времето два пъти годишно"}
{"url": "https://www.dnevnik.bg/politika/2018/08/29/3303151_pravitelstvoto_shte_bori_voinata_po_putishtata_s_nov/", "text": "Нов държавен орган, който да контролира и да създава политики за безопасност по пътищата, ще създаде правителството. Това съобщи вицепремиерът Томислава Дончев след заседанието на кабинета. Той обясни, че идеята е \"всички служби и функции, които имат отношение по темата, да се консолидират в една структура, която има преки отговорности в политиката за пътна безопасност\". По думите му в тези институции попадат три министерства - вътрешното, регионалното и образователното, както още Агенция \"Пътна инфраструктура\" и други ведомства. Основната функция на новото звено ще е да упражнява контрол, но ще има и отговорността да прави политики за повишаване на безопасността по пътищата и ограничаване на инцидентите. Създаването на новия орган не означава назначаване на нови чиновници, уточни Дончев и добави, че ще бъде използван капацитетът на отговорните сега министерства, както и на неправителствени организации и специалисти. \"Дали този орган ще бъде комисия или агенция тепърва ще се уточнява, както и под шапката на кое министерството ще бъде или под пряко подчинение на министър-председателя. Една подобна промяна няма как да бъде направена, ако не бъдат промени куп закони\", каза още Дончев. Той обясни, че новият орган трябва да може и да осъществява контрол върху ресорните министри. \"Много трудно е един министър сам да се накаже\", мотивира се Дончев. Повод за заседанието за пътната безопасност е  катастрофата с автобус в Своге , при която загинаха 17 души и 15 бяха ранени.", "date": "2018.08.29", "title": "Правителството създава нов орган, за да се справи с войната по пътищата"}
{"url": "https://www.dnevnik.bg/biznes/2018/08/29/3303154_bsk_proektozakonut_za_horata_s_uvrejdaniia_e/", "text": "Проектозаконът за хората с увреждания, предложен за обществено обсъждане, е унизителен за тези хора и нагъл към представителите на бизнеса, в чиято стопанска дейност държавата се намесва пряко. Това се казва в становище на Българската стопанска камара (БСК) по повод публикувания вчера законопроект. Камарата се възмущава от нововъведението в предприятията да има квоти за хора с увреждания и санкции за работодатели, които не ги запълнят. \"Това е унизителен подход спрямо хората, които по една или друга причина са с над 50% намалена трудоспособност. Готовността на работодателя да наеме служител се определя от професионалните качества, знания, умения и компетенции на съответния човек, а не от здравословното му състояние. В условията на тежък и задълбочаващ се недостиг на работна сила, българският работодател възприема хората с увреждания като ценен човешки потенциал\", се казва в позицията на работодателската организация. В нея се подчертава, че възможностите за наемане на хора с увреждания в голяма степен се възпрепятстват от липсата на достъпна публична среда, която е БСК пита авторите на законопроекта какви са гаранциите, че работодателят ще успее да осигури нужните за своята дейност (със специфичен професионален профил) хора с увреждания, така че да изпълни квотата от 2%? \"Какво ще се случва с незаетите работни места за хора с увреждания, които работодателят е обявил, но не са се явили кандидати? Защо при подобна обективна невъзможност да бъдат изпълнени изискванията на закона работодателят ще бъде глобяван с 30% от минималната работна заплата за всяко незаето работно място? Как този санкционен механизъм допринася за преодоляване на проблема със заетостта на хората с увреждания?\", продължават риторичните въпроси на стопанската камара. Работодателската организация изразява несъгласие с идеята бъдещият фонд \"Заетост на хора с увреждания\" да \"Недопустимо е нашите средства да се управляват без нашия глас!\", се казва в позицията, според която включването на един представител на работодателите в управлението на бъдещия фонд е \"привиден демократизъм\". Изумлението ни от представения проект се допълва от предложеното създаване на втори фонд – този път към МРРБ, който отново ще се пълни със средства от бизнеса и отново ще се управлява без негово участие, пише БСК. Става дума за фонд \"Мобилност и достъпна среда\" в законопроекта, чрез който да се подкрепят проекти за осигуряване на достъпна среда и мобилност на хората с увреждания.  Според БСК непропорционален е и размерът на санкциите за инвеститорите в строителни обекти, които не отговарят на изискванията за достъпна среда (10% върху проектната стойност на обекта), докато чиновниците, одобрили съответната строителна документация, ще бъдат глобявани с между 500 и 1000 лв. На фона на всички тези рестрикции, в предложения законопроект или са минимални и са обвързани с множество условия, което ги прави практически неефективни и неприложими, отбелязва БСК. Ако зад всичко казано дотук прозира немалка доза законотворческа наглост, то връх на тази наглост е твърдението в приложената към законопроекта Оценка на въздействието, че \"няма да се създадат задължения от финансов характер за предприятията, които попаднат в обхвата на приложението на закона\", възмущава се работодателската организация.", "date": "2018.08.29", "title": "БСК: Проектозаконът за хората с увреждания е унизителен за тях и нагъл към бизнеса"}
{"url": "https://www.dnevnik.bg/sport/2018/08/29/3303136_video_praznikut_na_fenovete_na_spartak_varna_za/", "text": "Стотици запалянковци на \"Спартак\" (Варна) отпразнуваха стогодишния юбилей на клуба. Те направиха шествие из улиците на града. През последните години клубът минава през тежък период. В момента \"Спартак\" се състезава в Трета лига. \"Това е отбор, който оставя ясен знак и почерк в развитието на българския футбол\", каза бившият президент на клуба Николай Ишков. През пролетта той беше част от хората, защитавали интересите на \"Спартак\" на среща при министър-председателя Бойко Борисов. Тогава  премиерът разпореди отпускането на средства за ремонт на отбора . Клубът е основан на 28 август 1918 г., като през годините е носил имената \"Български сокол\", \"Шипченски сокол\" (от 1924 г.), \"Спартак\" (от 1945 г.), \"ЖСК-Спартак\" (от 1969 г.), \"Спартак\" (от 1985 г.) и \"Спартак 1918\" (от 2010 г.).", "date": "2018.08.29", "title": "Видео: Празникът на феновете на \"Спартак\" (Варна) за 100-годишния юбилей на клуба"}
{"url": "https://www.dnevnik.bg/bulgaria/2018/08/29/3303174_agenciiata_po_hranite_zatiaga_kontrola_zaradi_chumata/", "text": "Във връзка с постоянните промени в епизоотичната обстановка в Европейския съюз и опасността от засягане на България от африканска чума по свинете Българската агенция по безопасност на храните повишава нивото на мерки, които взема с цел превенция на заболяването.  От 21 август със заповед на изпълнителния директор е въведен засилен контрол в заведенията за обществено хранене и в обектите за междинно съхранение на странични животински продукти и моторни превозни средства за превоз на такива продукти, съобщава ведомството. При проверките се обхваща начинът на отделяне, идентифициране и проследяване на всички отпадъци от храни от животински произход (включително и кухненските отпадъци). Проверяват се условията на съхранение и начинът на унищожаване на отпадъците и в двата вида обекти. Задължително е унищожаването им чрез обезвреждане по методите, посочени в регламента на ЕС, в екарисаж или в инсталации за изгаряне и съвместно изгаряне, регистрирани в областните дирекции по безопасност на храните.  През първата седмица от действието на заповедта са извършени 177 проверки. Издадени са 69 предписания за отстраняване на констатирани несъответствия.", "date": "2018.08.29", "title": "Агенцията по храните затяга контрола заради чумата по свинете"}
{"url": "https://www.dnevnik.bg/photos/2018/08/29/3303127_fotogaleriia_boiat_s_domati_moje_da_zapochne/", "text": "В края на лятото към градчето Буньол се стичат хиляди туристи, за да участват в бой с домати. Фестивалът \"Ла Томатина\" е традиция от 1945 г. Стотици тонове презрели домати се използват в боя.", "date": "2018.08.29", "title": "Фотогалерия: Боят с домати може да започне"}
{"url": "https://www.dnevnik.bg/ot_vas/chitatelski_dnevnik/2018/08/29/3303186_chitatelski_dnevnik_potuvane_v_makocevo/", "text": "Някъде преди две години в центъра на с. Макоцево, Община Горна Малина се появи дупка. Що за дупка, зле затрупана с пясък и камъни? Дали не е опит да се оправи пътят? Или естествен извор? Или начало на пропадане? Или поправяне на водоснабдяването, което обаче е останало недовършено?  Не знам какво се е случило, нито имам представа кога е станало, защото не съм бил там. Но това, което знам е, че оттогава вода излиза от тази дупка и се стича по улицата. Днес обаче сутеренът на първата къща надолу по улицата или по-скоро по \"течението\" е вечно подгизнал. Явно водата от дупката се стича там. Ако не е естествен извор или земно пропадане, трябва ли да се оплаквам от несвършената от някого работа? Оплакване, че така наречените \"майстори\" не довършват работата си е малко смешно и не си заслужава медиите да бъдат занимавани, както ние всички добре знаем. Не съм сигурен какво е това, нито дори дали точно водата от дупката наводнява сутерена. Но това, което знам е, че ВиК също не знае. Звънят им всеки ден, но няма ответ. Може би се смущават да отговорят? Или пъзльовци, които се страхуват да признаят грешката си? Може би тази бележка в \"Дневник\" ще ни помогне да разберем какво всъщност се случва в центъра на Макоцево?", "date": "2018.08.29", "title": "Читателски Дневник: Потъване в Макоцево?"}
{"url": "https://www.dnevnik.bg/bulgaria/2018/08/29/3303189_putiat_do_svoge_se_remontira_vuzmojen_e_konflikt_na/", "text": "Фирмите от консорциума \"Трейс Своге\", които ремонтираха пътя, на който загинаха 17 души при катастрофа с автобус, са започнали отстраняването на дефектите по настилката. Това съобщи регионалният министър Николай Нанков след днешното заседание на Министерския съвет. Двете фирми в холдинга са \"Трейс груп холд\", която е правила участъка около Своге, и \"Мегаинвест холд\". Офисите и на двете бяха проверени от следователи и прокурори, като беше иззета документацията за всички договори от последните години. Гаранцията на пътя изтича през декември, а вчера Нанков каза, че  фирмата отказала да го ремонтира за своя сметка  няколко пъти и заради това може да се наложи ремонтът да се направи за сметка на пътната агенция. \"Наистина това е след дъжд качулка. Не искам да си мисля, че трагичното събитие доведе до съвестта на някои хора\", каза днес Нанков. Според резултатите от пробата на асфалта, станали известни вчера, в него има варовик, който има свойствата да се полира при честа употреба. Съгласно нормативите този материал е недопустим за слагане в износващата част на асфалта. През 2014 г. рецептата за асфалта в участъка е одобрена от АПИ след проба, изследвана от частна фирма в Стара Загора. Там е и седалище на \"Трейс груп\". Първоначално Нанков не искаше да коментира дали е възможен конфликт на интереси между лабораторията и изпълнителя на ремонта. \"Да, възможно е\", каза все пак регионалният министър.", "date": "2018.08.29", "title": "Дефектите по пътя за Своге вече се премахват, обяви Нанков"}
{"url": "https://www.dnevnik.bg/bulgaria/2018/08/29/3303196_na_vtorata_popravitelna_matura_nai-goliam_e_interesut/", "text": "Най-много зрелостници – 1124, положиха днес зрелостен изпит по биология и здравно образование, съобщи Министерството на образованието и науката. Вчера се състоя първата поправителна матура - задължителната по български език. На нея се явиха близо 5000 души. Днес на втората задължителна матура по предмет по избор се явиха общо 2825 души. След биологията най-предпочитана беше география и икономика - 993 младежи. Над 350 решаваха тест по философия. По един кандидат се е явил на френски, испански и италиански език. Утре сесията август-септември продължава с матурите по желание. За участие в тях заявления са подали 11 зрелостници.", "date": "2018.08.29", "title": "На втората поправителна матура най-голям е интересът към биологията"}
{"url": "https://www.dnevnik.bg/zelen/2018/08/29/3303187_sofiia_shte_poiska_ot_vitosha_ski_da_remontira_ili_da/", "text": "Столичната община ще възложи на собственика на лифтовете на Витоша - дружеството \"Витоша ски\", или да възстанови, или да премахне съоръженията. За целта обаче трябва да приключи проверката на състоянието им, която в момента се изпълнява от общинската дирекция \"Контрол по строителството\". Това се разбра от думите на кмета на София Йорданка Фандъкова на пресконференция днес, съобщава \"Фокус\". Ремонтът или премахването на лифтовете ще бъде за сметка на дружеството собственик, увери тя. От четирите лифта в планината, чиито начални станции са близо до града - Драгалевски, Симеоновски, Романски и Княжевски, работят само първите два и то само в събота и неделя, като кабинковият през ски сезона работи всеки ден. \"Витоша ски\"  ги купи от Столичната община през 2007 г.  заедно с всички други съоръжения в планината за 8.3 млн. лева. В края на миналата година председателят на общинския съвет Елен Герджиков определи този договор като \"смешен\" заради липсата на каквито и да било клаузи за прекратяването му и условие съоръженията да работят. \"Очевидно има  някакви обективни и субективни фактори , които пречат на собственика да обнови съоръженията\", каза днес Герджиков, като посочи някои от оправданията на \"Витоша ски\" - \"законови процедури, противоречия с неправителствени и екологични организации\" и др. Той за пореден път каза, че общината неведнъж е водила разговори с \"Витоша ски\" да започне ремонти, но без успех.  Герджиков посочи и течащите процедури за приемане обновяване на плана за управление на природен парк \"Витоша\" и малките изменения по действащия, като възможности за обновяване на лифтовете. Той увери, че и двата проекта не предвиждат никакво ново строителство или удължаване на лифтовете.", "date": "2018.08.29", "title": "София ще поиска от \"Витоша ски\" да ремонтира или премахне лифтовете в планината"}
{"url": "https://www.dnevnik.bg/bulgaria/2018/08/29/3303197_prokuraturata_iska_domashen_arest_za_shofyora_na/", "text": "Окръжната прокуратура - София, е внесла искане за домашен арест за шофьора Григор Григоров, който управлява катастрофиралия в събота автобус в Своге. Загинаха 17 пътници. С постановления на наблюдаващия прокурор на обвиняемия е наложена забрана да напуска на страната и му е отнето свидетелството за правоуправление. В понеделник шофьорът бе привлечен към наказателна отговорност за причиняване на смърт по непредпазливост на повече от един човек при управление на моторно превозно средство. Както и за причиняване на телесни повреди на повече от един човек. Предстои съдът да реши каква мярка за неотклонение ще му бъде наложена. Снощи жители на няколко села се събраха в Курило, за да покажат подкрепа към Григоров. Всички те са пътували с него през годините, съобщи Би Ти Ви. Днес пък се очаква жители на община Своге излязат на протест с искане качествено да се ремонтира пътят. ", "date": "2018.08.29", "title": "Прокуратурата иска домашен арест за шофьора на автобуса, катастрофирал при Своге"}
{"url": "https://www.dnevnik.bg/evropa/2018/08/29/3303198_makron_se_obiavi_za_osnoven_protivnik_na_orban_i/", "text": "Френският президент Еманюел Макрон се обяви за основен опонент на крайнодесните антиимигрантски партии в Европа в отговор на критики от страна на Матео Салвини и Виктор Орбан, предаде \"Ройтерс\". Италианският вътрешен министър и унгарският премиер отправиха нападки към Макрон  и заявиха, че ще работят заедно  преди изборите за Европейски парламент догодина, за да се противопоставят на групите от страни, подкрепящи мигрантите, начело с френския президент. \"Ясно е, че днес се изгражда силна опозиция сред националисти\", каза Макрон, като добави, че няма да отстъпи пред националистите и тези, които възхваляват словото на омразата. \"Така че, ако искат да гледат на мен като на основен противник, имат право\", подчерта Макрон пред журналисти по време на посещение в Дания. Президентът добави, че през идните дни и месеци ще трябва да бъдат взети решения по мигрантския въпрос, което предполага \"сериозност и отговорно отношение\", и призова европейците \"да останат верни на ценностите си като правото на убежище\", предаде \"Франс прес\", цитирана от БТА. Лигата на Матео Салвини принадлежи към фракцията на Марин Льо Пен в европарламента (Европа на нациите и свободата), а Орбан е част от Европейската народна партия. Вчера в Милано Орбан каза, че Салвини е негов \"герой\", а Макрон - основен противник.", "date": "2018.08.29", "title": "Макрон се обяви за основен противник на Орбан и Салвини"}
{"url": "https://www.dnevnik.bg/sport/2018/08/29/3303221_autuori_opredeli_revansha_na_ludogorec_s_torpedo_kato/", "text": "Мениджърът на \"Лудогорец\" Пауло Аутуори предупреди футболистите си, че работата срещу \"Торпедо\" (Кутаиси) още не е свършена въпреки победата в първия мач. Българският шампион излиза срещу грузинците в четвъртък в мач - реванш от плейофите в Лига Европа, след като  спечели първата среща с 1:0 в Тбилиси . \"Всички в отбора са готови да дадат най-доброто от себе си. Момчетата са възстановени, защото имаше натрупана умора от големия брой мачове, който изиграхме. Времето, което беше много тежко, също повлия. Вече обаче сме напълно готови да се изправим срещу един добър съперник\", каза Аутуори. Бразилският специалист си пожела победа, защото според него само тя ще направи отбора спокоен, а няма да го принуди да разчита на късмет или на случайности. \"Хората, които са във футбола от доста години като мен, знаят, че ни чака един много опасен мач. Това, че имаме предимство от един гол, не ни класира напред. Не можем да смятаме, че сме спечелили мач, който дори не е започнал\", добави мениджърът на шампионите. Аутуори  увери, че е провел разговор с всички футболисти, които са мотивирани и знаят важността на реванша с грузинците. \"Няма треньор на света, който да не иска да печели, затова нашата цел е да спечелим не само предстоящия мач, но и всички следващи. Знаем какво ще ни предложи съперникът от стратегическа гледна точка. Вярвам, че както ние, така и те са ни анализирали, затова не можем да сме спокойни\", каза още Аутуори. Бразилският мениджър не разкри дали ще прави много промени в състава си и дали може да се очаква изненада от \"Лудогорец\". Аутуори обясни, че ще даде нужното време за адаптация на последните две нови попълнения Мей Махлангу и Брандао, които подписаха с шампионите наскоро.", "date": "2018.08.29", "title": "Аутуори определи реванша на \"Лудогорец\" с \"Торпедо\" като опасен мач"}
{"url": "https://www.dnevnik.bg/bulgaria/2018/08/29/3303226_vremeto_prez_septemvri_shte_stava_za_plaj_dujd_za/", "text": "Времето до средата на септември ще бъде слънчево и топло. Очаква се леко застудяване около 4 септември и превалявания за първия учебен ден. Това съобщи Красимир Стоев от Националния институт по метеорология и хидрология (НИМХ) при БАН, цитиран от БНТ. Най-високите температури през септември ще бъдат между 28 и 33 градуса, а най-ниските - между 3 и 8 градуса. Средните месечни температури ще бъдат около нормата, която за равнините е между 18 и 21 градуса, за високите места - между 15 и 17 градуса, а за планините - между 3 и 8 градуса. След първите топли дни ще настъпи леко захлаждане, като времето ще е променливо. Синоптиците предупреждават за превалявания, придружени с гръмотевици. Температурите постепенно ще се понижат и ще са близки до обичайните за периода. През второто десетдневие се очаква променливо време с температури около нормата. Превалявания ще има около 11, 15 и към 18 септември. През последните дни от месеца има вероятност и за слани. В края на септември температурите ще бъдат близки и по-ниски от обичайните. Месечната сума на валежите ще бъде около и над нормата - между 30 и 50 л на кв.м, а за планинските и припланинските райони - от 50 до 80 л на кв.м. Астрономическата есен ще настъпи на 23 септември в 4 часа и 54 минути.", "date": "2018.08.29", "title": "Времето през септември ще става за плаж, дъжд за 15 септември"}
{"url": "https://www.dnevnik.bg/sviat/2018/08/29/3303235_rusiia_izgoni_ekologichna_grupa_ot_sasht_kato_nejelana/", "text": "Русия забрани на екологична лобистка група от САЩ да действа на руска територия и я определи като \"нежелана\" организация, предаде \"Ройтерс\". Това е петнайсетата чуждестранна група, която попада по ударите на закон, приет преди четири години. Снощи руското министерство на правосъдието оповести, че \"Пасифик инвайрънмент\" е включена в списъка на забранените организации. Миналата седмица прокуратурата постановила, че базираната в Сан Франциско организация представлява заплаха за националната сигурност. \"Пасифик инвайрънмент\" сътрудничи с местни екологични групи в опазването на околната среда в Сибир и на Далечния изток при добива на петрол, минното дело и незаконното изсичане на гори, сочат данни от уебсайта на организацията. Правозащитни и други лобистки организации от чужбина са под натиск в Русия, откакто президентът Владимир Путин подписа през 2015 г. закона за забрана на \"нежеланите\" в Русия организации, припомни \"Ройтерс\". /БТА", "date": "2018.08.29", "title": "Русия изгони екологична група от САЩ като \"нежелана\" и заплаха за националната сигурност"}
{"url": "https://www.dnevnik.bg/evropa/2018/08/29/3303257_v_italiia_surbiia_i_gurciia_ima_stotici_sluchai_na/", "text": "Вирусът на западнонилската треска взе десетки жертви в Европа това лято, а най-засегнати страни са Италия, Сърбия и Гърция, предаде ДПА. Десет смъртни случая от  западнонилска треска  са регистрирани в Италия от началото на юни до 23 август, съобщиха италианските здравни власти. В този период са потвърдени 255 случая на заразени с вируса, като в повечето от тях болестта е засегнала нервната система на болните. От 255 случаи тази година 103 са били тежки, докато през 2017 г. е имало 55 заразени, от които 27 тежко болни. В Сърбия само през последната седмица от западнонилска треска са починали шест души, с което общият брой на жертвите на болестта през тази година достигна 21. До 28 август в Сърбия са регистрирани 213 случая на заболяване от западнонилска треска главно в Белград. Гърция е следващата най-засегната от вируса страна с петима починали през последната седмица. Общият брой на смъртните случаи тази година достигна 16 от 130 регистрирани случая на западнонилска треска, разпространена главно в три области - на полуостров Пелопонес, в района на Атина и в района на Солун. На Балканите потвърдени случаи на западнонилска треска има и в Румъния и Косово, съмнения за болестта има и в Босна и Херцеговина. Предполага се, че вирусът ще продължи да се разпространява, но може да остане незабелязан, тъй като много хора прекарват болестта със слаби симптоми и не се обръщат към лекар. Вирусът обикновено се пренася от комари и се разпространява в периоди, когато активността на насекомите е най-голяма, при високи температури, които в Европа са обикновено през юли и август. Лекарите препоръчват да се използват средства за унищожаване на комарите. При около 80 процента от заразените от западнонилска треска не се проявяват симптоми, а при останалите признаците на болестта са подобни на грип - температура, болки, отпадналост и подуване на лимфни възли. Болестта е с потенциален летален изход, обикновено сред по-възрастни пациенти, когато води до енцефалит или менингит. /БТА", "date": "2018.08.29", "title": "В Италия, Сърбия и Гърция има стотици случаи на заразени от западнонилска треска"}
{"url": "https://www.dnevnik.bg/sport/2018/08/29/3303182_lyov_prizna_che_negovi_greshki_sa_doprinesli_za_kraha/", "text": "Селекционерът на германския национален отбор по футбол Йоахим Льов призна, че е допуснал грешки, които са оказали влияние за провала на световното. По думите му той е подходил \"почти арогантно\" в избора на стил на игра. Германците останаха много далеч от възможността да защитят титлата си, като отпаднаха още в групите. След това Льов и отборът бяха подложени на остри критики, а селекционерът досега не беше заставал пред медиите след завръщането в страната. \"Най-голямата ми грешка беше, че вярвах, че можем да преминем през груповата фаза със стила на игра, в който доминираме над съперника. Това беше почти арогантно от моя страна\", каза Льов.  \"Исках да приложа този стил на игра възможно най-дълго и да го усъвършенстваме още повече. Трябваше да подготвя отбора по начина, по който го направих през 2014 г., когато имахме по-голям баланс между атаката и защитата\", заяви селекционерът. Другият пропуск, който той вижда, е, че с екипа му не са успели да събудят стремежа към победа в отбора по начина, показан на световното в Бразилия преди четири години. Льов посочи, че след провала е почувствал разочарование и гняв. В същото време заяви, че заедно с мениджъра Оливер Бирхоф остават \"силно мотивирани и имат енергията да поправят това, което е било сбъркано в Русия\". \"Ще вложим цялата си енергия да върнем кораба в правия курс\", каза той. По темата за  обвиненията на напусналия Месту Йьозил  Льов заяви, че \"в националния отбор никога не е имало капка съмнение за расизъм\". Германците се готвят за мача си с Франция от Лигата на нациите.", "date": "2018.08.29", "title": "Льов призна, че негови грешки са допринесли за краха на Германия на световното"}
{"url": "https://www.dnevnik.bg/evropa/2018/08/29/3303264_libiiskata_bregova_ohrana_e_spriala_v_poslednite_dni/", "text": "Либийската брегова охрана съобщи, че е спряла около 400 мигранти, тръгнали към Европа, предаде \"Асошиейтед прес\". Говорителят на бреговата охрана Аюб Гасим днес каза, че гумена лодка с 84 пътници, включително шест жени и пет деца, е била прехваната в понеделник в морето близо до град Мая, на 27 км западно от столицата Триполи. Други две лодки с общо 146 пътници, в това число 26 жени и четири деца, са били задържани в понеделник във водите близо до югозападния град Абу Камаш. Гасем каза, че миналата седмица са били спрени 162-ма мигранти, тръгнали за Европа. На хората е била оказана хуманитарна и медицинска помощ, след което те били настанени в бежански лагери в градовете Зауия и Таджура. С европейско съдействие либийските власти увеличиха усилията за спиране на потока от мигранти към Европа. /БТА", "date": "2018.08.29", "title": "Либийската брегова охрана е спряла в последните дни близо 400 мигранти, поели към Европа"}
{"url": "https://www.dnevnik.bg/bulgaria/2018/08/29/3303265_borisov_razporedi_na_oblastniia_upravitel_na_burgas_da/", "text": "Министър-председателят Бойко Борисов разпореди на областния управител на Бургас Вълчо Чолаков да спре изпълнението на решението на общинския съвет в Царево, с което  одобри подробен устройствен план за парцел от 22 хил. кв. метра в местността Силистар , съобщават от правителствената пресслужба. От там пишат още, че ще се преценяват възможностите за сезиране на съда и на Окръжната прокуратура в Бургас. По-рано днес от Регионалната инспекция по околната среда  съобщиха, че направената от тях проверка е показала, че решението на общинския съвет противоречи  на Закона за устройство на територията, защото на приетия план не са направени Оценка за въздействието върху околната среда и на степента на възможно замърсяване. Днешното разпореждане е втора намеса на премиера Борисов по въпроса, след като още в деня на заседанието на съвета в Царево той нареди на кмета Георги Лапчев да не изпълнява решението, докато обществеността не бъде убедена в правотата му. Тогава от БСП подсказаха на премиера, че  областният управител има правомощията да спре решението  и да го върне за прегласуване. От областната управа казаха за \"Дневник\", че все още не са получили протокола от заседанието на общинския съвет и документите за приетия устройствен план.", "date": "2018.08.29", "title": "Борисов разпореди на областния управител на Бургас да спре решението за строеж в Силистар"}
{"url": "https://www.dnevnik.bg/ot_vas/galeriiotvas/2018/08/29/3303021_chitatelska_fotogaleriia_prohodut_timelsioh/", "text": "Краят на долината Йоцтал, в която се намира Зьолден.", "date": "2018.08.29", "title": "Читателска фотогалерия: Проходът Тимелсйох"}
{"url": "https://www.dnevnik.bg/sport/2018/08/29/3303073_manchestur_junaited_plati_cenata_za_pogazvaneto_na/", "text": "Най-важният аспект от  загубата на \"Манчестър юнайтед\" с 0:3 от \"Тотнъм\"  в понеделник е, че остави усещането, че сякаш е нещо обичайно. В миналото \"Юнайтед\" е претърпявал тежки поражения на \"Олд Трафорд\", но обикновено съперникът трябваше да покаже впечатляваща игра, за да си тръгне с подобен резултат. Не и този път. Отборът на Маурисио Почетино игра добре, но не и учудващо невероятно. Те изчакаха своите моменти и наказаха съперника. Това беше представяне, което най-добрите отбори обикновено показват срещу по-скромните тимове. Вероятно това вече не е толкова изненадващо. Пет години след оттеглянето на Алекс Фъргюсън \"Юнайтед\" постепенно се превърна, поне на терена, просто в един клуб, въпреки че мнозина мислеха, че никога няма да се стигне дотам. Как се случи това? Как \"Юнайтед\", за разлика от европейските си съперници като \"Барселона\", \"Ювентус\" , \"Реал\" и \"Байерн\", не успя да запази приемствеността като институция по време на неизбежната смяна на мениджъри. Думата наследство е преекспонирана и понякога неправилно използвана в спорта, но е буквално онова, което беше оставено от Фъргюсън, когато се оттегли след 27 години, 13 шампионатни титли и два триумфа в Шампионската лига. Фъргюсън изпълни целия клуб с шампионски манталитет, но по-конкретно с екип от хора, които бяха дълбоко вкоренени в подхода му към играта и имаха ноу-хау, опита и разузнаването, за да разберат как точно подходът на шотландеца донесе толкова много успехи. С малко шум и внимание тези хора постепенно напуснаха клуба, а с тях си отиде и връзката със славните години и \"методът на Фърги\" (или \"методът на \"Юнайтед\") беше отслабен до точката, която сега носи носталгия. Масовото изнасяне започна, когато Дейвид Мойс, за когото се очакваше, че ще работи с екипа на Фъргюсън, бързо реши да ги премахне и да доведе свои лейтенанти от \"Евертън\". Така напуснаха треньорът на първия отбор и асистент Майк Фелън и неговият 14-годишен опит в работата с Фъргюсън, уважаваният треньор на вратарите Ерик Стийл и Рене Мюленстийн, холандският треньор, който Фъргюсън доведе в \"Юнайтед\" през 2001 г. Поведението на Мойс беше изненадващо, но породи малко критики по това време. Един от малкото, които надигнаха глас, беше бившият нападател на \"Ливърпул\" Майкъл Оуен, който прекара три години на \"Олд Трафорд\" в края на кариерата си и стана свидетел на работата на екипа на Фъргюсън. \"Промяната винаги е рискована и \"Юнайтед\" нямаше избор, освен да погледне към бъдещето след ерата на сър Алекс, но наистина ли трябваше да има такова масово гонене? Бях изненадан, когато триото беше помолено да напусне и в ретроспекция разстрои динамиката в клуба дори повече от оттеглянето на сър Алекс\", каза Оуен през 2014 г. Но масовата чистка продължи. Брайън Маклеър, който подобно на Филън е носител на три титли като играч на \"Юнайтед\", напусна клуба през 2015 г. и с него си отиде целият мениджърски опит на резервния отбор и известната академия на клуба. Бившият директор на академията и треньор на отбора до 18 г. Пол Макгинес също напусна клуба през 2015 г. По време на работата си с Маклеър \"Юнайтед\" имаше 86 играчи, които стигнаха от академията до първия отбор, а 23 станаха национали. Двамата с Макгинес и Стийл сега работят в националния отбор на Англия на треньорски позиции. Списъкът продължава с Уорън Джойс, който ръководи резервите на \"Юнайтед\" от 2008 г. до 2016 г., а Тони Струдуик - главен кондиционен треньор за повече от десетилетие на \"Олд Трафорд\", си тръгна през юни. В Уелс Струдуик се събра с друг познат с метода на Фъргюсън - Райън Гигс. Гигс, който работи като асистент на Луис ван Гаал, е един от бившите играчи от ерата на Фъргюсън, за които се очакваше да продължи работата си в треньорските структури на \"Юнайтед\" в дългосрочен план. Пол Скоулс заедно с Гари и Фил Невил се насочиха към телевизионния ефир, вместо да развиват таланти на базата в Карингтън. Екипът на Ван Гаал дойде и си отиде и  Моуриньо доведе още нови лица , докато единствената препратка към миналото беше назначението на Майкъл Карик като част от щаба на първия отбор. Нищо от това обаче не беше неизбежно. В миналото големите клубове доказваха, че са способни да задържат легендите си въпреки промените на пейката. Най-известният пример е трансформацията в \"Ливърпул\" с Бил Шенкли, който беше начело 15 години и дълги години се радваше на успех. \"Юнайтед\" никога няма да бъде \"просто един клуб\" и неговата история и огромната им фенска база го гарантират. Но докато клубът остава пример за успешен бизнес, той направи това, което никоя голяма компания не би направила. Те позволиха на ключовите си личности да напуснат, взимайки със себе си целия опит и познание, което направи операцията толкова успешна. Всичко това, независимо от краткосрочното бъдеще на Моуриньо, ще затрудни връщането на пътя към успехите.", "date": "2018.08.29", "title": "\"Манчестър юнайтед\" плати цената за погазването на наследството на Фъргюсън"}
{"url": "https://www.dnevnik.bg/evropa/2018/08/29/3303288_es_triabva_da_dogoni_sasht_v_oblastta_na_avtonomnite/", "text": "ЕС трябва да ускори процеса, свързан с пускането на самоуправляващи се коли по европейските пътища, за да не изостане от Китай и САЩ, заявиха евродепутати от комисията по транспорт в Европейския парламент, цитирани от EurActiv. Докладчикът по въпроса Вин ван де Камп изтъкна необходимостта ЕС да догони развитието на автоматизираното шофиране в САЩ. \"Силициевата долина смята, че е в изключително добра позиция. Но автомобилната индустрия в ЕС може да работи наравно с тях или дори да заеме водеща позиция. Европа трябва да се отърве от комплекса за малоценност\", подчерта той. Де Камп се опитва да получи парламентарна подкрепа за обща резолюция, която да изтъкне необходимостта да се работи повече в областта на автономните автомобили. Полският евродепутат Косма Злотовски обаче изрази опасения, че секторът може да бъде монополизиран от големи компании, които биха имали достъп до данните на потребителите. Фактът, че безпилотните автомобили ще бъдат свързани с пътна мрежа чрез сателити, означава, че данните за местонахождението, скоростта и информацията за поведението на шофьора ще могат да бъдат записвани.", "date": "2018.08.29", "title": "ЕС трябва да напредне в областта на автономните автомобили, смятат евродепутати"}
{"url": "https://www.dnevnik.bg/biznes/2018/08/29/3303302_v_nachaloto_na_2019_g_moje_da_ima_izbran_investitor_za/", "text": "Реалистично е в началото на 2019 г. да има избран инвеститор за АЕЦ \"Белене\". Това е прогнозирала министърът на енерегтиката Теменужка Петкова пред представители на Китайската национална енергийна администрация (NEA), Китайската национална ядрена корпорация (CNNC), Китайската ядрена енергийна корпорация (CGN) и Държавната корпорация за ядрени енергийни технологии (SNPTC), които са на работно посещение в България. Тя е уверила гостите си, че България вижда в проекта възможност за задълбочаване на сътрудничеството между двете страни, съобщи пресцентърът на министерството на енергетиката. Вчера  китайската делегация посети площадката  на евентуалната бъдеща централа, за да види как се съхранява доставеното от Русия оборудване.  Днес Петкова изрази мнение, че \"изграждането на нова базова мощност ще бъде необходимо за гарантиране на енергийната сигурност\" на страната. Тя изтъкна, че според експертни анализи проектът АЕЦ \"Белене\" може да се осъществи най-бързо в сравнение с други подобни проекти в региона, тъй като разполага с необходимата инфраструктура, лицензирана площадка и оборудването е доставено. Проектът е нотифициран пред Европейската комисия, поясни Петкова.  Тя припомни, че България търси партньорство в проекта със стратегически инвеститор, на пазарен принцип, без предоставяне на държавна гаранция, чрез отделяне на активите и пасивите на проекта в отделна компания.", "date": "2018.08.29", "title": "В началото на 2019 г. може да има избран инвеститор за АЕЦ \"Белене\""}
{"url": "https://www.dnevnik.bg/bulgaria/2018/08/29/3303322_pametnik_na_pencho_kubadinski_e_vdignat_v_loznica_sus/", "text": "Паметник на Пенчо Кубадински вече е издигнат в Лозница и ще бъде празнично открит на 6 септември по случай 100 години от раждането му. Разрешението за поставянето на паметника е дадено на 31 май 2016 г. с единодушие от местния общински съвет, в който 12 съветници са от ДПС, а 5 от ГЕРБ. Разрешението е поискано от сдружение \"Лозница 2016\". Заедно с паметника на Кубадински ще бъде открит такъв и на загиналите за независимостта на България. Пенчо Кубадински е един от висшите функционери на БКП, член на Централния комитет на БКП до 10 ноември 1989 г., член на Държавния съвет на Народна република България и народен представител между 1954 и 1989 г. Кубадински е един от ръководителите на т. нар. възродителен процес и е съден, но оправдан. Той е родом от Лозница. Според ДПС проблем няма Кметът на Лозница, който и и областен председател на ДПС за Разград, Севгин Шукри заяви пред \"Дневник\", че в общината няма проблеми, спорове или напрежение около поставянето на паметника. Подчерта, че е кмет едва от няколко месеца, а решението за поставяне на паметника е взето от общинския съвет в средата на миналата година. И то с голямо мнозинство - 12 общински съветници от ДПС и 5 от ГЕРБ. Тогава е имало и допитване до местните хора с подписка, а инициативата идва от местен комитет. При мен като кмет и местен председател на ДПС никой не е дошъл да каже нещо негативно, заяви Шукри. \"А сега разни извънпарламентарни партии търсят под вола теле\", допълни той. Отново подчерта, че сред местните хора няма напрежение или негативни коментари, а мнозина мислят, че Кубадински е направил много за Лозница. На няколко въпроса какво е неговото лично мнение Шукри каза, че не смее да изразява лично становище и се ръководи от мнението на хората, чийто кмет е. На друг въпрос каза, че лично неговото име е било сменено по време на т.нар. Възродителен процес. \"Но човек не може да отрича историята, тя е такава, каквато е. Явно сега е назрял такъв момент\", допълни Шукри. Местният председател на ГЕРБ в Лозница Атанас Чопаков беше изключил телефона си, служебния си телефон не вдигаше и областният шеф на ГЕРБ Валентин Василев. Срещу паметника реагираха от ДОСТ и НДПС \"Ставаме свидетели на поредната чудовищна подигравка с жертвите на комунистическия режим. Това се случва само няколко месеца след като  общинари от Велинград  одобриха поставянето на паметна плоча на ген. Атанас Семерджиев - човека, изкарал армията срещу българските граждани по време на Възродителния процес\", пише в позиция на НДПС. \"Как и защо общинарите от ДПС и ГЕРБ са решили, че този човек, един от идеолозите на позорната асимилационна кампания спрямо българските граждани етнически турци и мюсюлмани, е достоен да му бъде издигнат паметник в центъра на Лозница ние не знаем, но знаем, че приетото от тях решение противоречи на закона и като такова следва да бъде отменено от съда. Считаме това решение и за дълбоко погрешно, неморално и неуважително към паметта на хилядите репресирани и жертви на комунистическия режим в България\", заявяват от НДПС. Реабилитирането е престъпление \"Да реабилитираш участниците в престъплението \"Възродителен процес\" само по себе си е престъпление. Когато това се прави от партия, която на думи се бори за права и свободи, освен престъпление това е и морално падение, загуба на политическа легитимност\", се казва в позицията на ДОСТ. \"Реабилитирането на преките участниците в престъплението \"Възродителен процес\" наистина е престъпление, при това тежко. Повтарянето на това престъпление вече е тежък рецидив. Мястото на рецидивистите не е в политиката, а в бунището на историята. Щяхме да отправим призив към ДПС да се засрамят, но за това е необходимо да имате елементарна човешка съвест\", завършва позицията на ДОСТ.", "date": "2018.08.29", "title": "Паметник на Пенчо Кубадински е вдигнат в Лозница със съгласието на ДПС и ГЕРБ"}
{"url": "https://www.dnevnik.bg/sport/2018/08/29/3303250_vulna_ot_otkazvaniia_zaradi_jegata_povdigna_vupros_za/", "text": "Вторият ден от US Open се превърна в истинско изпитание за тенисистите, които освен със съперниците на корта трябваше да се борят с горещината в ранния нюйоркски следобед. Шестима състезатели при мъжете се отказаха по време на своите мачове, като петима от тях изтъкнаха като причина високите температури. Първите срещи за деня започват в 11.00 ч. местно време. Около 1.30 ч. температурата достигна 35 градуса. При 47% влажност на въздуха на кортовете във \"Флашинг медоус\" се е усещало като 40 градуса. Тенисистите използваха всяка почивка за смяна на игрището, за да опитат да се охладят, като поставят кърпи с лед около врата си. Особено тежко беше за участниците в дневната сесия, които видимо страдаха на корта. \"Трябваше да прекъснат мачовете. Беше опасно за здравето. Ние сме физически подготвени, но това беше прекалено. Отвън на корта е опасно. АТП няма правило за жегата, но те трябваше да спрат мачовете. Няма да направят промяна, докато някой не умре\", оплака се литовецът Рикардас Беранкис. Бившият №1 при юношите се отказа в четвъртия сет на двубоя си с Хьон Чун при резултат 6:4, 6:7 (5), 0:6, 0:2. Още трима тенисисти се отказаха по време на четвъртите сетове на своите срещи - Леонардо Майер (4:6, 4:6, 6:4, 1:2 срещу Ласло Джоре), Стефано Травалия (2:6, 6:2, 6:7, 0:3 срещу Хюберт Хуркач) и Михаил Южни (4:6, 4:6, 6:2, 1:3 срещу Маркос Багдатис). Другите две отказвания бяха на Мариус Копил, който губеше с 5:7, 1:6, 1:1 срещу Марин Чилич, и Филип Крайнович, който се оттегли в края на петия сет на двубоя си с Матю Ебдън при 6:7, 7:6, 6:4, 1:6, 1:4. \"Мисля, че повече не трябва да играем петсетови мачове. Това е мнението ми. Няма да спрат, докато някой от нас не умре. Това е невероятно. Мачовете стават грозни\", каза Майер. Женската тенис асоциация (WTA) има специално правило за горещините, което е в сила още от 1992 г. То гласи, че тенисистките трябва да получат почивка от десет минути между втория и третия сет, ако температурата е над 30 градуса. В мъжкия тенис обаче такова правило няма. Заради екстремните условия по изключение организаторът на US Open - Американската тенис асоциация (USTA), даде и на мъжете почивка от десет минути между третия и четвъртия сет. Това се случи за пръв път в историята на турнира. \"Като видяхме какво се случва с тази жега и влажност, решихме, че е разумно и правилно да направим нещо. Да въведем нещо, което да даде възможност (за почивка) и на мъжете\", заяви турнирният директор на US Open Дейвид Брюър. Част от играчите се възползваха от тази възможност. Сред тях бяха Новак Джокович и Мартин Фучович, които след третия сет отидоха до съблекалнята, за да си вземат ледена баня. След като се върнаха на корта, носителят на 13 титли от Големия шлем не даде нито гейм на унгарския си съперник и спечели с 6:3, 3:6, 6:4, 6:0. \"Искам да благодаря на организаторите, че ни позволиха тази десетминутна почивка, защото и двамата имахме нужда от нея. Но не ни беше позволено да комуникираме с когото и да било от отборите ни в съблекалнята\", обясни сърбинът. Играчите се обединиха около мнението, че е крайно време АТП да въведе конкретно правило за горещините, а не да се разчита организаторите да взимат решение по преценка при екстремни условия. \"Жегата понякога може да бъде много опасна. Ние нямаме правило за горещините и днес взехме инцидентно решение. Това е нелепо. Мисля, че трябва да има правило. Не е здравословно да стоим отвън на жегата замаяни и т.н. Да не говорим за горките деца, които подават топките. Определено трябва да се обмисли и да се въведе правило за жегата\", каза поставеният под №30 Ник Кириос. Той игра във вечерната сесия и премина през тежък мач с молдовеца Раду Албот - 7:5, 2:6, 6:4, 6:2. \"Условията бяха много тежки и съм благодарен, че не ми се наложи да играя през деня, защото очевидно жегата оказа ефект върху много от мачовете. Никога не е лесно да се подготвиш за такива горещини\", каза още Кириос. Според много от тенисистите почивките за охлаждане между сетовете не са решение. Те са на мнение, че изобщо не трябва да се играят мачове в определени часове, в които температурите потенциално могат да бъдат опасни. \"Като се имат предвид жегата и влажността, не мисля, че трябва да се играе между обяд и 4 ч. следобед. Те (бел. ред. - състезателите, които имаха проблеми) са късметлии, че се измъкнаха само с отказване\", коментира французинът Жюлиен Бенето след победата си над Марко Чекинато с 2:6, 7:6 (5), 6:3, 6:4. В правилника на АТП е заложено условие, при което срещите могат да се прекъсват или отлагат. Такова решение може да бъде взето от супервайзера на турнира, ако \"времето или други условия застрашават непосредствената безопасност на играчите, зрителите, служителите или други официални лица от турнира\". Тези прекъсвания и отлагания могат да продължат, докато \"по преценка на супервайзера заплахата за сигурността вече не е налице\". Подобни решения в турнирите от Големия шлем обаче са изключителна рядкост заради зависимостта от продадените билети и телевизионното излъчване. \"От тази гледна точка не е лесно да се преместят мачовете с три, четири, пет часа. В същото време обаче като състезател винаги бих подкрепил промени в правилника, които защитават здравето на тенисистите. US Open е известен със своите нощни сесии. Сигурен съм, че програмата няма да пострада толкова, ако мачовете започват по-късно през деня\", заяви Джокович. В днешния трети ден на турнира отново се очакват високи температури. Засега организаторите заявиха само, че обмислят дали да спускат и през деня покривите на двата най-големи корта - \"Артър Аш\" и \"Луис Армстронг\". Не е ясно обаче доколко това ще облекчи условията за играчите, а освен това остава въпросът за останалите 20 корта, на които се играят мачове.", "date": "2018.08.29", "title": "Вълна от отказвания заради жегата повдигна въпрос за здравето на играчите в US Open"}
{"url": "https://www.dnevnik.bg/evropa/2018/08/29/3303326_es_dava_malko_nad_22_mln_evro_kato_pomosht_za/", "text": "Фондът за солидарност на европейският съюз (ФСЕС) отпуска 34 млн. eвро, за възстановяване на щетите от бедствията през миналата година в Гърция, Полша, Литва и България, съобщиха от пресслужбата на европейския парламент. Средствата са одобрени от Комисията по бюджети в сряда. България получава малко над 2.2 млн. евро, които ще се насочат към района на Бургас,  в който през есента имаше силни бури и дъждове , причинили щети на мостове, дренажни канали и подпорни стени и на основната инфраструктура. Наводнението взе 5 жертви и засегна 6000 души, като 142 жилищни и над 1200 нежилищни имота бяха наводнени. Предоставените помощи ще покрият отчасти разходите за възстановителни дейности на основна държавна инфраструктура. 16.9 млн. евро от сумата са за възстановяване в Литва след продължителните дъждове и наводнения, които причиниха щети на отводнителни системи, язовири и пътища, както и земеделски земи през лятото и есента на 2017 г. Полша ще получи 12.2 млн евро заради силните бури и проливни дъждове в три войводства, които унищожиха десетки хиляди хектара гори и реколта, както и транспортна и енергийна инфраструктура. Частта за Гърция е 2.5 млн. евро за възстановяване на засегнатите части на остров Кос, който беше разтърсен от земетресението през юли 2017 г. Проектодокладът на Януш Левандовски (ЕНП, Полша) бе приет с 33 гласа \"за\", с 0 \"против\" и 0 \"въздържали се\". Необходимият проект на коригиращ бюджет на докладчика Зигфрид Мурешан (ЕНП, Румъния), беше приет с 33 гласа \"за\" и 0 \"против\", и 0 \"въздържали се\" Съветът на Европа се очаква да одобри помощите до 4 септември. Фондовете ще бъдат достъпни няколко седмици след като Европейският парламент одобри предложението по време на септемврийската пленарна сесия. ФСЕС е създаден през 2002 г. след сериозните наводнения в Централна Европа през лятото на същата година. Оттогава той е бил използван при 80 различни бедствия, причинени от природни катастрофи, като наводнения, горски пожари, земетресения, бури и суша. До момента Фондът е предоставил помощ на 24 различни европейския държави в размер от над 5 млрд. евро. Средствата от фонда \"Солидарност\" на ЕС могат да служат за възстановителни дейности и за покриване на част от разходите за спасителни операции, за предоставяне на временно настаняване, за почистване на засегнати региони и за защита на културно наследство, и имат за цел да облекчат финансовите тежести, с които трябва да се справят местните власти след природни бедствия.", "date": "2018.08.29", "title": "ЕС дава малко над 2.2 млн. евро като помощ за бедствията в Бургаско през 2017 г."}
{"url": "https://www.dnevnik.bg/sviat/2018/08/29/3303324_turciia_obiavi_reformite_za_chlenstvo_v_es_za_prioritet/", "text": "Турция обяви, че отново смята за приоритет реформите, свързани с процеса за членство в Европейския съюз, и се надява да види резултати от работата си. Това каза външният министър Мевлют Чавушоглу, цитиран от \"Ройтерс\". Анкара, чиито представители (включително президентът Реджеп Тайип Ердоган) многократно са отправяли остри нападки към ЕС в последната година, би искала и напредък по въпроси като визовата либерализация, добави първият дипломат на Турция. В кабинета, който оглави в началото на юли като първия ръководител на президентска република,  Ердоган премахна министерството  на европейските въпроси, а Чавушоглу пое част от функциите му. Министърът каза, че Турция ще работи по ускоряване на политическите реформи и ще се съсредоточи върху политически реформи, правосъдието, свободите и основните права. Турция се намира в труден момент на валутна криза и обтегнати отношения със САЩ, а миналата година на фона на напрежение с Брюксел европарламентът  поиска и спиране на преговорите  за членство. В последните седмици турски министри разговарят с европейски колеги в опит да преодолеят различията. Според Чавушоглу трябва отново да започнат разговорите (на които Анкара се надяваше, но заради хлада в отношенията не се осъществиха) за модернизация на митническия съюз с ЕС. Той обаче добави, че не очаква да бъдат отворени нови глави в преговорите за членствоо по време на австрийското европредседателство.", "date": "2018.08.29", "title": "Турция обяви реформите за членство в ЕС за приоритет"}
{"url": "https://www.dnevnik.bg/sviat/2018/08/29/3303301_na_balkanite_ne_triabva_da_se_nalagat_novi_granici/", "text": "Моделът на заличаване на граници, особено ако са етнически, е моделът на съжителство в Европейския съюз и той не включва налагането на нови граници. Това каза в интервю за сайта  Albanian Daily News  президентът на страната Илир Мета за позицията в дебата за границата между Сърбия и Косово. Президентите в Прищина и Белград Хашим Тачи и Александър Вучич ще се срещнат на 7 септември в Брюксел на фона на предложения за  коригиране на граници  и размяна на територии, притеснили европейски лидери и експерти, наблюдаващи Балканите. Основният аргумент против стъпката е, че ще се стигне до  етническа хомогенизация  като във войните отпреди 2 десетилетия в бивша Югославия, а може да последва \"ефектът на доминото\" и да се възродят стремежите за постигане на проекти като Велика Сърбия и Велика Албания. \"Така гледам на процеса на интеграция на района ни в ЕС - трябва да правим границите незначителни, а не да налагаме нови... Всеки опит да се наложат промени при тези условия не само ще подкопае стабилността на регона, но ще застраши и духа и принципите на ЕС, заложени в основите му\", каза Мета. \"От ключово значение е никога повече да не видим изселвания на семейства, били те сръбски или албански. Нито едно семейство не тлябва да си мисли за напускане като резултат от несигурността, която създава сегашният дебат за промяна на границите\", обяснява Мета. За бъдещето на Косово Мета каза, че \"Албания е горда с приноса си в постиженията на Косово и твърдо държи на ангажиментите си за пълноправно членство на Косово в ООН и ЕС\". Помолен да коментира идеите на Косово за промени в границата, които ще са в интерес на Прищина по думите му, Мета припомня и че Тачи е изтъквал и значението на \"териториалната цялост на Косово\" и тя, както и мултиетническият му характер, са изключително важни.", "date": "2018.08.29", "title": "На Балканите не трябва да се налагат нови граници, каза президентът на Албания"}
{"url": "https://www.dnevnik.bg/sviat/2018/08/29/3303323_kakvo_tochno_se_sluchva_v_durjavata_na_merkel/", "text": "В източногерманския град Кемниц, бившия Карлмарксщат, 35-годишен германец почина от раните си, след като беше намушкан с нож. Полицията арестува един иракчанин и един сириец, които са заподозрени като извършители. В резултат в  Кемниц се стигна до сблъсъци  между крайнодесни и крайнолеви демонстранти, които полицията не успя да овладее, а в цялата страна се отприщи бурна дискусия. Какво точно се случва в държавата на Меркел? Случва се всъщност почти същото като преди 25 години, когато в Германия се надигна ксенофобска вълна срещу чужденците и кандидатите за политическо убежище. Тогава горяха бежански приюти, загинаха и хора. Обществеността и политиците бяха шокирани, но очевидно не си направиха необходимите изводи. Четвърт век по-късно тези ненаправени изводи направо ще ни избодат очите. Те се отнасят до миграционната политика, до закона и до десния екстремизъм в една страна с много мрачно минало. Как се стигна дотук Германия десетилетия наред си затваря очите за факта, че милиони чужденци искат да се заселят тук.  Гастарбайтерите ,  бежанците от югославските войни  и от  конфликта в Сирия  - всички тях (а и много други) политиката смяташе за временно явление. И не се погрижи за трайното им интегриране, не се погрижи и за това обществото да ги приеме. По исторически причини в Германия има съпротива срещу мигрантите. През 19 век германците по-скоро са бягали от своята разпокъсана страна, отколкото да приемат мигранти. А колониалното минало на страната е кратко и - за разлика от Франция и Великобритания - не ѝ е набавило съответния опит. В годините на националсоциализма пък доминират маниакалните идеи за \"чиста раса\", която трябва да бъде освободена от всякакви чужди елементи - независимо дали са евреи, славяни, роми или синти. Независимо от всичко това днес Германия реално е мигрантска страна, където около 20% от хората имат чуждестранен произход. И се нуждае от още хора, защото населението застарява, а процъфтяващата икономика иска работна ръка. Но поради изброените исторически и манталитетни причини политиците все не посмяваха да кажат: \"Да, ние сме мигрантска страна\". И да изработят съответните правила за миграцията: колко годишно, кои точно, при какви условия. Едва сега, когато наяве излезе и проблематичното положение на пенсионните каси, законът за миграцията сериозно влезе в дневния ред. Вторият извод от изстъпленията се отнася до закона и до правовата държава. Убийството в Кемниц е ужасно престъпление и трябва да бъде наказано. Няма значение дали извършителите са германци или чужденци - правото е еднакво за всички. Но ако убийците наистина се окажат бежанци, строгостта на закона трябва да стане видима за всички около милион новопристигнали в Германия. И властите са длъжни последователно да прилагат закона към всички тях - да ги наказват за извършени нарушения и престъпления, да репатрират онези, които подлежат на репатриране, да гарантират сигурността на всички граждани. В същото време тези около милион бежанци и мигранти, пристигнали през последните три години, имат не само задължения и отговорности към приелата ги страна. По нейните собствени закони те имат и права: на честна процедура за даване на политическо убежище, на условия за живот, които не накърняват достойнството им, на шанс да започнат начисто и най-вече - на равенство пред закона с изконните граждани на страната. Една разделена страна Побеснелите тълпи в Кемниц смятат обаче, че някак \"по кръв\" притежават повече права от мигрантите. Нещо повече: че могат да вземат закона в свои ръце и да раздават улично \"народно\" правосъдие. А това е недопустимо, както в един глас заявиха водещите политици. И са прави, макар че малко гузно премълчават собствената си вина за надигналите се отрицателни емоции. Защото действията на Ангела Меркел и нейното правителството в началото на бежанската криза бяха недообмислени, несъгласувани и хаотични, а последвалите опити проблемите да се решават на парче не успяха да убедят част от избирателите. От всичко това спечелиха популистите от \"Алтернатива за Германия\", а големите партии се оказаха в положението на догонващ. И така центробежните сили в страната закономерно им сервираха Кемниц.", "date": "2018.08.29", "title": "Какво точно се случва в държавата на Меркел?"}
{"url": "https://www.dnevnik.bg/sport/2018/08/29/3303335_avstraliec_specheli_petiia_etap_vuv_vueltata/", "text": "Австралийският колоездач Саймън Кларк спечели петия етап в  Обиколката на Испания  – 188 километра между Гранада и Рокетас дел Мар. Състезателят на EF Драпак измина дистанцията за 4:36.07 часа със средна скорост 41 км/ч. Опитният австралиец победи с лекота във финален спринт Бауке Молема (\"Трек\") и Алесандро де Марки (BMC). Тримата бяха част от голяма откъснала се група, която замина рано в етапа и в крайна сметка стигна до Ракетас дел Мар преди основната. На осем секунди след челната тройка завършиха Давиде Вилела, Флорс де Тир и Руди Молар. Рано в етапа общо 25 колоездачи се откъснаха и това означаваше, че някой от тях ще вземе победата. Именно присъствието на французина Молар от FDJ му позволи да се изкачи на първото място в генералното класиране. Основната група, водена от \"Скай\", нямаше никакъв интерес да гони бегълците и да намалява разликата. Тимът на Михал Квятковски реши да предаде фланелката, след като полякът я носеше след втория етап. Победата е втора за Кларк във Вуелтата, след като той спечели етап и през 2012 г. Тогава австралиецът завърши и с фланелката за най-добър катерач. \"Страхотно е, че спечелих. Много пъти се опитвах да спечеля, но дори и днес не бях сигурен, че ще го постигна. Когато останахме трима в края, ни беше по-лесно да си даваме смени и да работим. В последните три километра имаше голямо надлъгване, все едно сме на писта, а въпросът беше кой ще има най-доброто ускорение\", каза Кларк след финала. Австралия също има две етапни победи в Обиколката на Испания през тази година, след като  Роън Денис спечели часовника в Малага . След пет етапа Молар е лидер с 1.01 минути аванс пред Квятковски. Трети е Емануел Бухман (\"Бора\") (+1.08), следват Саймън Йейтс (+1.11) и  Алехандро Валверде  (+1.13). Квятковски сдаде трикото, след като основната група завърши на 4.55 минути след Кларк и 5.03 след тройката на Молар. Ден по-рано се оформи и част от генералното класиране, когато етапът завърши на изкачването от първа категория Алфахуара. След него от битката за челните позиции изхвърчаха Молема и Илнур Закарин, които загубиха най-много време. В четвъртък предстои първият по-лек етап. Той е с дължина от 155.7 километра между Уеркал-Овера до Сан Хавиер в Мурсия. Етапът е със само две изкачвания от трета категория, второто 50 километра преди финала, той дава шанс за изява на спринтьорите.", "date": "2018.08.29", "title": "Австралиец спечели петия етап във Вуелтата, Квятковски сдаде червената фланелка"}
{"url": "https://www.dnevnik.bg/biznes/finansi/2018/08/29/3303365_mvf_shte_uskori_ugovorenoto_finansirane_na_arjentina/", "text": "Президентът на Аржентина Маурисио Макри обяви днес, че е сключено споразумение с Международния валутен фонд (МВФ) за ускоряване на договореното финансиране, за да бъде подкрепена икономическата програма на правителството, предаде \"Франс прес\", цитирана от БТА. МВФ ще ускори отпускането на всички необходими средства, за да бъде изпълнена финансовата програма за идната година, каза държавният глава точно преди откриването на пазарите. Новината бе съобщена след дни на голяма нестабилност и силно понижение на курса на аржентинското песо. През юни МВФ обяви, че ще отпусне на Аржентина 50 милиарда долара, припомня АФП. В петък водещият индекс на фондовата борса в Буенос Айрес спадна с 5.11 на сто след рязкото поевтиняване с 30,50 на сто на акциите на голямата финансова група \"Супервиеле\" (Supervielle), която отчете лоши резултати. С инфлация с годишно натрупване от 19.6% през юли аржентинската икономика е на ръба на рецесията, отбелязва \"Франс прес\".", "date": "2018.08.29", "title": "МВФ ще ускори уговореното финансиране на Аржентина"}
{"url": "https://www.dnevnik.bg/biznes/2018/08/29/3303367_v_bosna_prieha_energiina_strategiia_koiato_otvaria/", "text": "Централното босненско правителство прие днес дългосрочна енергийна стратегия след години на спорове между двата региона на страната, съобщава \"Ройтерс\", цитирана от БТА. Стратегията отваря пътя за мащабно финансиране от Европейския съюз и други инвеститори. \"С този акт ние завършваме приемането на пакета от четирите най-важни стратегии за икономически реформи\", заяви босненският министър-председател Денис Звиздич на пресконференция и добави, че страната е спряла негативната тенденция, заради която не е имала възможност да кандидатства за финансиране на енергийни проекти и е изгубила стотици милиони евро. Босна и Херцеговина отдавна се опитва да приеме стратегии в областите на транспорта, на селското стопанство, на околната среда и на енергетиката, които са предпоставка за получаване на финансиране за тези сектори от Европейския съюз. Двата автономни региона на страната - Република Сръбска и Мюсюлманско-хърватската федерация, не успяваха да хармонизират регионалните си секторни стратегии с предложените от централното правителство. \"Този документ открива перспективата пред развитието на енергийния сектор, конкуренцията и отблокира предприсъединителните фондове на ЕС и грантовете от Инвестиционния фонд за Западните Балкани\", заяви министърът на външната търговия Мирко Шарович. Той заяви, че по стратегическата рамка за периода 2018 - 2035 г., изработена с подкрепата на ЕС и насочена към осигуряване на енергийни доставки и преход към зелена енергия, се очакват инвестиции от около 9 милиарда босненски конвертируеми марки (5.4 милиарда евро). Босна обаче все още трябва да промени регулациите си, за да отговори на условията, които поставя Европейската енергийна общност, добави Шарович. За разлика от своите балкански съседи, които разчитат на внос, за да задоволят голяма част от енергийното си потребление, Босна е в състояние да изнася електроенергия частично благодарение на хидроенергийния си капацитет, който осигурява 40% от електроенергията й. Останалата част се осигурява от централи на въглища. Отделно Република Сръбска и Сърбия се договориха в сряда да изградят съвместно две водноелектрически централи с обща мощност от 95 мегавата на река Дрина, която образува границата между Босна и Сърбия. Цел на общия проект е диверсифициране на енергийния микс. След съвместно заседание на двете правителства в югоизточния босненски град Требине министър-председателят на Република Сръбска Желка Цвиянович заяви, че изграждането на двете водноелектрически централи Фоча и Паунци се очаква да струва около 200 милиона евро.", "date": "2018.08.29", "title": "В Босна приеха енергийна стратегия, която отваря пътя на чуждестранните инвестиции"}
{"url": "https://www.dnevnik.bg/sport/2018/08/29/3303351_zlaten_medal_ili_kazarma_zalogut_za_hyon_min_son_v/", "text": "Спечелването на златен медал или военна служба в продължение на 21 месеца? Това са вариантите пред националния отбор на Южна Корея на Азиатските игри в Индонезия. След днешната победа в полуфинала срещу Виетнам звездата на \"Тотнъм\" Хьон Мин Сон и съотборниците му предстои да изиграят един от важните мачове в кариерата си. В спора за златните медали в събота Южна Корея ще се изправи срещу Япония във финал с голям залог. Според законите в Южна Корея всички трудоспособни мъже трябва да изпълнят 21-месечна военна служба като част от мерките за сигурност срещу Северна Корея. Изключение от правилото може да се направи единствено за спортистите, които са спечелили титлата на континенталния шампионат или медал от олимпийски игри. \"Толкова сме близо до златото и се борим за него. Няма нужда да казвам друго, готов съм за финала\", каза Сон след успеха с 3:1 срещу Виетнам. Футболистът на \"Тотнъм\" се отчете с асистенция за втория гол, като беше сменен в 72-ата минута. Сон е капитан на отбора, който ще се опита да защити златните медали от Азиатските игри. По пътя си към финала Южна Корея имаше трудности, като в четвъртфиналите преодоля тима на Узбекистан след победа с 4:3 след продължения.", "date": "2018.08.29", "title": "Златен медал или казарма: Залогът за Хьон Мин Сон в Азиатските игри"}
{"url": "https://www.dnevnik.bg/sviat/2018/08/29/3303368_za_nato_mashtabnoto_rusko_uchenie_pokazva_fokusirane/", "text": "НАТО заяви днес, че планираните за следващия месец военни учения между Русия и Китай показват, че Москва продължава да се фокусира върху големи военни конфликти, предаде \"Асошиейтед прес\", цитирана от БТА. Изпълняващият длъжността заместник-говорител на алианса Дилън Уайт отбеляза, че маневрите \"Восток-2018\" ще бъдат най-големите от студената война. Според Уайт това показва, че Русия се е съсредоточила върху учения, симулиращи големи военни конфликти. В маневрите, които ще се проведат в Централния и Източния военен окръг на Руската федерация, ще участват около 300 000 руски войници, отбелязва АП. Китайската държавна информационна агенция \"Синхуа\" съобщи, че Китай планира да изпрати 3200 свои военни и около 900 оръжейни единици. НАТО обърна днес внимание и на засиленото присъствие на руския флот в Средиземно море, предаде още \"Асошиейтед прес\". \"Нямаме намерение да спекулираме за намеренията на руския флот, но е важно всички действащи в региона страни да проявят сдържаност и да не прибягват към действия, които биха влошили и без това катастрофалното хуманитарно положение в Сирия\", заяви главната говорителка на НАТО Оана Лунджеску. Най-малко осем руски военни кораба са влезли в Средиземно море през последните три седмици, отбелязва АП.", "date": "2018.08.29", "title": "За НАТО мащабното руско учение показва фокусиране върху големи военни конфликти"}
{"url": "https://www.dnevnik.bg/sviat/2018/08/29/3303370_es_e_gotov_da_predloji_na_velikobritaniia/", "text": "Главният преговарящ на ЕС Мишел Барние потвърди желанието на съюза да сключи с Великобритансия след Брекзита партньорско споразумение с безпрецедетен обхват за трета страна, предаде \"Франс прес\", цитирана от БТА. \"Готови сме да предложим партньорство, каквото досега никога не е имало с трета страна\", заяви Барние на среща в Берлин с германския министър на външните работи Хайко Маас. Партньорството би се опирало на четири стълба - търговия, амбициозно споразумение за свободен обмен, конкретни споразумения в сектори от общ интерес като авиацията и вътрешната сигурност и външна политика и външна сигурност, уточни главният преговарящ на ЕС. Според Барние тези елементи са предварително условие за всякакво бъдещо споразумение. \"85% от работата\" с британците вече е свършена, отбеляза той. Германският външен министър подчерта, че евентуалното споразумение между Брюксел и Лондон при всички положения трябва да гарантира, че няма да има \"твърда\" граница между Република Ирландия и британската провинция Северна Ирландия, предаде ДПА. Агенцията припомня, че и ЕС, и Великобритания изразиха желание да не бъде възстановен граничният контрол на Острова поради опасения от политически напрежения. Всяка от двете страни обаче отхвърли досегашните предложения на другата по въпроса. Британският министър за Брекзита Доминик Рааб междувременно заяви, че е възможно Великобритания и ЕС да не спазят самоналожения си краен срок за постигане на споразумение до октомври, предаде \"Асошиейтед прес\". Рааб все пак добави, че остава \"упорит оптимист\", че ще има постигнато споразумение преди излизането на Великобритания от ЕС на 29 март догодина.", "date": "2018.08.29", "title": "ЕС е готов да предложи на Великобритания безпрецедентно споразумение след Брекзит"}
{"url": "https://www.dnevnik.bg/sviat/2018/08/29/3303343_mitovete_za_bitkata_pri_kursk/", "text": "Преди 75 години, през август 1943, завършва най-голямото сражение през Втората световна война:  битката при Курск , която е и една от най-големите танкови битки в историята. Тя продължава около 50 дни и в нея участват около 3 милиона войници, почти 8000 танка, самоходни артилерийски установки и не по-малко от 4500 самолета. Операция \"Цитадела\" През лятото на 1943 година Третият райх успява за последен път да съсредоточи толкова сили на Източния фронт. В района на Курската дъга нацистка Германия иска да нанесе удар по настъпващите съветски войски и да ги унищожи. Операцията,  наречена \"Цитадела\",  обаче се проваля. Германците губят битката. \"След това поражение германците вече нямат възможност да разгърнат масирана атака. Това е последното мащабно настъпление на Вермахта през Втората световна война, след което нацистка Германия окончателно губи инициативата на Източния фронт\", подчертава Йенс Вернер, куратор на Военноисторическия музей на Бундесвера в Дрезден. \"Именно поради това много генерали от Вермахта започват да твърдят, че идеята за операция \"Цитадела\" била на Хитлер. Само че това не е вярно. Хитлер е бил против битката при Курската дъга\", пояснява мюнхенският историк Роман Тьопел и добавя, че идеята за операция \"Цитадела\" дошла от командващия втора танкова армия генерал-полковник Рудолф Шмид. \"Впоследствие генералите убеждават и Хитлер.\" Кой е виновен за поражението на германците? Роман Тьопел от години изследва битката при Курск. Той е автор на книга, озаглавена \"Курск 1943. Най-голямото сражение през Втората световна война\". Издадена е през 2017 г. и вече е преведена на испански, английски и френски. През есента предстои издаването ѝ на руски език. Роман Тьопел е един от малкото историци, получил достъп до архива на германския фелдмаршал Ерих фон Манщайн, който е участвал и в двете световни войни и се смята за най-талантливия стратег на Вермахта. В своята книга Тьопел се опитва да развенчае съществуващите и до днес многобройни заблуди около битката в района на Курската дъга. Така например неколцина историци твърдят, че операция \"Цитадела\", която е пролог към сраженията под Курск, е можела да бъде успешна, ако била започната по-рано. Но Хитлер искал да дочака доставката на танковете и я отложил за юли. \"В редица военни мемоари пише, че ако германците били започнали операцията по-рано, щели да спечелят битката. Но това не е вярно. Започването на операцията през май е било невъзможно поради метеорологичните условия. През май 1943 валят проливни дъждове\", подчертава Роман Тьопел. \"Хитлер действително залага големи надежди на новите модели танкове. Под Курск е било съсредоточено голямо количество нова военна техника - например около 130 тежки танкове \"Тигър\". Освен това именно в тази битка за първи път се включват и танкове тип \"Пантера\", казва Йенс Вернер. Впрочем тези и други цифри, посочвани от историците, се различават значително в зависимост от източниците. В началото успехът е на страната на Вермахта. Разгърнатото на 12 юли 1943 г. танково сражение под Прохоровка се превръща в една от най-известните части от операция \"Цитадела\". По данни на военния историк Карл-Хайнц Фризер в него участват 186 германски и 672 руски танка. И въпреки че германците не успяват да завземат Прохоровка, съветските загуби са значителни. Червената армия губи 235 танка, а германците - по-малко от десет. \"В битката под Прохоровка съветските войски претърпяват съкрушително поражение. Въпреки това съветското командване обявява сражението като победа и съобщава за това в Москва. В светлината на окончателната победа на Червената армия при Курск това изглеждало достатъчно правдоподобно\", казва историкът Матиас Ул. Как обаче Червената армия, чиито сили превъзхождат значително силите на противника (почти два пъти повече танкове и 130 000 войници срещу 70 000 германци), е могла да загуби тази част от битката? По думите на Карл-Хайнц Фризер при битката под Прохоровка съветските генерали са допуснали твърде много грешки, защото Сталин ги карал да бързат. Така например 29-и танков корпус е бил хвърлен в битката без предварително разузнаване и е бил посрещнат от огъня на германски танкове, които са изчаквали врага в укрития. Така 29-и танков корпус е бил почти напълно унищожен. Някои историци твърдят, че германците са загубили битката при Курската дъга поради прибързаната заповед на Хитлер да бъде спряно настъплението в северния участък и да бъдат предислоцирани отделни танкови бригади от Курск към Сицилия, където навлезли британски и американски войски. Роман Тьопел и Йенс Вернер обаче категорично опровергават това. Както пояснява Роман Тьопел, този мит се появява в мемоарите на Ерих фон Манщайн. \"Но това е само легенда. Настъплението на 9-а германска армия в северния участък на Курската дъга е било спряно още на 10 юли. Освен това Хитлер дава заповед за прекратяване на настъплението, но не заради нахлуването на съюзниците в Сицилия, а заради започналото на 12 юли настъпление на съветските войски под Орел\", разяснява той. Генералите, които приписват вината за поражението от Курската битка единствено на фюрера, твърдят и друго - германците нямало да понесат толкова големи поражения, ако били останали на отбранителни позиции, вместо да настъпват на Източния фронт през лятото на 1943 г. \"Но и това не е вярно. Операция \"Цитадела\" не коства на германската армия толкова големи загуби. Във всеки случай те не надвишават загубите, понесени по време на отбранителните боеве. Освен това през 1943 г. германските войски нямат възможност да останат в отбрана и да пазят силите си, тъй като Червената армия така и така е преминала в настъпление и германците нямало как да избегнат тежки боеве\", казва Роман Тьопел. Русия прави преоценка. А Западът? Съветската и руската историография определят сраженията при Курск като окончателен преломен момент във Втората световна война и трета по значимост битка след битките при Москва и Сталинград. Германските историци обаче опровергават това становище. \"Битката в района на Курската дъга е била едно от най-големите и кръвопролитни сражения по време на Втората световна война, но в никакъв случай не е била решаваща. Много по-рано става ясно, че германците ще загубят войната - още през 1942 г. след провала на плана \"Барбароса\" и двете неудачни настъпления на Източния фронт, както и покрай сражението в атола Мидуей, което бележи повратен момент в битката в Тихия океан и след което там инициативата преминава в ръцете на американците\", казва Роман Тьопел. На Запад пък не дооценяват Курската битка. \"Тук хората знаят много повече за Сталинградската битка и десанта в Нормандия, както и за сраженията между англо-американските и италианско-германските войски в Северна Африка. А Курската битка има голямо военноисторическо значение\", казва Матиас Ул. \"Рано е да слагаме точка на изследванията на битката при Курск. За да получат реална представа за това сражение, учените трябва да работят още много със съветските и германските архиви, да изследват маса документи и материали. Сега например историците анализират германските документи от онзи период, които дълго време бяха в архива на министерството на отбраната на Съветския съюз, а след това и в министерството на Русия. Сега тези документи се дигитализират и скоро ще бъдат достъпни в интернет\", заключава Матиас Ул.", "date": "2018.08.29", "title": "Митовете за битката при Курск"}
{"url": "https://www.dnevnik.bg/biznes/2018/08/29/3303374_rusiia_blokira_v_oon_iskane_za_sankcii_na_ruski_firmi/", "text": "Русия блокира в ООН искане на САЩ да се санкционират две руски фирми за морски транспорт и шест от корабите им по обвинение, че са нарушили международната забрана за доставка на петрол на Северна Корея, съобщиха дипломатически източници, цитирани от \"Франс прес\". Русия бе подкрепена от Китай, който е главният търговски партньор на КНДР. Страните - членки на Съвета за сигурност, имаха до днес да изкажат възражения на американското искане. Решението на Русия бе очаквано. Още на 23 август постоянният й представител в ООН заяви публично, че ще се противопостави на международни санкции срещу тези руски фирми, защото смята, че предоставените от Вашингтон доказателства не са убедителни. На 21 август САЩ наложиха свои санкции на двете руски фирми \"Приморие маритим лоджистикс\" и \"Гудзон шипинг\" и на шест техни кораба. В началото на този месец Русия и Китай вече блокираха искане на САЩ в списъка на санкциите на ООН да се включат руска банка, един чиновник и две фирми от КНДР. Тези две страни през юли отказаха и спиране на износа на петрол за Северна Корея въпреки американски доклад, в който се казва, че Пхенян е превишил квотите си за внос на петрол за 2018 г., които са въведени с международни санкции.", "date": "2018.08.29", "title": "Русия блокира в ООН искане за санкции на руски фирми"}
{"url": "https://www.dnevnik.bg/sport/2018/08/29/3303371_basketbolnata_federaciia_ogranichi_broia_na/", "text": "Баскетболната федерация ограничи броя на чужденците в мачовете от Националната баскетболна лига. От новия сезон се въвежда и минимален брой български състезатели, които трябва да бъдат на игрището. В тимовия лист за всяка среща отборите могат да запишат до шестима картотекирани състезатели, които нямат българско гражданство или са придобили такова по чл. 16 от Закона за българското гражданство (ако Република България има интерес от натурализацията на лицето или ако лицето има особени заслуги към държавата в обществената и икономическата сфера, в областта на науката, технологията, културата или спорта). По време на игра на игрището трябва да има най-малко двама български играчи. Ако нарушат правилника два или повече пъти, клубовете ще бъдат наказвани със служебна загуба. При първо нарушение ще се налага глоба от 200 лева, наказание за старши треньора и принудителна смяна.  Отборите във второто ниво на българския бакетбол - А група, в Елитната юношеска група и в Първа юношеска дивизия ще могат да картотекират максимум четирима чуждестранни играчи.", "date": "2018.08.29", "title": "Баскетболната федерация ограничи броя на чужденците в първенството"}
