{"url": "http://www.dnevnik.bg/sport/2017/09/21/3046513_franciia_shte_propusne_igrite_v_pyonchan_ako/", "text": "Олимпийският отбор на Франция няма да пътува за игрите в Южна Корея, ако сигурността му не може да бъде гарантирана, обяви френсият спортен министър Лора Флесел в четвъртък. Това е първата страна, която изрази сериозни съмнения месеци преди началото на олимпийските игри в  Пьончан . Напрежението в региона ескалира, откакто Северна Корея извърши своя  шести и най-голям ядрен тест  на 3 септември. Това предизвика много остра реакция от световните лидери и доведе до размяна заплахи между Пхенян и САЩ. Американският президент  Доналд Тръмп заплаши Северна Корея  с унищожение, ако страната заплаши съюзниците на Щатите. Пред радио RTL Флесел коментира, че заради несигурната обстановка на Корейския полуостров Франция ще обмисли внимателно участието си. \"Ако нашата сигурност не може да бъде гарантирана френският отбор ще си остане вкъщи. Няма нищо по-важно от сигурността на хората\", каза френският министър, но все пак добави, че до игрите има още доста време. Олимпийските игри в Пьончан  трябва да се проведат между 9 и 25 февруари, но до този момент организаторите не са изразили притеснения за сигурността. Международният олимпийски комитет (МОК) обаче предупреди, че следи обстановката в региона вниманително. \"Нямаме никакъв план Б за игрите в Пьончан. Мисля, че МОК е пресметнал всеки възможен сценарий, но сред тях не влиза промяна на града домакин, това би влошило всякакви дипломатически отношения\", коментира Томас Бах. За разлика от френския спортен министър, на противоположно мнение за Пьончан е президентът на Международната ски федерация (ФИС) Джан Франко Каспер. Според него това ще са най-безопасните игри в историята, защото много страни ще поискат гаранции.", "date": "2017.09.21", "title": "Франция ще пропусне игрите в Пьончан, ако ситуацията в региона не се нормализира"}
{"url": "http://www.dnevnik.bg/bulgaria/2017/09/21/3046319_pet_izvunparlamentarni_partii_izborut_na_mavrodiev/", "text": "Пет извънпарламентарни партии - \"Да, България\", ДСБ, ДЕОС, \"Зелените\" и Български земеделски народен съюз смятат че изборът на Стоян Мавродиев  за шеф на Българската банка за развитие  ще доведе до нов провал на правителството и БНБ. В обща позиция те призовават \"Министерският съвет незабавно да упражни правомощията си за опазване на парите на данъкоплатците, които финансират ББР, и да промени решението за назначаване на Стоян Мавродиев и неговия приближен Румен Митров за изпълнителни директори на банката\". Вчера  \"Капитал\" съобщи,  че правителството е избрало бившият шеф на Комисията за финансов надзор за шеф на институцията, като от назначението го дели само одобрението на БНБ. Ако това се случи Мавродиев ще има практически пълен контрол над оперативните решения в институцията с 2.2 млрд. лв. активи. \"Мавродиев доказано се провали като председател на Комисия по финансов надзор, която трябваше да се задейства и предотврати престъпната схема КТБ – банката и свързани с нея лица са поднадзорни на ръководената от Мавродиев институция и се ползваха с неговото благоволение. Загубите за обществото са над 4 млрд. лева плюс стотици милиони инвестиции загробени в акции и облигации на свързани с КТБ лица\", пишат още петте партии. Те припомнят, че Мавродиев е известен експерт в предоставянето на услуги за създаване на офшорни компании и сметки, което очевидно е важен елемент от неговия професионализъм да стане и директор на държавна банка \"Спорната репутация на новия банкер е затвърдена и от свързването на името му с делото за \"кокаиновия крал\" Евелин Банев-Брендо, наред с множеството информации за неговия управленски провал в КФН и забъркването му в редица скандали\", пише още в декларацията. Петте партии пишат, че Мавродиев няма нито ден стаж на ръководна позиция в друга банка, \"като е очевидно, че стажът му като председател на финансовия регулатор КФН или като \"ковчежник\" на ГЕРБ не може по разумен начин да се приеме като адекватен опит\". Заради назначението петте партии призовават за оставката на министъра на икономиката Емил Караниколов. Причините са - неадекватният му контрол като отговорен министър, върху дейността на надзорния съвет на ББР, както и заради действията му около затваряне на заводите \"Дунарит\" и Емко\", чиито работници протестират пред парламента. \"Министър Караниколов еднолично похарчи 100 млн. лв. от бюджета, за да изкупува дългове на частното предприятие \"Дунарит\", свързано с КТБ, Цветан Василев и апетитите на Пеевски, и тези средства стигнаха накрая в неясни банкови сметки – няма никакво оправдание за това източване на обществени средства. Не на последно място, зависимостта на Караниколов от тандема Пеевски-Василев се прояви докато беше изпълнителен директор на Агенцията за приватизация и одобри редица скандални сделки в тяхна полза, като Булгартабак и Дипломатически клуб \"Бояна\", пише още в декларацията. Те призовават и гуверньора на БНБ Димитър Радев, подуправителя Димитър Костов – отговарящ за банковия надзор, както и целия Управителен съвет да проявят отговорност и да не одобряват назначението на Мавродиев. \"В противен случай мълчанието и съгласието на държавните институции ще означава, че има тотален политически натиск и твърд корупционен консенсус (резултат от съглашателството между ГЕРБ, ДПС и Атака) да бъде направен подарък на Мавродиев и неговите покровители, които явно имат нужда от свежо финансиране след фалита на КТБ\".", "date": "2017.09.21", "title": "Пет извънпарламентарни партии: Изборът на Мавродиев ще доведе до провал на правителството"}
{"url": "http://www.dnevnik.bg/biznes/2017/09/21/3046327_lukoil_dade_principno_suglasie_za_prodajbata_na/", "text": "Управителният съвет на руската петролна компания \"Лукойл\" е одобрил по принцип продажбата на регистрираното в Швейцария търговско поделение \"Литаско\" (Litasco), съобщи президентът и съсобственик Вагит Алекперов. Според него е взето решение да се подготвят материали и аргументи за това доколко е целесъобразна подобна сделка. \"Надяваме се към края на ноември или началото на декември тези документи да бъдат представени на ръководството и то да вземе окончателното решение\", цитира думите му РБК. \"Ройтерс\" съобщи преди по-малко от месец за евентуална продажба на \"Литаско\" заради ефекта от новите американски санкции, които силно затруднили набирането на средства от банките, за да върши дружеството дейността си. В края на август източник на агенцията потвърди, че се разглежда подобна възможност и намекна, че друга причина може да е защитата на \"Лукойл\" от евентуални искове към \"Литаско\". На 18 септември пред лондонски съд бе подаден иск от турска корабна компания срещу \"Литаско\" на стойност почти 2 млрд. долара с претенции за неизпълнени ангажименти, съобщи \"Ройтерс\". Днес Алекперов коментира, че искът на \"Палмали\" (Palmali) \"няма правни основания, а позицията на \"Лукойл\" е достатъчно силна\". По думите му турците оспорват дългосрочен договор от 2005-2015г., който \"тълкуват по свой начин, докато имаме документ, в който компанията заявява, че няма претенции към нас\".", "date": "2017.09.21", "title": "\"Лукойл\" даде принципно съгласие за продажбата на търговското дружество Litasco"}
{"url": "http://www.dnevnik.bg/skorost/2017/09/21/3046333_nai-malkiiat_krosouvur_na_volvo_minava_na_tri/", "text": "\"Волво\" разшири гамата си от кросоувъри с изцяло новия модел XC40. Както подсказва означението, той се позиционира под ХС60 и ХС 90 и е първото \"Волво\", което ще се предлага и с 3-цилиндров двигател. От гледна точка на технологиите, ХС40 идва с престижните системи за безопасност, свързаност и инфотеймънт, познати от сериите 90 и 60 на марката. Те включват системата за избягване на удари в градска среда City Safety, адаптивен круиз контрол и система за следване на избраната лента (подробности за част от системите за сигурност вижте във видеоматериалите в края на публикацията. ХС40 е създаден с радикално нов подход към пространството вътре в колата, посочват от компанията. Дизайнът на интериора има за задача да осигури на пътниците повече функционално място за техните вещи. В началото на производството \"Волво\" XC40 ще се предлага с дизелов двигател D4 и бензинов 4-цилиндров Т5 Drive-E. Други задвижващи системи, включително хибридни версии и електрически варианти, ще бъдат добавени на по-късен етап. Производството на новото Volvo XC40 започва през ноември в Гент, Белгия.", "date": "2017.09.21", "title": "Най-малкият кросоувър на \"Волво\" минава на три цилиндъра (видео)"}
{"url": "http://www.dnevnik.bg/sviat/2017/09/21/3046299_diasnata_ruka_na_marin_lyo_pen_napusna_nacionalniia/", "text": "Вторият най-важен човек във френския Национален фронт го напусна след месеци противоречия с лидера Марин льо Пен и с други членове за посоката, която трябва да поеме партията, предаде \"Ройтерс\". Решението на Флориан Филипо, който години наред е най-близкият човек в партията на Марин Льо Пен, показва и дълбоките разломи в партията след загубата, която Льо Пен претърпя на президентските избори. Напускането на подобна поляризираща фигура се смяташе за неизбежно от месеци, докато парията се опитваше да  изчисти  имиджа си на ксенофобска и антиевропейска партия. Очаква е, че Льо Пен ще може да се концентрира върху ключови политики като миграцията и френската национална идентичност, като същевременно смекчи тона си срещу еврото, който според някои експерти допринесе за разгрома на балотажа, отбелязва агенцията. Дни преди първия тур той нарече знамето на Европейския съюз  \"олигархичен парцал\" . С Филипо се очаква да напуснат и други членове на Националния фронт, считани за близки до него. От друга страна сегашната криза далеч не е първата за партията и тя се е справяла с тях. Промяната за него дойде, след като в сряда вечерта Льо Пен иззе от него всички отговорности, с които той беше натоварен като заместник-председател и го остави само с един избор. \"Не се чувствам унизен, не съм в положение да нямам какво да правя. Така че, разбира се, напускам Националния фронт,\" каза за телевизия \"Франс 2\" 35-годишният Филипо. Миналата година  Льо Пен  говореше за \"интелектуално увлечение\" по Филипо. Пред френската телевизия LCP тя обаче каза в четвъртък, че партията ѝ ще се отърси от напускането му. \"Трябва да спрат опитите да бъде погребан Националният фронт. След всеки опит партията излизаше по-добре структурирана, по-силна и по-могъща.\" Трудностите През март предстои конгрес, на който Националният фронт да помисли за бъдещето си. Месеците криза му попречиха да бъде гласът на опозицията срещу президента Еманюел Макрон - роля, която поради това пое лидерът на \"Непокорна Франция\", крайнолевия Жан-Люк Меланшон. Пред радио RTL той каза за проблемите в Националния фронт и напускането на Филипо: \"Отлично, това си е тяхна работа. Чудесно... Тази партия вече за нищо не се брои. Онези, които са ядосани, но не са фашисти, призовавам ги да обърнат гръб (на Националния фронт) и да се присъединят към нас. Напускането на Филипо, който е в партията от 2011 г., обаче ще лиши партията на Льо Пен и от опитни в съставяне на политики кадри, казва Жером Фурке, експерт по крайнодесните в агенция \"Ифоп\". Той обаче не смята, че отливът от партията ще е в голям мащаб: \"Тези, които си тръгват или биват изтикани, накрая се маргинализират,\" каза той. Сред напусналите вече са Софи Монтел, член на партията от над 3 десетилетия и един от най-близките сътрудници на Филипо, както и няколко други негови съюзници. Другият заместник-председател на Националния фронт Луи Алио, който е и партньор на Льо Пен, написа в \"Туитър\", че партията \"най-после ще запази спокойствие далеч от разделящ, арогантен, тщеславен екстремист, опитал да ни отнеме свободата на дебат.\" По-късно добави пред медиите: \"Когато му покажете проучване, според което 75% от хората не иската да оставят еврото, отговорът му е - \"не ни пука, това искаме да направим\". Според Робер Менар от Националния фронт, кмет на град Безие в Южна Франция, \"е нужно да се спре с антиевропеизма и с икономическите политики от типа на Меланшон.\"", "date": "2017.09.21", "title": "\"Дясната ръка\" на Марин льо Пен напусна Националния фронт"}
{"url": "http://www.dnevnik.bg/zelen/2017/09/21/3046372_proverki_ne_ustanoviha_unishtojavane_na_riba_v/", "text": "Отговорните институции са направили поредица от проверки и не са установили никакви нередности или унищожаване на екосистемата и защитените видове риба в пресушаваната от началото на седмица река Въча. Въпреки че реката беше почти суха още първия ден от петдневно пресушаване заради почистване на коритото по инициатива на кмета на община Кричим Атанас Калчев, експерти на екоинспекицята и басейновата дирекция в Пловдив не виждат риск за унищожение на рибата и екосистемата там. Това става ясно от отговора на запитване на \"Дневник\" от страна на Министерство на околната среда и водите. Експерти на РИОСВ-Пловдив са направили проверка на място в сряда (20 септември) след поредица от  сигнали на граждански сдружения и от Асоциацията на парковете в България , които разпространиха снимки, от които се вижда, че в части реката е почти напълно пресушена в голяма част от деня. По течението на река Въча – в участъка до устието на Въча в Марица, попадащ в границите на защитена зона \"Река Въча – Тракия\", екоинспекцията обаче е установила, че коритото на реката е оводнено.  \"Не са констатирани унищожаване или увреждане на видове, предмет на опазване в защитената зона,\" уверяват експертите. Те са били на място в участъка на река Въча и в регулационните граници на град Кричим, и надолу по течението й в района извън регулацията на града до устието на Въча в Марица. В регулацията на града в реката е имало \"минимални водни количества\" докато в коритото за трети пореден ден се извършва почистване от тревиста и храстовидна растителност след решение на кмета. Служителите на РИОСВ не се констатирали нарушения на Закона за биологичното разнообразие. \"Същият участък от река Въча не попада в границите на защитени зони от мрежата НАТУРА 2000,\" отбелязват от МОСВ, но в същото време в частта си след регулацията на града и вливането й в река Марица, реката е част от защитена зона \"Река Въча - Тракия\". Там се опазват местообитания на маришката мряна, европейската горчивка и бисерната мида. Според природозащитници и рибарски сдружения, които  днес протестираха срещу пресушаването , действията, предприети от кмета, са опасни за защитените видове риба. Те определят като \"умишлено убийство на реката\" пресушаването на коритото в по-голямата част на деня в рамките на пет дни. Съгласие за спирането на водата е дадено  от заместник министъра на МОСВ с ресор \"Води\"  Атанаска Николова. \"Не може да очакваме директор на РИОСВ или на Басейнова дирекция да глоби министър,на който те са подчинени, поне не скоро,\" коментира проверките Тома Белев от Асоциацията на парковете в България. При извършени още две проверки, този път от служители на басейнова дирекция \"Източнобеломорски район – Пловдив\", отново не са констатирали нарушения , този път на разпоредбите на Закона за водите. Първата е била на 18 септември, когато експертите се извършили оглед на река Въча в участъка от ВЕЦ \"Кричим\", водохващането на \"НС\" ЕАД, изтичалото на ВЕЦ \"Въча 1\" и в регулацията на град Кричим до транспортен мост над реката. Според тях извършваните дейности са били в съответствие с уведомление, което кметът е изпратил на институциите. От басейнова дирекция също изтъкват, че почиствания участък не влиза в защитени територии и че почистването е част от задълженията на общината за ежегодно почистване на коритото на реката в частта й в града с цел намаляване на риска от наводнения. Проверка на \"Дневник\" в отчета на община Кричим установи, че подобно ежегодно почистване е правено последно преди 4 години – през 2012 г. Към момента на извършената проверка, в коритото на реката протичат водни количества, които се сформират от Чуренско дере и от клапата на промивния тунел на ВЕЦ \"Въча 2\", се констатирали проверяващите. На 20 септември от басейнова дирекция се установили, че почистването продължава, а в реката протичат водни количества. ВЕЦ \"Въча1\", ВЕЦ \"Въча2\"и ВЕЦ \"Кричим\" не са работели. Днес (21.09.2017 г.) дейностите по почистване на реката трябва да приключат, по уверенията на кмета пред институциите.", "date": "2017.09.21", "title": "Проверки не установиха унищожаване на риба в пресушаваната река Въча"}
{"url": "http://www.dnevnik.bg/sport/2017/09/21/3046381_atletiko_i_chelsi_se_razbraha_za_diego_koshta/", "text": "Малко повече от три години, след като напусна  \"Атлетико\" (Мадрид) , за да се присъедини към \"Челси\" Диего Коща ще се завърне при \"дюшекчиите\". Двата клуба постигнаха договорка за трансфер на 28-годишния нападател, на стойност 57 млн. паунда, информира Sky Sports News. Минути, след като английският информационен гигант съобщи за сделката, \"Атлетико\" потвърди, че ще привлече Коща. \"Нашият клуб и \"Челси\" постигнаха договорка за нападателя Диего Коща. Той получи разрешение да пътува до Мадрид, за да мине медицински прегледи и да финализира своя трансфер\", гласи съобщението на \"дюшекчиите\". Коща премина в \"Челси\" през лятото на 2014 г. срещу 32 млн. паунда, а сега сините от Лондон ще спечелят близо два пъти повече. Според Sky Sports News \"Атлетико\" ще плати 48 млн. паунда веднага и още девет под формата на бонуси. Той имаше огромна заслуга за титлата на \"Челси\" през миналия сезон, завършвайки като водещ реализатор на отбора с 20 гола. С попаденията си той донесе общо 15 точки на отбора, повече от всеки друг играч в състава. След края на сезона обаче мениджърът на сините  Антонио Конте уведоми футболиста , че не влиза в плановете му. Коща в  момента е в Бразилия , след като отказа да тренира с втория отбор на \"Челси\" и се готви индивидуално с фитнес треньор. Трансферният прозорец затвори в края на август, а \"дюшекчиите\" в момента са под забрана да осъщестяват трансфери, така че Коща ще бъде картотекиран едва през януари 2018 г. Нападателят има 94 мача и 43 гола за \"Атлетико\", където игра между 2010 и 2014 г. Завръщането му в Испания е добро дошло и за националния отбор, след като Коща ще може да бъде пред погледа на селекционера Хулен Лопетеги. Роденият в Бразилия футболист, се надява да попадне сред избраниците на специалиста за световното първенство в Русия догодина.", "date": "2017.09.21", "title": "\"Атлетико\" и \"Челси\" се разбраха за Диего Коща, нападателят се връща в Мадрид срещу 57 млн. паунда"}
{"url": "http://www.dnevnik.bg/sviat/2017/09/21/3046350_zashto_v_bremerhafen_se_podpalvat_vse_sgradi_obitavani/", "text": "В квартал Лее в Бремерхафен пожарите нямат край. Последният е избухнал в неделя - в многоетажна жилищна сграда, обитавана от мигранти, много от които са български граждани. Пламъците са тръгнали от чували, пълни с боклук, оставени в общото стълбище. Според един от обитателите на блока, входната врата не е била заключена. Засега полицията не изключва версията \"умишлен палеж\". Това далеч не е единственият пожар в Лее. През последните месеци редовно се стига до подобни случаи: от ноември 2016 досега е имало най-малко 19 пожара, информира радио Бремен. Много от тях протичат по една и съща схема: пламъците избухват в стари сгради в не особено добро състояние, обитавани най-вече от български граждани. Най-често пожарът тръгва от чували с боклук, от детски колички или ремаркета за велосипеди, които са се намирали в общите части на сградите. Нерядко пламъците са били животозастрашаващи, имало е дори жертви. Въпреки това засега полицията отхвърля категорично версията за \"серия умишлени палежи\". Защо? Защо властите не искат да говорят за серия от палежи, след като схемата почти винаги е една и съща? Този въпрос си задават мнозина в северногерманския град. В интервю за радио Бремен социалдемократът Даниел Соарес от мигрантския съвет на Бремерхафен казва, че случващото се не е случайност. \"Според мен, тук става дума за политически мотивирани престъпления. Защото почти всички жертви са мигранти. И почти всички са от една националност. Според нашите впечатления, в момента българската общност тук е поставена под огромен натиск\", изтъква Соарес и добавя, че българите изпитват огромен страх, защото осъзнават много добре, че точно те са на прицел. Затова и Даниел Соарес настоява властите да започнат разследване в тази посока - умишлени палежи срещу българите. Криминалната полиция на Бремерхафен обаче засега няма такова намерение. От там не искат да говорят за връзка между отделните пожари - нищо, че си приличат толкова много. \"Нашата цел е да съберем всички информации, да ги анализираме и евентуално да заловим извършителите\", гласи краткият коментар на местната полиция. В телевизионен репортаж на журналисти от Бремерхафен за предаването \"Buten un binnen\" се казва, че в бъдеще градът иска да предотврати подобни пожари. За тази цел от общината възнамеряват да раздават брошури на различни езици, в които се съдържат и следните съвети: не оставяйте предмети в общите части на жилищните сгради и заключвайте входните врати! От репортажа научаваме още, че при пожарите досега са пострадали общо 40 души. Преди няколко месеца при пожар в квартал Лее е починало едно тригодишно дете. Българите и Бремерхафен Бремерхафен е известен с високия брой български мигранти. Преди две години градът се прочу с огромна измама със социални помощи, в която бяха въвлечени над хиляда източноевропейци, по-голямата част от които българи. Между 2013 и 2016 те са получавали социални помощи, без да са имали право на тях, като по този начин на общината са били нанесени щети за около 6 милиона евро. Разследването по този случай още тече.  Ние от Дойче Веле сме писали многократно по темата.", "date": "2017.09.21", "title": "Защо в Бремерхафен се подпалват все сгради, обитавани от българи"}
{"url": "http://www.dnevnik.bg/zelen/2017/09/21/3046392_modniiat_biznes_se_otkazva_ot_turgoviiata_s_cenni_koji/", "text": "Седемстотин и петдесет са вече модните компании, които участват в програмата \"Търговия без ценни кожи\" (Fur Free Retailer) и открито са заявили отказ от използването на ценни кожи в своята дейност, информират от фондация \"Четири лапи\". Програмата е инициирана от \"Обединението срещу ценни кожи\" (Fur Free Alliance) през 2002 г. и е активна в повече от 20 страни. Целта й да направи връзка между привържениците на етичното потребление и водещи модни къщи, като Giorgio Armani, Hugo Boss, H&M, Zara, Pull and Bear, Berschka, Massimo Dutti. През тази седмица беше обявен най-новият член на програмата - YOOX Net-a-Porter, един от най-големите консорциуми за търговия с луксозни дрехи и аксесоари. Фирмата, чийто нетни приходи за 2016 г. възлизат на близо 2 милиарда евро, решава да се присъедини към програмата след като проучване сред 25 000 нейни потребители сочи, че повечето предпочитат онлайн магазините на компанията да не продават стоки, за чиято изработка са използвани ценни кожи. Според д-р Марина Иванова, директор на \"Четири лапи\" за България, през последните години драстично се увеличава броят на потребителите, които предпочитат да пазаруват етично, като това видимо се отразява както на модната индустрия, така и на добива на ценни кожи Иванова обяснява, че добивът на ценни кожи от отглеждани във ферми животни е една от най-жестоките индустрии. Животните се отглеждат без достъп до светлина, до достатъчно пространство и подходяща жизнена среда, след което се умъртвяват чрез дране на живо или в газови камери. Именно поради тези причини все повече потребители в Европа отказват да носят дрехи и аксесоари от ценни кожи. Все повече са производителите и търговците на облекло, които се съобразяват с това. Увеличават се и страните, които въвеждат строги мерки при отглеждането на животни за добив на ценни кожи. \"За жалост България не е от тези страни, дори напротив – правителството ни върви срещу световните тенденции като облекчава законовите изисквания,\" отбелязва доктор Иванова. В страната ни в момента има две ферми за добив на ценни кожи от американски норки, като и двете са получили лиценз за работа в грубо нарушение на действащите законови норми, които изрично забраняват отглеждането на този вид норки. В опит да замажат гафа, от Министерство на земеделието и храните наскоро предложиха промени в наредбата регламентираща изискванията към фермите за ценни кожи, които изцяло обслувжат интересите на собствениците на тези животновъдни обекти без да бъдат подложени на обсъждане с всички засегнати страни. Българските модни къщи и търговци на модни стоки, които не използват ценни кожи, могат да се включат в инициативата \"Търговия без ценни кожи\" чрез \"Четири лапи\", които са представител на програмата за страната, призовават от организацията.", "date": "2017.09.21", "title": "Модният бизнес се отказва от търговията с ценни кожи"}
{"url": "http://www.dnevnik.bg/sport/2017/09/21/3046398_uefa_utvurdi_ligata_na_naciite_bulgariia_shte_e_v/", "text": "Европейската футболна централа (УЕФА) утвърди създаването на нов турнир от следващата година. В Лигата на нациите ще участват всички 55 европейски федерации със своите \"А\" национални отбори. Те ще бъдат разделени в четири дивизии на базата на коефициента си в ранглистата на  УЕФА , която е различна от класацията за  национални отбори на ФИФА . В дивизия \"А\" ще се включат първите 12 в ранглистата, в дивизия \"В\" – следващите 12, в дивизия \"С\" – следващите 15, а в последната дивизия \"D\" – останалите 16 страни. Във всяка дивизия с жребий отборите ще бъдат разпределени в четири групи по три или по четири тима. Ще се играе на разменено гостуване, подобно на европейските квалификации, което означава по четири или шест мача за всеки отбор в зависимост от това дали е в група с три или четири отбора. Мачовете ще се играят през септември, октомври и ноември 2018 г. Победителите във всяка група се класират за по-горната дивизия на следващото издание на Лигата на нациите. Заелите последно място в групата си изпадат в по-долна дивизия, ако има такава. Победителите от четирите групи в дивизия \"А\" ще играят във финалите на турнира, които ще се проведат през юни 2019 г. полуфинали в един мач, двубой за третото място и финал. След приключване на квалификациите за Евро 2020, които ще се проведат през месеците март, юни, септември, октомври и ноември на календарната 2019 г. ще се изиграят и плейофите в Лигата на нациите. Те ще определят последните четири финалиста на европейското. Първите 20 квоти ще са за победителите и завършилите втори в десетте групи на квалификациите. В плейофите на Лигата на нациите един срещу друг ще се изправят 16 отбора (на теория това би трябвало да са победителите от всяка група във всяка дивизия). Тъй като вероятно доста от тези държави ще са се класирали за Евро 2020 през квалификациите, техните места ще бъдат заети от следващия отбор с най-добро класиране, който не си е извоювал място на европейското. В момента  България  заема 33-о място в класацията на националните отбори на УЕФА, което отрежда позиция в дивизия \"С\" заедно със Словения, Албания, Черна гора, Сърбия, Шотландия, Чехия, Румъния, Гърция, Израел, Кипър, Норвегия, Финландия, Естония и Азербайджан. Жребият за турнира ще бъде на 24 януари в Лозана.", "date": "2017.09.21", "title": "УЕФА утвърди Лигата на нациите, България ще е в трета дивизия"}
{"url": "http://www.dnevnik.bg/evropa/zemedelie/2017/09/21/3046382_evropeiskite_pari_za_zemedelie_sled_2020_g_veroiatno/", "text": "Доходите на земеделските производители, иновациите и борбата с климатичните промени са сред основните приоритети, по които ЕК ще работи в бъдещата Обща селскостопанска политика на ЕС след 2020 г. Това стана ясно по време на дебат за бъдещето на финансирането и политиките за сектора в новия програмен период, организиран от Института за агростратегии и иновации и фондация \"Интелиагро\". Макар все още да не е ясен общия бюджет на ЕС за новия програмен период, повечето от сценариите сочат, че парите за селско стопанство ще бъдат намалени след 2020 г. За периода между 2014 и 2020 г. ЕС отделя 38% от общия си бюджет за земеделската политика като това представлява общо над 408 млрд. евро. Бъдещето на Общата селскостопанска политика все още е свързано с много неизвестни, както около финансирането, така и около конкретни политики, но на този етап има няколко изведени приоритети. Според представителя на дирекция \"Земеделие\" към ЕК Иман Буут сред тях повишаване на доходите на фермерите, иновациите и борбата с климатичните промени. \"Доходите на земеделските производители във всички държави-членки са по-ниски от тези в другите икономически сфери\", каза по време на конференцията Буут. Според целите на ЕК повишението им може да се постигне с промени в някои сфери, включително директните плащания, които в момента водят до различни диспропорции, подобряване на пазарните позиции на фермерите във веригата на доставки, както и вземането на повече мерки по отношение управлението на риска в сектора. Дигитализацията, по-доброто географско покритие, позеленяването и други пък са сред инструментите за постигане на приоритетите, свързани с иновациите и промените в климата. Буут съобщи още, че сегашната Обща селскостопанска политика не дава желаните резултати, заради което и промените в нея са наложителни. Нагласата на ЕК обаче не е да прави \"революция\", а \"еволюция\", стана ясно от думите му. Макар все още да има неизвестни, очакванията са, че след 2020 г. общият бюджет за селско стопанство на ЕС да бъде по-нисък от настоящия. Според Буут след готвеното излизане на Великобритания, която е един от големите вносители в бюджета на Общността, ЕС ще е изправен пред ситуацията или да се справя с по-малък бюджет, или да има повишение на вноските, които държавите-членки правят. Същевременно на дневен ред има и други политики, за които ще е необходимо финансиране, като например повишаване на сигурността, стана ясно още от изказването му. Решението как ще се действа е политическо като очакванията са предложението на ЕК за общ бюджет на ЕС след 2020 г. да бъде обявено през май 2018 г. по време на българското председателство. По време на конференцията вицепремиерът Томислав Дончев припомни, че ако се направи опит да бъдат пречупени петте сценария за бъдещето на Европа, представени в Бялата книга през пролетта на тази година, по линия на Общата селскостопанска политика, то само при един от тях ще се стигне до увеличение на финансирането в тази област. По думите му обаче от политическа гледна точка той не изглежда като най-възможния. \"Разговорът за Общата селскостопанска политика трябва да бъде интегрална част от разговорите за многогодишната финансова рамка, за бъдещето на Европа\", каза още вицепремиерът. По думите му не би било добре да се води \"вътрешна война\" между различните политики- например селскостопанската срещу кохезионната, защото всяка от тях има смисъл и ползи. Според земеделския министър Румен Порожанов евентуалното намаление на бюджета не трябва да се разглежда като \"нещо страшно\", допълвайки, че и в момента парите, които са отпуснати, не се използват по най-ефективния начин. \"Имаме много резерви за тази ефективност\", каза още министърът. По време на конференцията Порожанов съобщи още, че е предложил на комисаря по земеделие Фил Хоган ЕК да направи анализ как едно евентуално намаление на финансирането на земеделието ще се отрази на конкурентоспособността на европейските фермери спрямо тези в трети страни. ", "date": "2017.09.21", "title": "Европейските пари за земеделие след 2020 г. вероятно ще бъдат по-малко"}
{"url": "http://www.dnevnik.bg/bulgaria/2017/09/21/3046394_predsedateliat_na_sofiiskiia_gradski_sud_podal_ostavka/", "text": "Подалият преди дни оставка председател на Софийския градски съд (СГС) Калоян Топалов обясни постъпката си с това, че е удовлетворен от свършената работа, не вижда повече предизвикателства пред себе си като административен ръководител и ако би останал, ще се чувства като съдебна номенклатура.  \"Няма нищо мистериозно в моята оставка, може би аргументите ще прозвучат нелогично, но аз и моят екип свършихме това, за което бяхме избрани, и повече от заложеното в концепцията ми\", заяви Топалов пред Би Ти Ви. Миналата седмица стана известно, че той напуска ръководния пост и съдебната система предсрочно - две години преди края на мандата си. Той е поискал да бъде освободен от 2 октомври, което означава, че следващият шеф на градския съд ще бъде избиран от новия Висш съдебен съвет. В отговор на поредица въпроси Топалов заяви, че не е бил притискан, принуждаван или заплашван да вземе това решение. Той отрече няколкото проверки в съда както и конфликтът му с главния прокурор Сотир Цацаров да имат нещо общо с решението му. \"Спекулативна теза е, че има връзка с конфликта с Цацаров, няма нищо общо. Смятам че нашите отношения са били принципни и винаги се е касаело за прилагането на позитивното обективно право\", каза съдебният шеф. Той няма информация да е разследван като според него тези слухове са инспирирани от подадената оставка. \"Може на всеки да бъде повдигнато обвинение, виждаме го, но въпросът е до какво ще се стигне\", каза Топалов като подчерта, че е много добър юрист и винаги се е придържал към духа и буквата на закона. Каза също, че никога никой не си е позволил да му оказва въздействие, защото от самото начало е показал, че не се поддава на натиск.  Шефът на градския съд допусна, че \"тезата за натиск се тиражира, за да може да бъдат сплашени кандидати за поемането на този пост, защото се вижда, че не е много комфортен и защото ги чака това, което предишния председател\".  \"Тръгвам си с високо вдигната глава, показах как се отстоява независимост понякога от самата държава. Свършихме много за съжаление на много хора\", каза Топалов. Той съобщи, че планира да представи отчет за работата си и ще очаква така да правят и следващите председатели. Председателят на СГС допълни, че ако беше останал на поста, е щял да се превърне в съдебна номенклатура. Той заяви че има други предизвикателства пред себе си, но и че няма конкретни планове за бъдещето.", "date": "2017.09.21", "title": "Председателят на Софийския градски съд подал оставка, за да не се превърне в номенклатура"}
{"url": "http://www.dnevnik.bg/sviat/2017/09/21/3046409_nad_70_ot_socialistite_sa_protiv_nova_koaliciia_s/", "text": "Внушително мнозинство от членовете на Германската социалдемократическа партия (ГСДП) отхвърлят сключването на ново коалиционно споразумение за управление с консерваторите на канцлера Ангела Меркел, ако в неделя партията им претърпи тежко поражение. На фона на появата на откъслечни, но мрачни за ГСДП, прогнози за резултат около и дори под 20% от гласовете, социолозите от агенция Civey са попитали социалистите какво мислят за трето съвместно управление с Меркел, която иска четвърти пореден мандат като канцлер. Отговорът на 71% от отговорилите и категорично \"Не\", ако ГСДП постигне слаба подкрепа. Три четвърти от германските избиратели също преценяват, че е по-добре ГСДП да премине в опозиция, отколкото да опитва да се задържи в правителството, както стана през 2005г. и 2013г., допълва агенция ДПА. Едва 19% от имащите право на глас подкрепят нова коалиция дори при слаб изборен резултат, сочат данните, публикувани във в.\"Ди Велт\" в сряда. Агенция Forsa показа във вторник, че ХДС/ХСС ще съберат 36% от гласовете в неделя, което би било спад от пуснатите за тях 41.5% от гласовете на предишните избори през 2013г. За ГСДП прогнозата е за 23% - резултат като през 2009 г. и по-слабо постижение от 2013г., когато социалистите събраха 25.7%. Много е вероятно в новия Бундестаг да попаднат 6 партии (в момента са 4), което е рекордно раздробяване на представителството в парламента от 1990г. насам.", "date": "2017.09.21", "title": "Над 70% от социалистите са против нова коалиция с Меркел от слаба позиция"}
{"url": "http://www.dnevnik.bg/sport/2017/09/21/3046433_ludogorec_se_nujdaeshe_ot_produljeniia_za_da_otstrani/", "text": "Финалистът за  Купата на България  от миналия сезон \"Лудогорец\" преодоля трудно първия си съперник в тазгодишното издание, след като срещна неочаквани проблеми срещу осмия във Втора лига \"Оборище\" (Панагюрище) като гост и трябваше да играе продължения. Разградчани победиха с 3:2, но подобно на  \"Левски\"  изиграха много колеблив мач. В редовното време срещата завърши 1:1, след като Кишада изведе шампионите напред, а домакините изравниха чрез Георги Нетов. В продълженията разградчани дръпнаха с два гола на Кешеру, но в края потрепериха след късно попадение на Мартин Василев. Треньорът на разградчани  Димитър Димитров – Херо  даде почивка на основните си футболисти, но плановете му се промениха и след почивката трябваше да включва Клаудиу Кешеру, Марселиньо и Джоди Лукоки. Изненадващо първата добра възможност на \"Орчо войвода\" беше на сметката на домакините, като капитанът Георги Нетов стреля, но Хорхе Броун нямаше проблем да улови. Това по никакъв начин не притесни по-опитният отбор на \"Лудогорец\", който контролираше двубоя. Шампионите пропуснаха няколко добри шанса, а в 21-ата минута гол на Жоао Пауло беше отменен заради засада. Все пак в края на първата част разградчани откриха след точен удар на Жуниор Кишада. Той получи свободно пространство и с прецизен изстрел с левия крак преодоля Росен Андонов. Втората част беше доста по-жива и в самото начало двата отбора си размениха по няколко опасности. След ъглов удар за домакините Хорхе Броун изпусна топката, а после я закова на голлинията, а панагюрци поискаха да бъде зачетено попадение. И това не светна сигналната лампа на \"Лудогорец\", като футболистите на Димитър Димитров продължиха да пропускат положения с лекота. Най-активни за \"Оборище\" бяха бившите футболисти на разградчани Боримирр Карамфилов и Георги Нетов. Именно капитанът на панагюрци Нетов изравни 13 минути преди края. Той се освободи прекрасно в наказателното поле и шутира, а след лоша намеса на Броун топката влетя в мрежата – 1:1. До края на редовното време домаините бяха по-активни, като определено изравнителното попадение шокира \"Лудогорец\". За нещастие на Ангел Славков в края на мача Нетов получи много тежка контузия и не можа да продължи, а \"Оборище\" остана с 10 души, след като трите смени бяха извършени. В продълженията интрига не липсваше, а само пет минути след тяхното начало \"Лудогорец\" също остана с 10 души. Яцек Горалски получи втори жълт картон след симулация и беше изгонен. В 99-ата минута обаче разградчани отново излязоха напред в резултата, след като точен беше Клаудиу Кешеру след подаване на Марселиньо. Попадението на румънеца съкруши домакините и във второто продължение те пуснаха още един гол. Негов автор отново стана Кешеру и пак след асистенция на Марселиньо, с което успокои разградчани. Минута и половина преди края \"Оборище\" отбеляза още един гол и върна интригата за заключителните минути . Централният защитник Мартин Василев беше точен, изпреварвайки Георги Терзиев.", "date": "2017.09.21", "title": "\"Лудогорец\" се нуждаеше от продължения, за да отстрани \"Оборище\" по пътя към осминафиналите"}
{"url": "http://www.dnevnik.bg/sviat/2017/09/21/3046304_zashto_rusiia_mulchi_za_referenduma_v_irakski/", "text": "Русия, единствената голяма сила, която не призовава иракските кюрди да анулират референдума си за независимост следващата седмица, бързо се превърна във водещия инвеститор в сделки с кюрдски петрол и природен газ, с обещани над 4 милиарда долара за по-малко от година, казват източници от сектора. Вашингтон, европейски страни, Турция и Иран се противопоставят на решението на иракските кюрди да произведат на 25 септември референдум за независимост, който кюрдите смятат за кулминацията на десетилетия борба за собствена държава, но Ирак определя като нарушение на конституцията му. Тази седмица Белият дом в изявление нарече планирания вот \"провокационен и дестабилизиращ\" и отбеляза, че той ще се състои не само в автономния кюрдски регион, но в спорни територии.  Москва обаче не е отправила такъв призив за анулиране на вота. Вместо това, броени дни преди планирания референдум, руският държавен петролен гигант \"Роснефт\" обяви най-новата си инвестиция миналата седмица, в помощ на Иракски Кюрдистан да развие сектора си за природен газ за вътрешно потребление и после за износ. Пълната стойност на сделката не е официално обявена, но според запознати с нея източници от сектора тя е над 1 милиард долара.  Това е третата голяма инвестиция на \"Роснефт\" в кюрдския регион от февруари, което превръща Москва от слабо известен в Кюрдистан аутсайдер в най-големия източник на пари за региона. Според източниците от този индустриален сектор сделките на \"Роснефт\" откакто стъпи в Кюрдистан през декември м.г. са на обща стойност около 4 милиарда долара. Това надхвърля двата милиарда долара, които кюрдският регион е получил от продажби на петрол от международни търговски фирми, които плащат предварително за износа, както и получения от съседа Турция 1.5 милиард долара. Случващото се бележи и голямо преориентиране на иракските кюрди, които бяха в тесни връзки с Вашингтон от 1991 г., когато САЩ им предложиха подкрепа от диктатора Саддам Хюсеин, който впоследствие бе свален от силите на САЩ през 2003 г. \"Москва на практика запълва вакуума от изтеглянето на САЩ от Ирак\", каза високопоставен представител на властите на Ербил, столицата на Иракски Кюрдистан. \"Като всяка друга нация на планетата\" Москва публично заявява, че подкрепя териториалната цялост на Ирак, като в същото време признава стремежа на кюрдите за тяхна държава. 35-те милиона кюрди са разпръснати в Ирак, Иран, Турция и Сирия. \"Заинтересовани сме кюрдският народ, като всяка друга нация на планетата, да може да осъществи своите надежди и стремежи. Изхождаме от факта, че легитимните стремежи на кюрдите, като при други народи, трябва да се осъществят в рамките на съществуващите международни правни норми\", каза руският външен министър Сергей Лавров през юли. За разлика от други големи сили обаче Москва избягва да се произнесе дали е законно или мъдро да се произведе самият референдум. Външното министерство заяви, че няма какво да добави към коментара на Лавров от юли по въпроса. \"Руската позиция е: да изчакаме да видим резултата от референдума\", каза един от водещите кюрдски политици Хошияр Зебари, който е бил външен министър, вицепремиер и финансов министър в Багдад от 2003 г. до миналата година, а сега е съветник на кюрдското регионално правителство. \"Те изглежда разбират ситуацията ни\", каза Зебари и добави, че Москва очаква кюрдите да използват резултата от референдума като елемент в преговорен процес с Багдад. Според дипломатически източник кюрдите са обърнали внимание на изказване на Лавров на среща с кюрдска делегация в Санкт Петербург през юни, в което той е дал да се разбере, че Русия няма да се противопостави на референдума. \"На предишни срещи Лавров винаги наблягаше на териториалната цялост на Ирак\", каза източникът, който е присъствал на срещата в рамките на руския икономически форум в Санкт Петербург. \"Този път той каза, че Русия разбира амбициите на кюрдския народ за независимост. И макар и да добави, че трябва да се действа внимателно, това бе много силен сигнал\", заяви източникът. Горе-долу по времето на тази среща \"\"Роснефт\" подписа втората от трите си големи петролни инвестиционни сделки с кюрдски представители за тази година. Няколко дни по-късно кюрдите обявиха датата на референдума си. Интереси Руснаците не са първите чужденци, които идват в Кюрдистан в търсене на петрол. Кюрдите отдавна твърдят, че като автономен регион на Ирак те имат право да сключват споразумения с чуждестранни компании за добив на петрол на тяхна територия. Централното правителство на Ирак пък казва, че всякакви сделки за износ на петрол от Кюрдистан са незаконни без съгласието на Багдад. Години наред американските компании бяха на предна линия в договаряне на сделки с кюрдите с допускането, че Багдад накрая ще ги одобри. Най-важната сделка бе обявена от \"Ексон мобил\", която тогава се ръководеше от сегашния държавен секретар на САЩ Рекс Тилърсън. Обаче след подписването на огромна сделка за развиване на кюрдските петролни полета през 2011 г., \"Ексон\" не извърши кой знае какви сондажи и впоследствие върна някои от районите на кюрдското правителство. Въпреки че Вашингтон остава приятелски настроен към кюрдите и ги възприема като преграда срещу \"Ислямска държава\", той се безпокои, че опитът им за независимост ще доведе до разпадане на Ирак или скъсване с Турция. САЩ  отдавна приканват  кюрдите да не предприемат едностранни стъпки като референдума, които биха могли да дестабилизират правителството в Багдад или да настроят враждебно Анкара.  Русия пък търси още приятели в Близкия изток, след като се завърна в региона с гръм и трясък с решителна военна намеса в Сирия. Главните ѝ регионални съюзници са Иран и Сирия на президента Башар Асад и наличието на приятели в кюрдската територия, разположена между сирия, Иран и Турция би било геополитически полезно. По някои оценки Кюрдистан има достъпни за добив запаси от 45 милиарда барела петрол и 5.66 трилиона кубически метра природен газ. Тези количества може да нараснат допълнително след извършване на сондажи. За \"Роснефт\", ръководена от близкия съюзник на Владимир Путин Игор Сечин, регионът е потенциален източник на суров петрол за рафинериите в Европа и значително засилва газовите амбиции на \"Роснефт\". Първо икономическа независимост През 2014 г. Ербил започна да продава петрол по нефтопровод през Турция. Тези сделки обикновено се водят с предварително финансиране от международни търговски фирми и Турция преди петролът да е доставен. \"Роснефт\" започна участието си с дребна сделка с предварително финансиране в края на миналата година, подобна на предишни сделки на кюрдите с глобални търговци. Руската фирма даде назаем на кюрдите около 280 милиона долара, гарантирани от бъдещи петролни продажби, казаха източници от сектора. През февруари 2017 г. \"Роснефт\" увеличи сътрудничеството си като прие да отпусне заем от 1.2 милиарда долара на полуавтономния регион. Така тя стана първата голяма чуждестранна петролна компания, която публично се ангажира с предварителното финансиране на кюрдския износ. Министърът на природните ресурси на Кюрдистан Ащи Хаурами нарече сделката основополагаща за икономическата независимост на региона - решаващо условие в търсенето на политическа независимост. До този момент Турция бе инвестирала около 1.5 милиарда долара, а международните търговски фирми като \"Витол\", \"Петрако\", \"Трафигура\" и \"Гленкор\" бяха отпуснали назаем на кюрдите общо около 2 милиарда долара. Русия се превърна с най-големия единичен финансов донор за кюрдите със следващата й сделка през юни за паричен заем и помощ в откриването на още петрол, което доведе общите й инвестиции до близо 2.8 милиарда долара. Поетият тази седмица руски ангажимент за инвестиране на над 1 милиард долара в газовата инфраструктура на Кюрдистан ще помогне на региона някой ден да стане водещ газов износител за Турция и Европа, казва \"Роснефт\". Референдумът за независимост няма да е проблем според компанията. \"Произвеждането на референдума няма да се отрази на работата ни. Правим бизнес в автономен регион на Ирак, който е законово признат. Това място се ръководи от нацията на Иракски Кюрдистан и там живеят хората на Иракски Кюрдистан. Затова не смятаме, че сме се захванали с авантюра\", каза тази седмица говорителят на \"Роснефт\" Михаил Леонтиев. /БТА", "date": "2017.09.21", "title": "Защо Русия мълчи за референдума в Иракски Кюрдистан"}
{"url": "http://www.dnevnik.bg/biznes/2017/09/21/3046305_brokerite_na_luksozni_imoti_ochakvat_s_neturpenie/", "text": "Апартаментите в непостроените все още небостъргачи в България са все по-търсени от купувачи, а брокерите на луксозни имоти нямат търпение да започнат да ги продават. Причината е, че младите и заможни българи търсят апартаменти с хубави гледки, оборудвани със съвременни смарт системи, усещане за лукс и модерна архитектура, а строените в началото на века сгради не отговарят на тези изисквания. Това обясни Весела Илиева, изпълнителен директор на българската брокерска компания \"Юнийк естейтс\" при представянето на тазгодишния доклад за световните тенденции в луксозните имоти Global Luxury Report. Тя посочи, че от компанията очакват с нетърпение небостъргачите, където апартаментите ще са с площ от над 400 кв. метра, а височината на таваните - над 3 метра, защото търсенето на такива имоти е голямо. По думите й много от тези проекти в момента или се строят, или чакат разрешения за строеж. Същевременно според нейните прогнози реализирането на всички проекти за високи сгради ще доведе до пренасищане на пазара към края на 2018 г. Причината е, че все още преобладават клиентите от България, а броят им няма да бъде достатъчен, за да купят всички предлагани имоти. По думите на Илиева желаещите да инвестират в подобни имоти са основно 30-годишни, работещи в сферата на информационните технологии и с високи доходи. \"Тези хора пътуват в чужбина, виждат какво се предлага там и го търсят в България\", каза Илиева. Според данните на \"Юнийк естейст\" продажбите на луксозни имоти са нараснали с 21% спрямо миналата година, като тенденцията е да се търсят повече апартаменти с цел инвестиция. Най-подходящият за тази цел район в София е около \"Докторски паметник\", където цените на квадратен метър са около 2200 евро, което с 200 евро повече спрямо миналата година. Имотите от този район рядко биват обявявани за продажба, а когато това се случи намират купувач в рамките на седмица. Други квартали, които също са добри за инвеститорите в имоти от висок клас са \"Лозенец\", \"Иван Вазов\", \"Изгрев\", \"Изток\" и тези във \"Витошката яка\" - \"Драгалевци\", \"Симеоново\", \"Бояна\". Там обаче има интерес към новото строителство и затворените комплекси. Брокерите забелязват връщането на българския пазар на клиентите, готови да платят над 600 хил. евро за имот, както и такива, които купуват \"на зелено\". Броят на купувачите за първите 9 месеца от тази година е с 10% повече спрямо същия период от 2016 г. Между купувачите са и заможни чужденци, които искат да се установят в България със семействата си като база за достъп в Европейския съюз. ", "date": "2017.09.21", "title": "Брокерите на луксозни имоти очакват с нетърпение небостъргачите в София"}
{"url": "http://www.dnevnik.bg/sport/2017/09/21/3045845_napoli_i_juventus_produljavat_bez_greshka_v_seriia_a/", "text": "\"Наполи\" и \"Ювентус\" продължават със стопроцентов актив и след петия кръг на Серия А. Лидерите в класирането преминаха успешно през първите си сериозни изпитания за сезона. Неаполитанци постигнаха категорична победа с 4:1 като гости на непобедения до момента \"Лацио\", а шампионите записаха труден успех с 1:0 при домакинството на \"Фиорентина\". \"Наполи\" губеше в резултата след първото полувреме на олимпийския стадион в Рим. Централният защитник Стeфан де Фрай се оказа най-съобразителен при разбъркване след центриране пред вратата на Пепе Рейна в 30-ата минута. \"Наполи\" обаче успя да обърне резултата в рамките на 120 секунди в началото на втората част. В 54-ата минта Калиду Кулибали изравни, след като беше забравен на далечната греда след центриране от корнер и не сгреши отблизо. В 56-ата минута Хосе Мария Кайехон получи топката около точката на дузпата след бърза атака, преминала през Жоржино и Марек Хамшик. Испанецът овладя с десния крак и насочи топката в далечния ъгъл с левия. Само три минути по-късно неаполитанци довършиха своя съперник с брилянтно попадение на Дрийс Мертенс. Белгиецът получи дълго извеждащо подаване, вратарят Томас Стракоша успя да го изпревари и да отклони топката към тъча. Мертенс обаче я догони и веднага отправи много техничен удар от трудна позиция, с който успява да прехвърля стража на \"Лацио\". В 73-ата минута ситуацията на столичани стана още по-тежка. Душан Баста се контузи при три извършени смени от Симоне Индзаги и остави своя отбор в намален състав. Това беше пореден тежък удар за Индазги, който още до почивката трябваше да направи две принудителни смени - на Бастош и Де Фрай. \"Наполи\" се възползва от численото си предимство и стигна до четвърти гол в добавеното време. Жоржиньо беше точен от дузпа, отсъдена за нарушение на Марко Пароло срещу Пьотр Зелински. В Торино \"Ювентус\" се бори здраво за трите точки срещу \"Фиорентина\" и успя да ги спечели с попадение на Марио Манджукич в 52-ата минута. В 66-ата минута шансове на гостите да измъкнат нещо от този мач драстично намаляха, след като Милан Бадел получи втори жълт картон. \"Наполи\" и \"Ювентус\" събраха по 15 точки, а неаполитанци заемат първата позиция заради по-добра голова разлика - 19:3 срещу 14:3 за шампионите. \"Интер\" е трети с 13 точки, а \"Милан\" се придвижи на четвърто място с 12 точки след домакински успех с 2:0 срещу новака СПАЛ. \"Торино\" заема петата позиция с 11 точки, а \"Лацио\" е шести с десет точки след първата си загуба за сезона. \"Рома\" се изкачи на седмо място с девет точки, след като нанесе пета загуба от пет мача за новака \"Беневенто\" - 4:0.", "date": "2017.09.21", "title": "\"Наполи\" и \"Ювентус\" продължават без грешка в Серия А"}
{"url": "http://www.dnevnik.bg/sport/2017/09/21/3045865_arsenal_i_siti_se_izmuchiha_no_produljavat_napred_za/", "text": "Фаворитите в турнира за Купата на Лигата не допуснаха изненади и продължават напред към осминафиналите. Носителят на трофея \"Манчестър юнайтед\", \"Арсенал\", \"Челси\", \"Манчестър сити\" и \"Евертън\" постигнаха победи, като засега единствената изненада в \"Карабао къп\" остава  отпадането на \"Ливърпул\" . \"Арсенал\" срещна големи проблеми преди да се класира за трети кръг в турнира за Купата на Лигата. \"Артилеристите\" победиха с минималното 1:0 \"Донкастър роувърс\", който се състезава в третото ниво на английския футбол Лига 1. Единственото попадение на \"Емиратс\" реализира Тио Уолкът, който се разписа в 25-ата минута. Нападателят получи отличен шанс от  Алексис Санчес , овладя топката с десния крак и незабавно я прати в мрежата зад Йън Лоулър. Ранният гол обаче успокои прекалено много хората на Арсен Венгер и до края на мача те действаха прекалено аристократично. С лекота \"артилеристите\" пропуснаха купища положения. Най-чистото от тях се откри отново пред Уолкът, но в началото на второто полувреме нападателят изпусна сам срещу вратаря. Със сериозни пропуски се отчете и Оливие Жиру, който преследваше своя гол №100 за \"Арсенал\". Воден от Дарън Фъргосън, синът на сър Алекс, \"Донкастър\" показа отлична игра и много организирани действия на \"Емиратс\", а в заключителните минути беше и по-активния отбор. Футболистите на \"Роувърс\" потърсиха изравняването, с надеждата да пратят сблъсъка в евентуално преиграване на своя \"Кийпмоут\", но не успяха. Добрата новина за \"Арсенал\" беше завръщането на Джак Уилшър, който започна като титуляр и остана на терена през всичките 90 минути. Това беше първият случай, в който халфът изигра 90 минути за \"артилеристите\" от 23 септември 2014 г. \"Манчестър сити\"  също имаше проблеми, но те дойдоха срещу елитния \"Уест Бромич\". \"Гражданите\" победиха с 2:1 на негостоприемния \"Дъ Хоутърнс\", като успехът не дойде лесно. Още в 3-ата минута германска комбинация между Илкай Гюндоган и Лирой Сане завърши с гол на последния. След попадението \"Сити\" свали сериозно оборотите и играеше икономично, без да хаби излишни физически сили, надявайки се противникът да се примири с резултата. \"Дроздовете\" обаче напомниха за силата си при статични положения и 18 минути преди края Клаудио Якоб изравни. Киърън Гибс центрира от корнер, а опорният халф беше изпуснат от защитата на \"Сити\", разписвайки се с глава. Радостта на домакините продължи само 4 минути, след като Сане попари надеждите им за нещо повече. Контраатака, започната от Бернардо Силва, продължи през германеца и той с прецизен удар с левия крак преодоля Бен Фостър за втори път. Шампионът във Висшата лига \"Челси\" постигна безпроблемен успех срещу \"Нотингам\" с 5:1. Над всички в мача беше Миши Бачуай, който реализира хеттрик за сините. Головете на белгийския нападател паднаха в 18-ата, 52-ата и 85-ата минути. \"Челси\" поведе още в 12-ата минута чрез бразилеца Кенеди, а до почивката освен Бачуай, се разписа и Чарли Мусонда. Младокът отбеляза първото си попадение за сините още в третия си двубой. Двукратният европейски шампион вкара почетен гол в 92-ата минута чрез Дариква. Мениджърът на сините Антонио Конте даде шанс на играчи, които по-рядко попадат на терена в шампионатните сблъсъци. Единствено капитанът Гари Кейхил и Сеск Фабрегас запазиха местата си от последния двубой на тима срещу \"Арсенал\". Никакви проблеми не срещна и \"Манчестър юнайтед\", който победи \"Бъртън Албиън\" с 4:1 на \"Олд Трафорд\". \"Червените дяволи\" бяха близо до това да запишат четвърта победа с 4:0 през този сезон, но в самия край гостите отбелязаха почетно попадение чрез Лойд Дайър. Маркъс Рашфорд се разписа на два пъти (5-а и 17-а минута) и даде ранен аванс на \"Юнайтед\", а до почивката един гол отбеляза и Джеси Лингард. През втората част точен за \"червените дяволи\" беше Антони Марсиал. Това е четвъртият случай през този сезон, в който тимът на Жозе Моуриньо вкарва четири гола. Двубоят ще бъде запомнен и от Рашфорд, който отбеляза два гола в един мач в пети различен турнир за своя отбор. В последния мач от програмата за сряда \"Евертън\" победи с 3:0 \"Съндърланд\". Доминик Калвърт-Люин на два пъти и Омар Ниас бяха точни за \"карамелите\". Веднага след края на двубоите беше изтеглен и жребият за следващия етап. Най-интересният сблъсък там е между \"Челси\" и \"Евертън\", както и лондонското дерби между \"Тотнъм\" и \"Уест Хем\". Мачовете са в седмицата между 23 и 29 октомври.", "date": "2017.09.21", "title": "\"Арсенал\" и \"Сити\" се измъчиха, но продължават напред за Купата на Лигата"}
{"url": "http://www.dnevnik.bg/sport/2017/09/21/3045868_betis_shokira_real_nasred_bernabeu_i_go_ostavi_na_7/", "text": "С гол на Антонио Санабрия в 94-ата минута \"Бетис\" нанесе шокираща загуба на \"Реал\" (Мадрид) насред \"Сантяго Бернабеу\". Завръщането на изтърпелия пет мача наказание Кристиано Роналдо не помогна на мадридчани и след пет кръга те изостават със седем точки от лидера \"Барселона\". \"Бетис\" успя да удържи натиска на шампионите след 13 корнера и 25 опита за гол и постигна първи успех при гостуване на \"Бернабеу\" от 1998 г. Андалусийци сложиха край на серията на \"Реал\" от 73 поредни мача във всички турнири с отбелязано попадение. Мадридчани остават с осем точки след първото си поражение за сезона. Те заемат седмата позиция преди последните три кръга от петия кръг. \"Барселона\" продължава със стопроцентов актив и голова разлика 17:2. \"Севиля\" излезе на второ място с 13 точки след труден домакински успех с 1:0 срещу \"Лас Палмас\", дошъл след попадение на Хесус Навас в 83-ата минута. \"Атлетико\" (Мадрид) се придвижи до третата позиция. \"Дюшекчиите\" се наложиха с 2:1 при гостуването на \"Атлетик\" (Билбао) и събраха 11 точки. \"Валенсия\", \"Реал сосиедад\" и \"Бетис\" разделят четвъртото място с по девет точки. Роналдо изигра първия си шампионатен мач този сезон. Той пропусна първите кръга заради бутането на съдията Рикардо де Бургос в реванша за Суперкупата на Испания срещу \"Барселона\". Португалецът имаше най-добрите възможности за гол, но не успя да се разпише.  \"Реал\" владееше по-продължително топката, но \"Бетис\" също беше доста опасен при своите контраатаки и първото полувреме предложи интересни ситуации и пред двете врати. Още в третата минута гостите бяха близо да открият резултата. Санабрия беше изведен очи в очи с Кейлор Навас и успя да го преодолее. Дани Карвахал обаче се върна навреме и изчисти топката пред голлинията. След десетина минути игра Роналдо отправи техничен удар с пета, но Хави Гарсия се намеси и предотврати попадението. Последваха два опасни изстрела на Лука Модрич, но те преминаха малко покрай целта. В 34-ата минута груба грешка на Карвахал даде възможност на \"Бетис\" да удвои аванса си. Навас обаче направи отлично спасяване при удара на Фабиан Руис. В края на полувремето и бившият вратар на \"Реал\" Антонио Адан се прояви с чудесна намеса след изстрел на Иско. След почивката тимът на Зинедин Зидан усили натиска и притисна здраво съперника в неговата половина. Пет минути след почивката Роналдо имаше страхотна възможност да изведе домакините напред, но стреля в аут след подаване на Гарет Бейл. В 56-ата минута Карвахал се озова на голова позиция след рикошет при подаване на Роналдо, но ударът на десния бек облиза гредата. Последва изстрел на Тони Кроос от дистанция, който беше спасен от Адан.  В 74-ата минута появилият се малко преди това Марко Асенсио намери Роналдо на отлична позиция. Португалецът стреля от движение с левия крак, но прати топката високо над вратата.  Минута по-късно Бейл отправи техничен шут с пета, но Адан отново се прояви блестящо. Той закачи топката с върха на пръстите си, след което тя се удари в гредата. В заключителните минути шампионите хвърлиха всички сили в атака и забравиха за защитата. В 94-ата минута играчите на \"Бетис\" разиграха отлично топката по левия фланг, след което обърнаха фланга на атаката към Антонио Барахан. Той центрира меко към далечната греда, а Серхио Рамос проспа ситуацията и остави Санабрия да се измъкне зад гърба му и да отбележи с глава.", "date": "2017.09.21", "title": "\"Бетис\" шокира \"Реал\" насред \"Бернабеу\" и го остави на 7 точки зад \"Барселона\""}
{"url": "http://www.dnevnik.bg/bulgaria/2017/09/21/3045737_septemvri_napomnia_za_sebe_si_s_niski_temperaturi_i/", "text": "Днес в цялата страна ще духа умерен, а в Дунавската равнина силен вятър от запад-северозапад. Ще има променлива, над много райони по-често значителна облачност. На отделни места, главно в Южна България ще превали дъжд, съобщава \"Фокус\". През целия ден ще бъде хладно. Максималните температури ще са между 19 и 24 градуса, в София - около 18. Над Черноморието по-значителна облачност ще има преди обяд. На отделни места, главно по южното крайбрежие ще превали дъжд. След обяд облачността ще намалее и ще бъде слънчево. Ще духа умерен вятър от запад-северозапад. Максималните температури ще са 23-24 градуса, колкото ще е и температурата на морската вода. Вълнението на морето ще бъде 2-3 бала. В планините ще духа предимно умерен северозападен, а по най-високите върхове на Рила и Пирин югозападен вятър. Ще има променлива облачност и на много места ще превали дъжд, а над 2200 метра - сняг. Максималната температура на височина 1200 метра ще е около 13 градуса, а на 2000 метра – около 5.", "date": "2017.09.21", "title": "Септември напомня за себе си с ниски температури и дъжд през целия ден"}
{"url": "http://www.dnevnik.bg/sviat/2017/09/21/3045509_seta_vliza_vremenno_v_sila_ot_dnes/", "text": "Днес Всеобхватното икономическо и търговско споразумение (ВИТС, познато още и като СЕТА) между ЕС и Канада временно влиза в сила.  Временното прилагане на споразумението е следствие от неговото одобрение от държавите — членки на ЕС, изразено в рамките на Съвета, както и от Европейския парламент. То обаче ще влезе в сила изцяло и окончателно едва когато бъде ратифицирано от всички държави — членки на ЕС. Комисарят по въпросите на търговията  Сесилия Малмстрьом  заяви по повода: \"ВИТС е модерно и напредничаво споразумение, което ясно олицетворява нашия ангажимент за свободна и справедлива търговия, основана на ценности. То ни помага да моделираме глобализацията и правилата, на които се подчинява световната търговия. Освен това ВИТС извежда на преден план твърдия ни ангажимент за устойчиво развитие и запазва способността на нашите правителства да регламентират в интерес на обществото.\" СЕТА  предоставя за предприятията от ЕС, независимо от техния мащаб, нови възможности за осъществяване на износ за Канада. То ще позволи на предприятията от ЕС да правят икономии в годишен размер от 590 милиона евро — сумата, която плащат под формата на мита върху  стоките, изнасяни за Канада . Считано от 21 септември, ВИТС премахва митата за  98% от продуктите , с които ЕС търгува с Канада. То също така осигурява на дружествата от ЕС най-добрият достъп, който някога е бил предоставян на дружества извън Канада, до възлагането на обществени поръчки не само на федерално равнище, но и на провинциално и общинско равнище. Особено голяма полза ще имат по-малките дружества, които най-малко са в състояние да покриват бюрократичните разходи при износа – те ще спестяват време и пари, като избягват дублиращите се изисквания за изпитване на продуктите, дългите митнически процедури и скъпоструващите правни разноски. СЕТА ще създаде нови възможности за европейските земеделски стопани и производители на храни, като в същото време изцяло ще бъдат защитени чувствителните за ЕС сектори. ЕС допълнително отвори пазара си за някои конкурентни канадски продукти по един ограничен и балансиран начин, като успоредно с това е подобрен достъпът до канадския пазар за важни европейски експортни продукти. Те включват сирене, вино и спиртни напитки, плодове и зеленчуци, както и преработени продукти. Споразумението също така ще защити 143 географски означения на ЕС в Канада, отнасящи се до висококачествени регионални хранителни продукти и напитки.", "date": "2017.09.21", "title": "СЕТА влиза временно в сила от днес"}
{"url": "http://www.dnevnik.bg/detski_dnevnik/2017/09/21/3033264_henrieta_ilieva_psiholog_igrata_na_roditelite_na_dobro/", "text": "Колко страшни са лъжите, какво ги причинява и коя родителска реакция е най-ефективна - по тези въпроси разговаряме с Хенриета Илиева, педагог и клиничен психолог с дългогодишна практика в работата с деца и юноши. ", "date": "2017.09.21", "title": "Хенриета Илиева, психолог: Играта на родителите на \"Добро и лошо ченге\" провокира децата да лъжат"}
{"url": "http://www.dnevnik.bg/bulgaria/2017/09/21/3045839_terorizmut_i_trafikut_na_hora_obsujdat_v_albena/", "text": "Международната полицейска асоциация, чийто член България е от 1994 г. провежда в курорта \"Албена\" шейсет и втория си Световен конгрес. Неговата работа ще продължи до 24 септември. От българска страна в работата на форума участват заместник-министърът на вътрешните работи Милко Бернер и заместник-директорът на Националната полиция ст. комисар д-р Благородна Макева. Чуждестранните представители са над 300 от 67 държави в света. По предложение на българската секция на организацията, чийто председател е Зинаида Ганчева, темите, върху които ще работят участниците в конгреса са две – тероризмът и трафикът на хора. За лектори по тях са поканени ректорът на Университета за национално и световно стопанство проф. Стати Статев и началникът на дирекция \"Сигурност\" на Летище София Стефан Бакалов. Българската секция на \"Международната полицейска асоциация\" е структурирана на регионален принцип. Централното и ръководство се намира в София, а регионалните секции следват административното деление на страната. Седалищата на регионалните организации се намират в областните центрове. България стана член на Международната полицейска асоциация по време на XIV й световен конгрес в Люксембург. До момента в нея членуват повече от 7500 полицейски служители. Редовен член на българската секция на асоциацията може да бъде всеки действащ български полицейски служител, както и пенсионираните или напуснали полицейските служби, но само след най-малко три години професионален опит. Сред тях не могат да бъдат дисциплинарно уволнените или тези с влязло в сила съдебно решение. Чуждестранни полицейски служители също могат да кандидатстват за членство в българската секция, ако в родината им няма изградена структура на Асоциацията. През 2011г. България бе домакин на XII Конференция на Страните от Централна и Източна Европа, които членуват в Международната полицейска асоциация.", "date": "2017.09.21", "title": "Тероризмът и трафикът на хора обсъждат в Албена полицаи от 67 страни"}
{"url": "http://www.dnevnik.bg/sviat/2017/09/21/3045649_nai-vuzrastnite_izbirateli_v_germaniia_nikoga_ne_sa/", "text": "В Германия електоралната тежест на хората от третата възраст никога не е била по-важна, отколкото на парламентарните избори този месец и това подхранва опасението, че страната ще забрави за бъдещето и ще се задоволи с известна консервативна бездейност. На големия си телевизионен диспут в началото на месеца консерваторката Ангела Меркел и съперникът й социалдемократ  Мартин Шулц  обещаха никога да не повишават пенсионната възраст до 70 години, въпреки че според експертите това е неизбежно.  Никой от тях обаче не отдели време да говори за образованието или дигиталния сектор, които са слабите места на страната, нито за увеличаващия се риск от детска бедност в най-голямата европейска икономика, въпреки че тя преживява икономически разцвет. Това е христоматиен пример в една кампания, която цели главно да успокоява хората, особено най-възрастните, смята историкът Волфганг Грюндингер, който е и говорител на фондация за защита на правата на младите поколения. \"Има много области в политиката, в които целта е нищо да не се променя. Сякаш слагат Германия в буркан, за да консервират настоящето завинаги, докато се икономисва от бъдещето\", казва той. Колкото повече застаряват избирателите, толкова повече расте рискът политиката да се изготвя в полза на хората от третата възраст, чиито гласове стават решаващи. А те гласуват главно за двете големи партии - Християндемократическия съюз и Германската социалдемократическа партия, както и за либералите от Свободната демократическа партия, според Икономическия институт Де И Ве. Най-голямата електорална група \"Остаряването е хубаво нещо, но, естествено, се отразява на демокрацията\", смята 33-годишният учен. Властта винаги ще намери средства за бюджетното перо за пенсиите, а други пера съкращава. В изследване от края на август Евростат разкри, че Германия е инвестирала само 4.2 процента от своя БВП за образование през 2015 г., което е под средното европейско ниво от 4.9 процента. Франция, макар и в икономически дефицит, отделя повече - 5.5 процента. Бившият президент Роман Херцог, който почина през януари, още през 2008 г. предупреди за опасността от \"пенсионерска демокрация\", която ограбва младежта си. С изборите на 24 септември този дебат отново стана актуален. Защото хората на възраст над 60 години, с 36.1 процента, ще са най-голямата електорална група за пръв път в историята на Федералната република, разкри изследване на Германската федерация на застрахователните дружества Ге Де Фау. Избирателите на възраст под 40 години не са дори една трета - 29.3 процента. Спадът на раждаемостта и увеличаването на продължителността на живота обясняват тази промяна в баланса на силите след обединяването на двете Германии. Разликата ще нарасне допълнително, когато родените точно след Втората световна война \"бейби бумъри\" масово излязат в пенсия от 2020 г. Отскоро пенсиониралият се 67-годишен Ервин Бендер не харесва този дебат, който според него е равносилен на обвиняване на хората от третата възраст. \"Винаги става така, когато някъде нещо не върви. Питат: кой е отговорен? Ето той!\", казва той. Специфични проблеми Бившият чиновник е председател на представителството на хората от третата възраст в кметството на Нойкьолн. Към него спадат някои квартали от южната част на Берлин като Буков, където по улиците проходилките за възрастни са доста повече от бебешките колички. \"Разбира се, хората от третата възраст имат свои специфични проблеми\", казва той, но разкрива, че те се тревожат също толкова от покачването на наемите, колкото и самотните майки.  Занемареността на училищата, която редовно се коментира на първите страници на местната преса, и отчаянието на родителите от липсата на забавачници също влияе на тяхното гласуване. \"Това, което е важно за внуците ни, естествено е важно и за нас\", казва бившият инженер Вернер Айххолц, на 73 години. Колкото до предизборните обещания към най-възрастните, някои от тях и без това не им вярват. \"Преди изборите казват \"да\", а после забравят\", казва 79-годишната Хелга Шулц. Според тези пенсионери управляващите трябва да осигурят социалната сплотеност и за тази цел е нужно равнопоставено отношение към различните поколения. Едно решение би било хората под 18 години да могат да гласуват, дори и децата \"ако се чувстват готови\", предлага Волфганг Грюндингер. По този въпрос Ангела Меркел, която най-вероятно ще получи нов четиригодишен мандат като канцлер, вече отсече: Отговорът е \"не\"./БТА", "date": "2017.09.21", "title": "Най-възрастните избиратели в Германия никога не са били толкова важни"}
{"url": "http://www.dnevnik.bg/biznes/2017/09/21/3045901_google_shte_kupi_dial_ot_htc/", "text": "\"Гугъл\" (Google) ще придобие голям дял от производителя на мобилни телефони и други електронни устройства Ейч Ти Си (HTC), съобщи Асошиейтед прес. Сделката за 1,1 милиарда долара бе обявена днес и подчертава колко сериозно американският интернет гигант иска да създаде свой собствен бранд устройства, който да се конкурира с \"Епъл\" и \"Амазон\". През последното десетилетие \"Гугъл\" се фокусира върху това да предоставя операционната си система \"Андроид\" на редица производители на устройства, включително на тайванската компания Ейч Ти Си, за да гарантира, че хората ще продължат да използват вездесъщата му търсачка, имейлите, картите и \"Ютюб\" на своите смартфони и други устройства. Това обаче се промени миналата година, когато Ейч Ти Си произведе телефона на \"Гугъл\", \"Пиксел\", което вероятно прокара път към сегашната сделка, отбеляза АП.", "date": "2017.09.21", "title": "Google ще купи дял от HTC"}
{"url": "http://www.dnevnik.bg/zdrave/2017/09/21/3045869_spored_novo_prouchvane_chervenoto_vino_moje_da_zabavi/", "text": "Любителите на червеното вино може би се чувстват по-млади и жизнени от връстниците си? Според екип американски учени това може да е заради една съставка в него, която доказано забавя стареенето на мозъка и синаптичните връзки, отговорни за моторно-двигателните функции. Проблемът обаче е, че тя е в толкова малка концентрация в напитката, че благотворният й ефект не може да се прояви само от една-две чаши на вечер, а от много (много) по-големи количества. Съставката, с която експериментират учените от Технологичния изследователски институт във Вирджиния, е антиоксидант, наречен  . В природата той се съдържа в голямо количество в ципата на червения сорт грозде, както и на някои други тъмни на цвят плодове като боровинките и черницата. Веществото е познато отдавна и дори се предлага като хранителна добавка с обещанието, че удължава живота, намалява кръвната захар и има противоракови и противовъзпалителни ефекти. Обаче   в научни публикации с обстойни изследвания и експерименти. Засега е изпробвано във високи концентрации само върху животни, както са направили и изследователите от Вирджиния - с мишки. Проучването им е публикувано в Журнала по геронтология и цитирано от \"Индипендънт\". В продължение на една година американските учени давали на едната група мишки от веществото ресвиратрол, а на другата не. Когато накрая на периода сравнили здравословното състояние на двете групи, открили че тези със специалната диета имат много повече здрави и жизнени синаптични връзки в мозъка като при по-млади екземпляри, отколкото останалите нормално остаряващи мишки. Учените достигнали до извода, че веществото видимо забавя стареенето на мозъчните връзки, предаващи сигналите до мускулите на тялото, и то по сходен  начин, по който се отразява и нискокалоричната диета  и редовният спорт върху здравето на мозъка. Според тях това е обещаващо потвърждение на ефекта на веществото, само че експериментите върху хора тепърва предстоят и не е ясно дали ефектът ще е същият. И все пак за разочарование на любителите на червеното вино - много малка част от съставката попада в крайния питеен продукт. Дори консумирането на големи количества не може да се сравнява с концентрирания му прием, но учените са категорични, че докато не се проведат необходимите изследвания,  . Изследователите първо ще се опитат да разберат какъв е механизмът, по който веществото действа върху мозъка и пази синапсите, за да успеят да го синтезират в лабораторията и да се уверят в безопасността му. И отново за разочарование, в последните години други големи проучвания за влиянието на алкохола, откриха много повече вреди, отколкото ползи -  свързаха го като пряка причина със седемте най-разпространени видове рак ; опровергаха  мита, че предпазва от сърдечни болести ; и в пряко противопоставяне на новото проучване - доказаха, че  дори в умерени количества вреди на частта от мозъка, отговорна за паметта и ориентацията.", "date": "2017.09.21", "title": "Според ново проучване червеното вино може да забави стареенето на мозъка... но само ако е в големи количества"}
{"url": "http://www.dnevnik.bg/morski/2017/09/21/3045856_biznesut_vuv_varna_iska_avtomagistrala_hemus_da_e/", "text": "Стимулирането на конкурентоспособността на бизнеса в региона чрез аутсорсинг, информационни и комуникационни технологии, образование и осигуряването на привлекателни условия за живот бяха обсъдени по време на бизнесфорума \"Конкурентоспособна икономика чрез стимулиране на партньорството между местната власт и бизнеса\" във Варна. В регионалната среща участваха кметът на града Иван Портних, областният управител Стоян Пасев, Виктор Бузев, главен архитект на община Варна, Пламен Андреев, управител на \"Планекс Холдинг\" и Таня Косева-Бошова, председател на УС на Асоциация на собствениците на бизнес сгради в България, Стефан Бумов, главен оперативен директор на компанията HeleCloud и Станимир Николов, председател на борда на директорите на Българска аутсорсинг асоциация. \"През последните две години и половина се работи усилено за подготовката и реализацията на инфраструктурни проекти, а на база преки чуждестранни инвестиции Варна е на второ място след София за 2017 г. \" заяви при откриването на срещата кметът на Варна. Според Пламен Анреев не само развитието на индустриални зони във Варна ще реши проблемите на града. \"Те водят след себе си както позитиви, така и негативи, един от които е замърсяването на околната среда, каза Андреев. Нужно е да помислим за развитието на IT и аутсорсинг индустриите, тъй като те осигуряват заетост на много млади хора, които могат да намерят своето професионално бъдеще именно в нашия регион\". Андреев каза също, че инвеститорите все още не са преодолели психологическия праг за излизане от наситените бизнес точки като София и Пловдив, за да стигнат до Варна. \"Същевременно магистрала \"Тракия\" допринесе за развитието на Бургас в тази посока и община Варна трябва да се стреми магистрала \"Хемус\" да се превърне в приоритетен проект\", каза още Андреев. Основна част от дискусията бе посветена на нуждата от връзка между системата на образование и недостигът от добре образовани и квалифицирани специалисти, които бизнесът изпитва. Представителите на висшите учебни заведения във Варна заявиха желанието си да бъдат гъвкави и полезни в това отношение, а Иван Портних припомни амбицията на Варна да се превърне в град на знанието. Според него над 38% от бюджета на общината за 2018 г. ще бъдат насочени именно в сферата на образованието. Организатори на бизнесфорума \"Конкурентоспособна икономика чрез стимулиране на партньорството между местната власт и бизнеса\" са Българска аутсорсинг асоциация, Асоциацията на собствениците на бизнес сгради в България и ICT Media.", "date": "2017.09.21", "title": "Бизнесът във Варна иска автомагистрала \"Хемус\" да е приоритетен проект"}
{"url": "http://www.dnevnik.bg/sviat/2017/09/21/3045320_vsichki_pechelim_sus_ceta/", "text": "Откакто съм назначен за посланик на Канада, акредитиран за България, постоянно се впечатлявам от дълбочината на приятелството и връзката между нашите две държави, както и от силното и положително отношение между Канада и Европейския съюз. Днес, 21 септември, това специално отношение е особено забележимо, тъй като  Всеобхватното икономическо и търговско споразумение между Канада и Европейския съюз  - известно като СЕТА - влиза в сила чрез временно прилагане. От тази сутрин, това прогресивно споразумение за свободна търговия започна да увеличава двустранната търговия, насърчавайки нови икономически възможности и засилвайки икономическите отношения между нашите страни. Считано от днес, Това са добри новини за потребителите от двете страни на Атлантическия океан. Търговията между ЕС и Канада вече е значителна, но СЕТА е факторът, който ще донесе ползи за всички ни. Знам, че европейците очакват с нетърпение възможността за по-добър достъп до висококачествения канадски дървен материал, морски храни, медицински изделия и деликатеси, като например  кленов сироп . Междувременно, канадците ще се радват на по-голямо разнообразие от нови продукти по рафтовете, като например българско компютърно, телекомуникационно и електрическо оборудване, научни инструменти и, разбира се, множество български хранителни специалитети, като например вашите световноизвестни сирена и кисели млека. CETA дава на компаниите от Канада и ЕС безпрецедентен достъп до обществени поръчки. Това означава нови възможности както за канадския, така и за българския бизнес - и в частност, за по-малките компании, които ще се ползват с по-голяма правна сигурност, по-добра мобилност за служителите на компаниите и повече опростени правила и процедури като цяло. Това е ново, прогресивно търговско споразумение, което се стреми да оформи глобализацията по положителен начин. Част от причината за новаторския характер на СЕТА е, че споразумението осигурява начин за икономически растеж, който увеличава правата на работниците и гарантира високо ниво на защита на околната среда. СЕТА защитава и възможността на правителството да регулира обществения интерес, като едновременно с това поддържа силни публични услуги. СЕТА изпраща безпогрешен сигнал, че Канада и ЕС вярват в отворените общности и отворените икономики, двете вървят ръка за ръка и могат да доведат до просперитет за всички наши граждани чрез нови инвестиции, нови бизнеси и нови работни места. СЕТА демонстрира, че въпреки тенденцията в тези несигурни времена няколко държави да погледнат навътре и изградят протекционистични бариери, Канада, България и ЕС могат да водят чрез примера си. Основаваме се на нашата история на приятелство и сътрудничество, за да покажем на останалия свят, че прогресивната, взаимно изгодна и отворена търговия е възможна и постижима за всички. Особено съм доволен, че СЕТА започва своето временно действие, точно когато България се подготвя за своя ред в ядрото на процеса за вземане на решения в Европа, започвайки с  председателството на България на Съвета на ЕС  през 2018г. Заедно, с прилагането на СЕТА на практика, канадците и българите ще докажат на останалата част от Европа и света как това търговско споразумение от ново поколение може да отрази нашите общи ценности, като допринесе за просперитета на двете нации. Със СЕТА всички ние сме печеливши.", "date": "2017.09.21", "title": "Всички печелим със CETA"}
{"url": "http://www.dnevnik.bg/biznes/2017/09/21/3045903_uraganite_shte_ohladiat_ikonomicheskiia_rastej_na_sasht/", "text": "Последиците от разрушителните урагани \"Ирма\", \"Харви\" и \"Мария\" ще сдържат темпа на икономическия растеж на САЩ през третото тримесечие, заяви вчера на пресконференция ръководителят на Управлението за федерален резерв на САЩ Джанет Йелън, цитирана от БТА. Като се позова на опита при такива ситуации в миналото, Йелън прогнозира, че нещата скоро ще се върнат в норма и разрушителните последици от ураганите надали ще повлияят съществено на икономиката като цяло. Първата оценка за растежа през периода юли септември - през който \"Харви\" предизвика големи наводнения в Тексас, \"Ирма\" нанесе щети във Флорида, а \"Мария\" премина през Пуерто Рико - се очаква да бъде оповестена от министерството на търговията на 27 октомври. \"Разбира се, за семействата и общините, пострадали от бурите, възстановяването ще отнеме време\", каза Йелън и прогнозира, че тези природни явления временно ще повлияят негативно на заетостта. ", "date": "2017.09.21", "title": "Ураганите ще охладят икономическия растеж на САЩ"}
{"url": "http://www.dnevnik.bg/bulgaria/2017/09/21/3045918_putni_policai_hvashtat_po_500_dushi_sedmichno_da/", "text": "Пътните полицаи установяват всяка седмица зад волана по 400-500 души без книжка. Това съобщи в сутрешния блок на БНТ Бойко Рановски, началник отдел \"Пътна полиция\". Той посочи, че поне в половината от тези случаи става дума за хора, които са неправоспособни, а на останалите шофьорската книжка е с изтекъл срок. От 21 януари, когато влязоха в сила промени в Закона за движение по пътищата пък са свалени регистрационните номера на над 7 хил. автомобила след като е било установено, че водачите са шофирали след употреба на алкохол или наркотици. По думите на Рановски пътните полицаи са увеличили контрола на пътищата, което обяснява и завишеното с 50% разкриване на нарушения. В отговор на въпрос той посочи, че в страните, където е въведен контрол върху средната скорост, има много по-добри резултати като броят на загиналите при катастрофи е много малък. Такъв е случаят с Великобритания. За миналата година България отчита най-много загинали по пътищата в целия Европейски съюз. На 21 септември в цяла Европа се отбелязва Ден без жертви на пътя.", "date": "2017.09.21", "title": "Пътни полицаи хващат по 500 души седмично да шофират без книжка"}
{"url": "http://www.dnevnik.bg/bulgaria/2017/09/21/3045736_kakvo_triabva_da_svurshi_noviiat_sudeben_suvet_i_koi/", "text": "Новият съдебен съвет вече е формиран и от трети октомври ще започне работа. За следващите пет години - до 2022 година - той ще управлява съдиите, прокурорите и следователите. Това ще е и съветът, който ще избере следващият главен прокурор (мандатът на Сотир Цацаров изтича през 2019 година) и следващият председател на Върховния касационен съд. Пред новия състав на кадровия орган на Темида стои на първо място трудната задача да поправи щетите от управлението на предшествениците си. Отиващият си съдебен съвет остава в историята като може би съставът произвел и участвал в най-много скандали, взел най-много спорни решения, противопоставил магистрати и сринал доверието в системата. Едно от първите решения на новия кадрови орган на Темида ще зависи от това дали президентът Румен Радев ще подпише указа за назначаването на Георги Чолаков като председател на Върховния административен съд. От изявленията му досега, става известно, че по-скоро той ще върне за втора преценка на новия съдебен съвет, който и ще работи с новия председател на ключовата съдебна инстанция. От новия ВСС ще зависи дали ще започне нова процедура или ще преповтори старата с известните кандидати. Ако се избере вторият вариант, президентът Радев няма право да връща втори път процедурата. За този избор от Европейската комисия подчертаха в последния си мониторингов доклад, че е от ключово значение и прозрачното му провеждане ще е един от критериите при преценката дали евронаблюдението върху България трябва да продължи. Друга краткосрочна задача пред съвета ще бъде и избор на нов председател на Софийския градски съд. Досегашният - Калоян Топалов - подаде оставка и поиска да напусне системата, считано от втори октомври. Сред другите задачи на новия ВСС е вземането на мотивирани решения при избор на ръководители в съдебната система. Липсата на яснота защо точно определен кандидат е избран и усещането, че той е нечий фаворит се превърна в принцип при назначаването на председатели на съдилища и ръководители на прокуратури. Това действа много демотивиращо на магистрати да участват в такива процедури. Новият съдебен съвет ще трябва да обръща и повече внимание на решенията на т.нар. съдийско самоуправление. Откакто то стана факт с промените в закона за съдебната власт от лятото на 2016 година, мнозинството от членове на съдебния съвет или го пренебрегваха, или го използваха за да легитимират взети предварително и непрозрачно решения. Пред съдебния съвет предстои и началото (или продължаването ) на реформата на съдебната карта. В годишния доклад на Върховния касационен съд беше отбелязано, че този процес още е на фаза \"искрен диалог между съдиите\". Реализацията й означава закриване на слабо натоварените съдилища и прокуратури, с цел магистратите да отидат на места, където наистина има работа. Висшият съдебен съвет се състои от 25 членове. Трима от тях - главният прокурор и председателите на двете върховни съдилища, са членове по право. 11 са избрани от парламента и 11 от квотата на магистратите. Те са разпределени в две колегии - на съдиите и на прокурорите, които вземат поотделно повечето решения. Ето кои са новите членове на двете колегии: Цветинка Пашкунова, наказателен съдия от Върховния касационен съд, квота на съдиите Тя беше избрана с рекордна подкрепа от своите колеги. За да стигне до върховния съд тя премина през всички нива на системата, в която влиза през 1992 година. Във ВКС е от 2006 година. Тя е и преподавател в Софийски универсистет и в Националния институт по правосъдие.   В концепцията си тя критикува отиващия си съдебен съвет, а по време на изслушването й на общото събрание се обяви срещу шуробаджанащината при назначенията в съвета. Започва работа през 1990 година в Районен съд - Кюстендил. През 1995 г., след като е прекарала една година в Окръжния съд в града е преназначена в Софийския градски съд. От 2001 до 2010 г. е съдия в Софийския апелативен съд, после - съдия в гражданската колегия на ВКС. Работи във ВАС от 2005 годин, кариерата й започва в Районен съд Варна през 1992 година. \"Капитал\" писа, че сред колегите си съдия Дишева е известна като част от малцинството магистрати във ВАС, които не държат \"правата\" линия, наложена от ръководството на съда. Започва кариерата си през 1998 г. в Софийския районен съд. Минава през всички нива, докато достигне ВКС през 2013 г. \"Капитал\" цитира негови колеги, които го определят като магистрат, който не се притеснява открито да отстоява мнението си. Съпругата му е съдия във Върховния административен съд. Мавров е съдията, който се самономинира за член на съвета. Бил е главен секретар на Министерския съвет (правителствата на Сакскобургготски и Станишев). През 2008 г. отново се връща в системата като съдия във ВКС. Кариерата му започва от Районния съд в Бургас. От 2009 година ръководи окръжния съд в Бургас. Преди това е работила в Районния съд в града, на който е била и заместник-председател. Завършва право през 1997 година в Нов български университет. Съдия Стефан Гроздев е един от най-дългогодишните заместник-председатели на Софийския апелативен съд и ръководител на търговската колегия там. Над две години беше и изпълняващ длъжността председател, след като съдебният съвет не успя няколко пъти да проведе избор, след отстраняването на бившия председател Веселин Пенгезов. Гроздев се яви на втората от общо седем процедури, но не успя да събере достатъчно гласове и да оглави ключовата съдебна инстанция. Името на Гроздев се свързва с ДПС, като преди години той за малко да бъде номиниран от партията за ВСС. При издигането на кандидатурата му, \"Капитал\" писа, че той се свързва с произнасяния в полза на движението и Делян Пеевски.", "date": "2017.09.21", "title": "Какво трябва да свърши новият съдебен съвет и кои са новите му членове"}
{"url": "http://www.dnevnik.bg/bulgaria/2017/09/21/3045937_uchenikut_bil_uchitel_s_kol_poluchi_obvinenie/", "text": "Апелативната прокуратура в Пловдив повдигна обвинение на 17-годишния Атанас Георгиев, който преби с дървен кол учител по английски в Селскостопанската гимназия в Садово. Обвинението е за хулиганство, извършено с особена дързост и цинизъм, и нанасяне на лека телесна повреда. Ученикът е задържан за 72 часа. Възможно е марката му да бъде променена на най-тежката – постоянен арест. Разследването е установило, че именно той е извършил бруталното нападение. Другите двама ученици, присъствали на побоя, са освободени и привлечени като свидетели. Единият от тях разказа тази сутрин в ефира на Нова телевизия, че учителят се държал лошо с някои ученици като обиждал по различни начини включително и за това, че са роми. По думите на друг ученик от училището учителят се държал нормално само с момичетата, а грубо - с момчетата. Директорът на училището разказа, че нападнатият учител е в болнични, но смята да се върне на работа, когато се възстанови. С учениците, които са в класовете на децата, участвали в инцидента, ще работят психолози и служители от педагогическа стая, за да говорят за агресията. На извънреден педагогически съвет пък ще се вземе решение с какво участвалите в инцидента трима ученици да бъдат наказани.", "date": "2017.09.21", "title": "Ученикът, бил учител с кол, получи обвинение"}
{"url": "http://www.dnevnik.bg/na_put/2017/09/21/3045696_bitkata_za_letishtata_na_berlin_edno_e_malko_dve_sa/", "text": "Пет години закъснение и похарчени шест милиарда евро, а Берлин все още няма свое модерно летище. Поддръжниците на старата аерогара, която би трябвало да бъде закрита, надигнаха глас преди парламентарните избори. На 24 септември, в деня на изборите, берлинчани ще гласуват в местен референдум по инициатива на граждани и ще отговорят на въпроса \"Трябва ли да затворим прекалено натовареното летище Тегел?\". Въпросът е предизвикателство към  канцлера Ангела Меркел , която е против в Берлин да работят две летища паралелно. В юридически план краят на работата на Тегел трябва да съвпадне с откриването на неговия приемник, летище Берлин-Бранденбург (BER). Има обаче един проблем. Заради немарливост, некомпетентност и дори корупция на предприемачите и властите откриването на новото летище, предвидено за юни 2012 г., така и не се състоя и към този момент няма фиксирана нова дата. Защитниците на Тегел, организирани в асоциации и подкрепяни от либералите от  Свободна демократическа партия , подеха офанзива, за да \"спасят\" старото летище. И допитванията до обществено мнение са в тяхна полза. Ценено от много берлинчани заради лесния достъп и малките размери, Тегел беше също и първата врата на острова, който едно време беше Западен Берлин, към съветското пространство. Така стоят нещата от сантиментална гледна точка. Но има и други аргументи. Според неговите критици новото летище на юг от столицата няма да е достатъчно за един град в условия на пълен туристически подем. Само през 2017 г. тук се очакват 35 млн. пасажери. А новото летище е предвидено за 22 млн. Пред тези данни дори и министърът на транспорта Александър Добринт промени мнението си и се обяви за запазването на Тегел. \"Виждам, че през 2025 г. в Берлин ще има 10 милиона пътници, които няма да могат да отпътуват от новото летище, и си казвам, че трябва спешно да преразгледаме проблема\", каза той. Колкото и кметството на Берлин да защитава новото летище, и да обещава, че ще разшири капацитета му на 45 милиона пътници през 2025 г., битката вече бушува. Общината е подкрепяна от много жители, за които сценарият за запазването на Тегел е кошмар - особено онези,инвестирали в райони покрай летището, убедени в неговото неизбежно закриване. Елке Стайнел, на 47 години, например купила през 2010 г. в квартала Панков малка къща точно където се пресичат осите на излитане и кацане на самолетите. Оттук минават десетки самолети всеки ден, рано сутринта и през нощта. \"Отчаяна съм, потънали сме в дългове! Ако знаехме, че нещата ще се развият по този начин, щяхме да действаме различно\", казва Елке, която е директорка на детска ясла и майка на три деца. Бяха създадени асоциации, като например \"Панков казва не\", за да поставят акцента върху големия план за преобразуване на района на Тегел, предвиждащ там да се настанят университет и фирми и да се построят жилищни сгради в момент, в който столицата търси нови жилища и нови работни места. Ангела Меркел  също се намеси, отхвърляйки идеята двете летища да бъдат запазени едновременно. \"Законовата рамка е съвсем друга\", предупреди тя. Шефът на летищата в Берлин и кметството искат от своя страна да убедят избирателите, че запазването на Тегел ще бъде прекалено скъпо, докато новото летище вече погълна 6 млрд. евро вместо предвидените 1.7 млрд.. \"Заради планираното затваряне на Тегел ние го използвахме до дупка години наред\", обяснява Енгелберт Лютке-Далдруп, президент на компанията Летища на Берлин-Бранденбург. Той припомня, че необходимостта от обновяване на Тегел би струвала над 1 млрд. евро. Но нито кметството, нито правителството са казали ясно какво ще стане, ако берлинчани гласуват за запазването на Тегел. \"Трябва да мислим за резултата\", казва предпазливо Матиас Колац-Ахнен, министър на финансите в регионалното правителство на Берлин. Преди всичко този резултат ще бъде унижение за кметството, което през 2014 г. се отказа от голям строителен проект на мястото на летище Темпелхоф, място за доставки за Берлин през блокадата през 1948-1949 г., превърнато в парк отново чрез референдум. /БТА", "date": "2017.09.21", "title": "Битката за летищата на Берлин: едно е малко, две са много"}
{"url": "http://www.dnevnik.bg/sport/2017/09/21/3045936_fotogaleriia_shouto_na_stoichkov_i_priiateli/", "text": "Отборът на бившите български национали победи сборен състав на \"Барселона\" с 3:2 в шоумач на стадион \"Берое\" в Стара Загора. Събитието беше организирано от Христо Стоичков и отбеляза 25 години от спечелването на първата европейска купа на \"Барселона\". ", "date": "2017.09.21", "title": "Фотогалерия: Шоуто на Стоичков и приятели"}
{"url": "http://www.dnevnik.bg/bulgaria/2017/09/21/3045962_stotici_uchebni_zavedeniia_shte_budat_remontirani_s/", "text": "Над 400 учебни заведения в цялата страна ще бъдат ремонтирани с 624 млн. лв. Парите се отпускат по Оперативна програма \"Региони в растеж\". Това обяви пред БНТ министърът на регионалното развитие и благоустройството Николай Нанков. Той уточни, че средствата ще бъдат поделени между детски градини, училища и университети. За правилното изразходване на парите ще следят общините, които са бенефициенти, както и три министерства - на образованието, на културата и на спорта. Нанков допълни, че се обръща специално внимание на спортните площадки, като те ще са приоритет при ремонтите. По думите му около 255 хил. деца посещават учебните заведения, които ще бъдат реновирани и те заслужават по-добри места за спорт. Министърът каза още, че за подобряване на материалната база ще отидат общо около 1 млрд. лв., като в тази сума попадат и парите от предходната програма. Той изчисли, че за подобренията ще се изхарчат по 2500 лв. на дете. Николай Нанков обяви, че в понеделник заминава за Брюксел, където ще представи проекта за отсечката от магистрала \"Струма\", която преминава през  Кресненското дефиле . Той беше избран след обсъждания с местното население, но все още очаква да получи оценка за въздействие върху околната среда. Регионалният министър добави, че по  магистрала \"Хемус\"  трябва да се направят неотложни ремонти, като посочи, че над 47 км от асфалтовата покривка е за подмяна.", "date": "2017.09.21", "title": "Стотици учебни заведения ще бъдат ремонтирани с 624 млн. лв., обяви Нанков"}
{"url": "http://www.dnevnik.bg/biznes/2017/09/21/3045966_angelkova_prekratiava_chetiri_dogovora_za_stopanisvane/", "text": "Предстои прекратяването на два договора за концесия и два за наем на плажове. Два договора ще бъдат спрени заради системни нарушения. Това са плажовете \"Созопол централен\" и \"Слънчев ден\". Това съобщи министърът на туризма Николина Ангелкова пред БиТиВи. Тя уточни, че при тези наематели е имало нарушения в стопанисването на плажа и не са плащали концесионната вноска. Други два договора ще бъдат спрени по взаимно съгласие – там новите наематели са се убедили, че няма да могат да ползват плажа както искат. Това са в \"Обзор\" и в \"Лозенец\", където е имало нерегламентирано застрояване, допълни тя. В отговор на въпрос Ангелкова коментира, че няма противоречия с вицепремиера Валери Симеонов, а по-скоро се допълвали. Снощи в ефира на същата телевизия Симеонов посочи, че двамата имат принципни разминавания за българския туризъм. С уточнението, че паметта е къса Ангелкова посочи, че още миналото лято имало два щаба, които се занимавали с проблемите с шума в курортите и очевидно решението за това са законодателни промени. На срещите й с директорите на големи европейски туроператори било посочено, че България все повече се превръща от евтина дестинация в такава, която предлага качество. По адрес на протестите за управлението на плажа \"Делфин\" министърът обясни, че няма никакво нарушение в процедурата по отдаването му под наем, проведена от служебното правителство през пролетта. Нито е имало оплаквания и сигнали, свързани с нея. Тя обаче обясни, че няма закон, в който да се урежда въпроса с нудизма и няма как министерството да дели на този принцип плажуващите. Тя предлага хората, които имат отношение по темата, да дадат идеи как да се реши този въпрос с готвените промени в Закона за Черноморското крайбрежие. Предвижда се не само чужди, но и български туристи, почивали в страната си, да бъдат поздравени с картичка от министъра, съобщи още Ангелкова. Това е инициатива от това лято, макар че при оповестяването й не се разбра, че картичките са само за чуждестранни гости. Цената на една била 6 ст.", "date": "2017.09.21", "title": "Ангелкова прекратява четири договора за стопанисване на плажове"}
{"url": "http://www.dnevnik.bg/biznes/2017/09/21/3045972_mtel_smenia_imeto_si_na_a1/", "text": "\"Мтел\" ще смени името си. Това обявиха австрийските собственици на българския мобилен оператор Telekom Austria Group, които го купиха преди 12 години. В съобщение на сайта на компанията се посочва, чe пpoмeня cтpaтeгиятa cи пo oтнoшeниe нa мapĸитe и щe въвeдe eдиннa тaĸaвa зa вcичĸи пaзapи, нa ĸoитo пpиcъcтвa. Новото име, което всички дъщерни фирми на Telekom Austria Group ще носят е А1. То се използва в Австрия и успешно беше въведено в Словения. От компанията са преценили, че с унифицирането на името ще сближат по някакъв начин своите 24 млн. клиенти по целия свят. Telekom Austria Group притежава мобилни оператори в Хърватия, Сърбия и Македония, като и в трите държави те нocят имeтo VІР. На бeлapycĸия пазар пък присъстват с компанията Vеlсоm. \"Решението за смяната на името се основава на задълбочен анализ на пазарната и маркетинговата среда. А1 е силен международен бранд, който под едно общо име може да се разрасне още повече\", пише в съобщението на компанията. От Telekom Austria Group не уточняват кога точно ще бъде направено ребрандирането на марката. Очаква се то да струва на австрийския телеком над 300 млн. евро.", "date": "2017.09.21", "title": "\"Мтел\" сменя името си на А1"}
{"url": "http://www.dnevnik.bg/politika/2017/09/21/3045974_bulgariia_sama_za_sebe_si_e_zaplaha_obiavi_mihail_mikov/", "text": "Русия не е заплаха за националната сигурност на България, България е сама за себе си заплаха за отбраната и въоръжените сили. Това обяви в сутрешния блок на БиТиВи бившият лидер на БСП Михаил Миков. Той цитира доклада за националната сигурност, от който се вижда, че между 2014 и 2017 г. с 10 процентни пункта се е увеличил недостигът на кадрови военни. Смешно и комплексарско е поставянето на Русия като заплаха понеже сме членове на НАТО, обяви той. По думите му това е слугинско поведение. Ще ни вземат златото, петрола или диамантите ли, каква заплаха, попита риторично той. Допълни, че ръководството на БСП трябва да има по-бърза реакция по актуалните въпроси от ежедневието, а не да се занимава с партийни скандали. Даде пример с казуса \"Гергов\", който употребил много време и енергия на левицата. По повод избора на членове на ВСС от квотата на парламента, Миков напомни, че е гласувал против промените в Конституцията, с които се въведе изискването кандидатите да са одобрени с две трети мнозинство. Две трети е много трудно мнозинство, което води до изкуствени консенсуси, размива се отговорността за решенията, посочи той.", "date": "2017.09.21", "title": "България сама за себе си е заплаха, обяви Михаил Миков"}
{"url": "http://www.dnevnik.bg/sport/2017/09/21/3045973_stiliian_petrov_e_otkazal_da_zaigrae_v_indiia_obmislia/", "text": "Бившият капитан на националния отбор на България, \"Селтик\" и \"Астън вила\" Стилиян Петров е отказал оферта да заиграе в индийското първенство. Той сподели, че има желание да играе, но все още не е решил дали да се завърне на терена. \"Към момента идеята (да се завърна) по-скоро се отдалечава, отколкото се приближава. Имах оферта от Индия, но реших да не отивам по различни причини. Заради това, което преминах, дестинацията е неприемлива за мен, така че този вариант отпадна\", каза 38-годишният Петров след участието си в  шоумача на Христо Стоичков в Стара Загора.   Той разкри, че има и други предложения за завръщане в професионалния футбол. \"Не мога да крия, че имам оферти, но са от доста далечни страни. Има други две предложения (освен това от Индия), в момента ги обмислям\", допълни Петров. Бившият капитан на България също планира да организира шоумач подобно на Стоичков и Димитър Бербатов. \"Имам идеята, но тази година вече станаха два големи мача. Нека да не пренасищаме нещата. Доста неща ми се иска да направя. В момента обаче е доста пренаситено, така че търся удобни дати да видя кога може да стане.\"", "date": "2017.09.21", "title": "Стилиян Петров е отказал да заиграе в Индия, обмисля други две оферти"}
{"url": "http://www.dnevnik.bg/zdrave/2017/09/21/3045977_lekari_ot_pirogov_ne_pomognali_na_blusnat_pred/", "text": "Мъж е бил блъснат от автомобил на метри от болница \"Пирогов\". Опитите да се извикат лекари от здравното заведение обаче били неуспешни. За това разказват очевидци на инцидента, цитирани от Нова телевизия. Жена, която станала свидел на случилото се, разказва, че мъжът е бил целият в кръв, и тя влязла в \"Пирогов\", за да намери лекари, които да помогнат. Те обаче заявили, че нямат право да напуснат работното си място и да звънне на телефон 112. \"Бях втрещена от чутото. Не бях първата, която бе потърсила помощ. Друга жена вече звънеше на 112 и викаше линейка, която по-късно дойде\", разказа още Галя Славова. \"В случая хората наистина е трябвало да се обадят на спешния телефон и да изчакат линейката. В момента правила за спешните отделения в България няма. Имаме отменен стандарт по спешна медицина в частта болнична помощ и шест месеца ние нямаме правила за спешните отделения\", обясни д-р Десислава Кателиева от Националната асоциация на работещите в спешната помощ. \"Случаят е показателен за тежкото състояние на системата. Трябва задължително да се приемат правила, по които да се работи\", коментира от своя страна д-р Станимир Хасърджиев от Националната пациентска организация. Тече проверка по случая.", "date": "2017.09.21", "title": "Лекари от \"Пирогов\" не помогнали на блъснат пред болницата"}
{"url": "http://www.dnevnik.bg/sport/2017/09/21/3046002_stoichkov_obiavi_petur_jekov_za_nai-velikiia_bulgarski/", "text": "Христо Стоичков определи Петър Жеков за най-великия футболист в историята на България. Носителят на \"Златната топка\" за 1994 г. направи своя коментар по време на  организирания от него шоумач в Стара Загора. \"От Стара Загора е тръгнал Петър Жеков - най-големият футболист на България за всички времена. Голям голмайстор. Оттук са тръгнали и други големи футболисти като Васил Драголов, Мюмюн Кашмер, Петко Петков и други\", заяви Стоичков преди началото на мача. Жеков играе за \"Берое\" между 1963 и 1968 г., като отбелязва 101 гола в 141 мача. След това преминава в ЦСКА, където пет пъти става шампион, четири пъти печели Купата на България и реализира рекордните за армейския клуб 144 попадения (в 167 мача) в А група. Бившият нападател държи рекорда за най-много голове в елита на българския футбол - 253, и има рекордните шест награди за голмайстор на сезона. Носител на \"Златната обувка\" за 1969 г., \"Сребърната обувка\" за 1970 г. и \"Бронзовата обувка\" за 1973 г. \"Направих този мач в Стара Загора, защото всеки трябва да помни откъде е тръгнал. Всеки голям футболист е тръгнал от някоя точка на България. Аз съм тръгнал, кажи-речи, оттук, защото в Стара Загора бях в казармата\", каза още Стоичков.", "date": "2017.09.21", "title": "Стоичков обяви Петър Жеков за най-великия български футболст"}
{"url": "http://www.dnevnik.bg/bulgaria/2017/09/21/3046007_rumen_radev_pokani_donald_trump_i_maik_pens_na/", "text": "Държавният глава Румен Радев заяви по време на 72-ата сесия на Общото събрание на ООН, че е отправил покана както към президента на САЩ Доналд Тръмп, така и към вицепрезидента Майк Пенс да посетят България. Той подчерта, че графикът и на двамата е много натоварен, но се надява да намерят време за визита в страната, съобщиха от прессекретариата на президента. Радев добави, че по време на приема, даден от Тръмп, е било потвърдено стратегическото партньорство на България със САЩ. Президентът се срещна още и с председателя на Общото събрание на ООН Мирослав Лайчак. Двамата обсъдиха европейската политика към мигрантите и подкрепата на Европейския съюз за решаване на икономическите и социални проблеми. \"Ако продължаваме с политиката на отворени врати, това ще увеличава средствата от бюджетите на държавите членки за осигуряване на програми за интеграция и гарантиране на собствената им сигурност. Колкото и средства да изхарчим, никога няма да си гарантираме стопроцентова сигурност в Европа\", заяви Радев. Той разговаря и с холандския премиер Марк Рюте. Основна тема на срещата им беше провеждането на правосъдната реформа в България и евентуалното присъединяване на страната към Шенгенското пространство. Холандският министър-председател е поискал да се запознае с опита на България за недопускане на опити за външна намеса в изборния процес и вътрешните работи на страната. Румен Радев подчерта, че България очаква в скоро време посещение на холандския външен министър, който да се запознае на място с българския опит. В рамките на работното си посещение в САЩ президентът участва и в Глобалния бизнес форум на Майкъл Блумбърг, с когото размени мнения по политически и финансови въпроси.", "date": "2017.09.21", "title": "Румен Радев покани Доналд Тръмп и Майк Пенс на посещение в България"}
{"url": "http://www.dnevnik.bg/politika/2017/09/21/3046018_parlamentut_zadulji_na_purvo_chetene_durjavnata/", "text": "\"Непрекъснато усъвършенстване на качеството\" е осмият принцип, по който администрацията трябва да работи. Такива законови поправки прие на първо четене парламентът днес. С тях се въвеждат и специални системи за управление на качеството. С други промени в закона за администрацията се разширяват контролните функции на инспекторите по министерствата. Разписано е още, че инспекторатът не извършва проверки и контрол върху финансовата дисциплина в съответното дружество. Поправките бяха приети на първо четене без дебати.", "date": "2017.09.21", "title": "Парламентът задължи на първо четене държавната администрация непрекъснато да усъвършенства качеството на работата"}
{"url": "http://www.dnevnik.bg/sviat/2017/09/21/3046030_makedonskoto_letishte_aleksandur_veliki_moje_da_se/", "text": "Македонският външен министър Никола Димитров в интервю за в. \"Франкфуртер алгемайне цатунг\" критикува остро предишното правителство на премиера Никола Груевски заради провокативните му действия спрямо Атина, пише БТА. Според агенцията наред с това споменава и за вероятността летището в Скопие \"Александър Велики\" да бъде преименувано на \"Майка Тереза\". Публикацията не е достъпна на сайта на авторитетното германско издание, но македонската редакция на \"Дойче веле\" и ФАЦ цитират \"добре информирани източници от Скопие\", според които смяната на името с \"Майка Тереза\" е напълно възможна.  Атина години наред е усещала, че правителството на Груевски е провокирало, когато е назовало летището в Скопие \"Александър Велики\" и е превърнало центъра на столицата в кич. Сега този център прилича на нещо средно между парк за отдих и декор за кинолентата \"Астерикс и гърците\", казва Никола Димитров в интервюто според гръцки електронни издания. \"Култът към античността\" на Груевски не е бил необходим\", тъй като по думите на македонския външен министър \"не са ни нужни стотици паметници, за да се чувстваме горди като македонци. Искаме да превъзмогнем празния национализъм, опиращ се единствено на строежа на паметници или на именуването на пътища, стадиони и летища като това на името на \"Александър Велики\".  Според гръцкото елекронно изданние \"cnn.news\", въпреки че Димитров не пожелал да поясни дали правителството на Зоран Заев е склонно да пристъпи към промяна на името на летището, вестникът преценявал, позовавайки се на добре осведомени източници, че една такава крачка на Скопие не било изключено да бъде предприета след местните избори в страната през октомври. Най-вероятно е летището да бъде преименувано в \"Майка Тереза\", тъй като тя е родена в Скопие.  Посочва се още, че първите мерки за изграждане на доверие между Атина и Скопие вече са предприети и е налице склонност и намерение за сътрудничество между дипломатическите академии на двете страни. А то предвижда размяна на нови дипломати, което Димитров оценил като \"малка, но значима стъпка\".", "date": "2017.09.21", "title": "Македонското летище \"Александър Велики\" може да се преименува на \"Майка Тереза\""}
{"url": "http://www.dnevnik.bg/regioni/2017/09/21/3046033_bedstvenoto_polojenie_v_panagjurishte_e_uduljeno_s/", "text": "Бедственото положение в община Панагюрище, обявено заради постоянните аварии на магистралния водопровод край село Злокучене и липсата на питейна вода, се удължава до 11 ч. на 10 октомври. Първоначално беше обявено, че  бедственото положение ще бъде от 15 до 21 септември , като се очакваше до днес да бъде извършен ремонт на водопровода. Аварийно-възстановителните дейности обаче продължават и това е наложило удължаването на срока. Бедственото положение е в сила за Панагюрище и селата Бъта, Баня, Оборище, Елшица, Левски, Поибрене и Попинци. Във всички населени места са осигурени водоноски и бутилирана минерална вода, съобщиха от общината.", "date": "2017.09.21", "title": "Бедственото положение в Панагюрище е удължено с още 20 дни"}
{"url": "http://www.dnevnik.bg/sviat/2017/09/21/3046034_bez_infrastruktura_i_reklama_rumuniia_pecheli_tri_puti/", "text": "Румъния би могла да има приходи от туризъм в размер на 7-8 милиарда евро годишно, но без инфраструктура и реклама печели три пъти по-малко, пише днес вестник \"Зиарул финанчиар\".  В момента туризмът допринася със само 1.3 процента към брутния вътрешен продукт, съответно с 2.3 милиарда евро годишно, което е най-малък дял в Европа. За сравнение, в България или Унгария делът е 3-4 процента.  \"Голямата разлика между нас и България например представлява начинът, по който беше извършена приватизацията. В България много от хотелите и туристическите структури бяха поети от фирми от Германия, които бързо успяха да направят инвестиции и след това да доведат и чуждестранни туристи. В Румъния по-голямата част от сделките имат зад гърба си местни инвеститори без финансова мощ и без истински познания\", обяснява икономистът Аурелиан Докя.  Държави като Гърция или Италия така са успели да развият туризма си, че той да стане основен стълб на икономиката, пише още изданието.", "date": "2017.09.21", "title": "Без инфраструктура и реклама Румъния печели три пъти по-малко от туризъм"}
{"url": "http://www.dnevnik.bg/razvlechenie/2017/09/21/3046011_limonada_djon_lemun_niama_da_ia_bude_kazva_ioko_ono/", "text": "Лимонада \"Джон Лемън\", от лимон и името на покойния бийтълс? Забавно, но не и за вдовицата на Ленън Йоко Оно, която принуди фирма за газирани напитки да смени името на продуктите си. \"Джон Лемън\" е полска марка лимонада, регистрирана през 2014 г. - две години преди Оно да запази името на съпруга си като търговска марка в Европейския съюз. Художничката обаче смята, че производителите са в нарушение и ги е заплашила с глоби от по 5000 евро на ден и по 500 евро на всяка продадена бутилка. Първоначално поляците спореха, че \"Лемън\" и \"Ленън\" нямат нищо общо. Но все пак лимонадата се рекламира с изображения на певеца, кръглите му очила и фразата \"Let it be\" в различни държави. В резултат на съдебната заплаха тя вече ще се казва \"On Lennon\". Ние сме стартиращи компании и не можем да си позволим съдебна битка срещу някой, който има милиони долари, коментирали са от фирмата Mr Lemonade Alternative Drinks, която разпространява напитката във Великобритания, цитирани от \"Ройтерс\". Всички продукти с настоящата марка трябва да бъдат продадени от фирмата до края на октомври.", "date": "2017.09.21", "title": "Лимонада \"Джон Лемън\"? Няма да я бъде, казва Йоко Оно"}
{"url": "http://www.dnevnik.bg/sport/2017/09/21/3046066_raziareniiat_bik_djak_lamota_pochina_na_95_godini/", "text": "Легендарният американски боксьор Джак Ламота почина на 95-годишна възраст, съобщи семейството му. Той е издъхнал на 19 септември в старчески дом във Флорида след усложнения на пневмония. Ламота дебютира в професионалния бокс още на 19 години и изиграва 106 мача, в които записва 83 победи, четири равенства и 19 загуби. През 1949 г. той става световен шампион в средна категория след победа над французина Марсел Сердан. Американецът притежава пояса до 1951 г., когато го губи от великия Шугар Рей Робинсън в един от най-паметните двубои в историята на бокса. Това е шестият и последен мач от легендарното им съперничество, а Робинсън печели с технически нокаут в 13-ия рунд. Въпреки че печели пет от срещите помежду им, Робинсън така и не успява да нокаутира Ламота.  Стилът на Ламота не се характеризира с мощни удари и само 30 от неговите победи идат след нокаут. Той обаче притежава изключителна издръжливост и способност да понася множество удари, преди да изтощи и надиграе своите опоненти. Според мнозина специалисти американецът притежава една от най-здравите брадички в историята на бокса.  Ламота е член на международната боксова зала на славата. През 2014 г. списание Ring Magazine го поставя на 52-о място в класацията на 80-те най-добри боксьори в последните 80 години. След края на кариерата си той се изявява като комик. Ламота добива световна популярност благодарение на класиката на Мартин Скорсезе \"Разяреният бик\". Биографичната лента от 1980 г., разказваща за турболентния живот на американския боксьор на и извън ринга, е определяна за един от най-великите спортни филми. Изпълнението на Робърт де Ниро в главната роля е удостоено с \"Оскар\" и \"Златен глобус\".", "date": "2017.09.21", "title": "\"Разяреният бик\" Джак Ламота почина на 95 години"}
{"url": "http://www.dnevnik.bg/bulgaria/2017/09/21/3046072_stolichnata_policiia_zadurja_15-godishno_momche_s_nad/", "text": "Полицията в София е задържала 15-годишно момче, което има над 40 регистрации за кражби. Младежът е извършвал престъпленията в различни квартали на столицата, съобщава БНР. От полицията уточниха, че момчето се казва Траян Янков. Преди няколко дни той е бил заснет от охранителни камери в къща в кв. \"Овча купел\" при извършването на обир. По данни на столичната полиция младежът е действал основно в района на кварталите Княжево, \"Овча купел\" и Горна баня.", "date": "2017.09.21", "title": "Столичната полиция задържа 15-годишно момче с над 40 регистрации за кражби"}
{"url": "http://www.dnevnik.bg/photos/2017/09/21/3046009_fotogaleriia_ibrahim_ot_gaza_koito_iska_da_stane_velik/", "text": "Ибрахим Гунайм (Ibrahim Ghunaim), или ЕмСи Газа, както му харесва да бъде наричан, създава своя специфична рап музика в палестинския анклав Газа. Управлявана от ислямистката групировка Хамас, Газа е разтърсена от постоянни вътрешни конфликти и е основна арена на три войни с Израел през последното десетилетие.", "date": "2017.09.21", "title": "Фотогалерия: Ибрахим от Газа, който иска да стане велик рапър"}
{"url": "http://www.dnevnik.bg/biznes/2017/09/21/3046077_deputatite_vuvejdat_unificirano_harchene_na_parite_ot/", "text": "Парламентът прие на първо четене промени в Закона за управление на средствата от Европейските структурни и инвестиционни фондове, внесени от депутатите от ГЕРБ Ивелина Василева, Менда Стоянова и Диана Йорданова. Гласуваха 171 депутати, от които 110 бяха \"за\", 6 - \"против\", а 55 се въздържаха, съобщи БТА. Характерът на измененията е правно-технически и цели прецизиране на текстове и процедури, обясни в пленарната зала Ивелина Василева. В доклада на комисията по бюджет и финанси се посочва, че практиката по прилагане на закона е показала, че има нужда от промени с цел отстраняване на риска от разнопосочен подход в отделни процеси при управлението на средства от европейските фондове. С промените се въвежда унифициран подход, при който правилата, по които се управляват средствата от еврофондовете, да бъдат приложими и към втория компонент от публичния принос - националното съфинансиране. Прецизирани са текстове, свързани с финансовото управление и контрол, като се гарантира постигането на по-добра финансова дисциплина и максимална защита на публичния принос чрез регламентиране на изплащането на безвъзмездната финансова помощ, съответно в случаите, при които е налице съмнение за нередност, и в случаите, при които се извършва финансова корекция при вече установена нередност. С промените се дава възможност на управляващите органи сами да определят срока, в който бенефициентите трябва да представят съответните доказателства при предоставянето на безвъзмездната финансова помощ. В сегашната редакция на закона този срок е фиксиран на 10 дни. Във връзка с това предложението охранява и интереса на бенефициента. Според вносителите практиката на управляващите органи е показала, че често са налице обективни причини, поради които бенефициентът не е в състояние да осигури необходимите документи в 10-дневен срок. Това обстоятелство може да бъде причина за отказ на безвъзмездната финансова помощ на това формално основание. Друга промяна е свързана с определяне на отделен размер на съдебна такса при оспорване на решението за прекратяване на производството по предоставяне на безвъзмездна финансова помощ на етап административно съответствие и допустимост. От БСП заявиха, че ще се въздържат при гласуването на промените, тъй като имало спорни текстове и разминавания. От левицата възразиха срещу замяната на 10-дневния срок с \"разумен\". Тодор Байчев заяви, че \"разумен срок\" е субективно понятие. Няма състезание, при което правилата да не са известни предварително, коментира той. Има богата практика в българското и европейското законодателство по отношение на прилагането на \"разумен срок\", който е в зависимост от обстоятелствата, посочи Димитър Лазаров от ГЕРБ. Ивелина Василева от ГЕРБ допълни, че промяната в определението за срока е в полза на бенефициентите и не означавал произвол на управляващия орган.", "date": "2017.09.21", "title": "Депутатите въвеждат унифицирано харчене на парите от ЕС"}
{"url": "http://www.dnevnik.bg/bulgaria/2017/09/21/3046090_do_20_noemvri_zaedno_v_chas_nabira_novi_uchiteli/", "text": "Заедно в час започва новата си кампания за подбор на участници за двегодишната си програма. Желаещите могат да кандидатстват до 20 ноември, като попълнят онлайн формуляр на уебсайта на организацията – www.zaednovchas.bg , съобщиха от там. Одобрените кандидати ще започнат работа в училище през септември 2018 г., а преди това ще преминат интензивна лятна подготовка в рамките на седем седмици. За осма поредна година фондация \"Заедно в час\" ще подбере и обучи участници по програмата си, които да преподават минимум две години в училища партньори на организацията в някой от следните региони - Велико Търново, Враца, Ловеч, Монтана, Пазарджик, Перник, Плевен, Пловдив, Разград, София град, София област и Стара Загора. Участниците ще преминат през професионално обучение, което ще им помогне да развият необходимите умения както за работа в класната стая, така и за продължаване на кариерното си развитие след програмата в посоки като социално предприемачество, проекти на регионално ниво, образователно лидерство и образователни политики. За кандидатстване не е нужен предишен преподавателски опит, нито предварително придобита професионална квалификация \"учител\". Необходима е завършена бакалавърска степен (до 15 септември 2018 г.) и нагласа, че всяко дете може да успее и заслужава равен достъп до качествено образование. Участниците, които предварително нямат квалификация \"учител\", ще преминат специализирано обучение в университет партньор на организацията и ще придобият правоспособност за преподаване при завършване на програмата. По време на двете години преподаване участниците получават от \"Заедно в час\" месечен финансов стимул като допълнение към заплатата от училище. Организацията е създадена по инициатива и с финансовата подкрепа на фондация \"Америка за България\" и е част от глобалната мрежа за равен достъп до качествено образование Teach For All. Кандидатури за участие в програмата се приемат до 20 ноември 2017 г. на сайта на организацията -  www.zaednovchas.bg .", "date": "2017.09.21", "title": "До 20 ноември \"Заедно в час\" набира нови учители"}
{"url": "http://www.dnevnik.bg/sviat/2017/09/21/3046060_katalunci_protestiraha_ciala_nosht_v_barselona/", "text": "Напрежението в най-големия каталунски град Барселона продължи през цялата нощ, след като испанската полиция обискира над 20 часа икономическия департамент на каталунските власти, а някои демонстранти останаха пред сградата до сутринта. \"Очевидно е, че няма да може да се гласува както винаги... държавата (Испания) промени правилата на играта\", призна вицепремиерът на Каталуня Ориол Джункерас, чиято \"дясна ръка\" Жозеп Мария Жове беше сред задържаните при акция на испанската полиция. Испанските медии съобщават, че каталунската полиция придружила служителите на реда, излизащи от сградата, и отправила предупредителни изстрели срещу някои от протестиращите, опитали да попречат на полицаите. Те трябвало да стигнат до няколко полицейски коли, които на снимки, разпространени от световните агенции, изглеждат изпочупени. Напрежението се разрасна вчера, след като хиляди хора, подкрепящи спорния референдум за отцепването на Каталуня от Испания на 1 октомври, излязоха вчера на протест по улиците на Барселона на фона на засилващите се правителствени репресии срещу вота за независимост. Недоволството им беше причинено от  арестите, направени от испанската полиция  на представители на каталунските власти.  Това са първите арести на каталунски официални лица, откакто през 2011 г. започна кампанията за организиране на гласуване за независимост, отбелязва \"Асошиейтед прес\", цитирана от БТА. Регионалните власти казаха, че няма да изпълнят заповедта на Конституционния съд да преустановят организацията на допитването на 1 октомври, докато съдиите правят оценка дали то не противоречи на конституцията. \"Знаете, че не може да се случи\" Министър-председателят на Испания Мариано Рахой призова в телевизионно обръщение ръководителите на регионалното правителство \"да се откажат веднъж завинаги от тази ескалация на радикализъм и неподчинение\", предаде \"Франс прес\". \"Още има време да се избегнат по-лоши неща\", каза Рахой, след като 14 представители на регионалното каталунско правителство бяха арестувани и това доведе до улични демонстрации срещу испанското правителство и полиция.  \"Всяко незаконно действие ще получи твърд и съизмерим отговор\", каза още Рахой в изявление, излъчено по испанската обществена телевизия RTVE. \"Откажете се от намеренията си - знаете, че този референдум не може да се случи. Никога не е бил законен, нито легитимен, а сега повече от всякога е само една химера.\" По време на обръщението хиляди все още протестираха в центъра на Барселона срещу арестите на хора от регионалното правителство. \"Окупационните сили вън!\", скандираха някои протестиращи. \"Ще гласуваме, за да сме свободни\", се четеше на някои плакати. Имаше сцени на напрежение и сблъсъци между силите на реда и демонстранти, съобщи журналист от АФП от мястото на събитието. Арести, конфискация, забранени сметки Говорител на испанското министерство на вътрешните работи потвърди, че са извършени 14 ареста главно на високопоставени кадри на правителството на Каталуня. Испанското вътрешно министерство не каза кои са арестуваните, но каталунското регионално правителство потвърди, че сред тях са Жозеп Мария Жове, генерален секретар по икономическите въпроси, и Луис Салвадо, секретар по данъчните въпроси. Каталунският премиер Карлес Пудждемон заклейми действията на полицията като \"незаконни\" и обвини националното правителство в \"тоталитарно\" поведение. Министърът на финансите замрази сметките на каталунската изпълнителна власт и реши да се заеме пряко с управлението на финансите на Каталуня, с което драстично ограничи финансовата автономия на областта. Полицията също така иззе  10 милиона бюлетини , отпечатани за вота. Футболният клуб \"Барселона\" също не остана безучастен и се намеси в дебата с изявление, че \"осъжда всяко действие, което може да попречи на хората да упражняват (демократичните си) права\". Влиятелният каталунски вестник \"Вангуардия\", който месеци наред сдържано подкрепяше допитването, в уводна статия призова за \"спокойствие\" и предупреди, че е време управляващите и в Мадрид, и в Барселона да преосмислят грешките си - каталунските власти надцениха възможностите си, тъй като на последните избори за местно правителство очевидно нямаше достатъчно подкрепа за сепаратистките партии, а испанските подцениха разломите в каталунското общество. Без да призовава в прав текст за отмяна на референдума, вестникът написа: \"Логистиката на референдума на практика е съсипана, но щетите върху гражданското общество са огромни. Нашето задължение е да предотвратим това. Внимавайте с краткосрочното мислене!\" Каталуня разполага с широки правомощия за самоуправление, но ключови сектори като инфраструктурата и данъците са в ръцете на централните власти. Огромна част от нейното 7.5-милионно население подкрепя произвеждането на референдум, като приблизително половината от него иска независимост, а другата половина предпочита Каталуния да остане част от Испания, отбеляза АП. ", "date": "2017.09.21", "title": "Каталунци протестираха цяла нощ в Барселона, испанският премиер поиска отмяна на референдума"}
{"url": "http://www.dnevnik.bg/sport/2017/09/21/3046084_georgi_ivanov-gonzo_napusna_cherno_more/", "text": "Георги Иванов-Гонзо вече не е старши треньор на \"Черно море\". 41-годишният специалист е подал оставка веднага след  загубата от \"Монтана\" в първия кръг за Купата на България . Днес ръководството на варненския клуб съобщи чрез официалния си сайт, че е приело оставката на Иванов. Двете страни ще разтрогнат договора си по взаимно съгласие, а заедно със старши треньора си тръгва и неговият помощник Ивайло Петров. \"Специалистът пое вината за загубата от \"Монтана\" и като цяло за поредицата от слаби резултати на тима в последните няколко срещи от първенството\", се казва в изявлението на \"Черно море\". Друг от асистентите в досегашния щаб на Иванов - Емануил Луканов, ще води отбора в предстоящия мач с \"Етър\" от Първа лига. Двубоят срещу тима от Велико Търново е в събота от 20.00 часа на стадион \"Тича\". \"Черно море\" започна много силно сезона и беше начело в класирането след първите шест кръга, в които записа четири победи и две равенства. След това обаче варненци влязоха в серия от четири последователни загуби във всички турнири. Отпадането за Купата на България от заемащия десетото място във Втора лига \"Монтана\" последва шампионатните загуби от ЦСКА (0:1), \"Берое\" (0:2) и \"Септември\" (София) (1:4). Иванов пое \"Черно море\" през лятото на 2016 г., след като напусна поста спортен директор в \"Левски\". Под ръководство на бившия нападател варненци записаха 19 победи и 19 загуби в 48 мача. Това беше втори период за Иванов като старши треньор на \"Черно море\". Първият беше между декември 2012 и май 2014 г., като в него \"моряците\" постигнаха 20 победи, 19 загуби и 18 равенства. Раздялата на \"Черно море\" с Иванов е четвъртата треньорска промяна от началото на сезона в Първа лига. През август \"Левски\"  освободи Николай Митов и назначи Делио Роси , \"Лудогорец\" смени  Георги Дерменджиев с Димитър Димитов-Херо , а \"Септември\" бързо осигури нова работа на Митов, след като  уволни Димитър Васев.", "date": "2017.09.21", "title": "Георги Иванов-Гонзо напусна \"Черно море\""}
{"url": "http://www.dnevnik.bg/bulgaria/2017/09/21/3046062_parlamentut_odobri_na_purvo_chetene_sankcii_ot_500_do/", "text": "Парламентът одобри на първо четене днес въвеждането на санкции от 500 до 3000 лева за навлизане на тежки камиони след пътен знак, забраняващ това. Размерът на глобите бе определен с промени в закона за МВР, които изменят Закона за движението по пътищата. В момента глобата за навлизане след пътен знак, забраняващ навлизането на моторно превозно средство с размери, маса или натоварване на ос над означените, е 30 лева. Размерът на санкциите за паркиране на спирки остава 50 лева, тъй като с приетите поправки се заличава законов текст, според който могат да бъдат от 20 до 150 лева. Това са поредните санкции за нарушения по пътищата, които парламентът одобрява в последните дни. Миналата седмица депутатите въведоха  санкция от 1000 лева и отнемане за три месеца на книжката за шофиране в аварийната лента на магистрала . С друга промяна в Закона за МВР, която бе одобрена на първо четене днес, се  разширяват и правомощията на граничните полицаи . Те вече ще могат да изпълняват \"функционалните си задължения по извършване на оперативно-издирвателна дейност и разследване на престъпления на територията на цялата страна\".", "date": "2017.09.21", "title": "Парламентът одобри на първо четене санкции от 500 до 3000 лева за навлизане на тежки камиони на забранени места"}
{"url": "http://www.dnevnik.bg/zelen/2017/09/21/3046093_ribarski_sdrujeniia_protestirat_v_centura_na_krichim/", "text": "Рибарски сдружения протестират в момента в центъра на град Кричим срещу пресушаването на река Въча, което те определят като \"умишлено убийство на реката\". За протеста, който се провежда в момента, съобщи клуб \"Балканка\". Коритото на реката е почти сухо след решение на кмета на града Атанас Калчев реката да се пресушава между 8.30 и 17.30 часа всеки ден от 18 до 22 септември, а графикът за работата на ВЕЦ-а за периода е променен. В разговор с \"Дневник\" кметът обясни, че действията му са съгласувани с МОСВ, откъдето има разрешение за промяната на графика от заместник-министъра по водите. В отговор от екоминистерството по случая това се потвърждава. По информация на протестиращите за \"Дневник\" днес ВЕЦ е пуснал повече вода по нареждане на МОСВ. Река Въча – в частта си след регулацията на града и вливането й в река Марица, е част от защитена зона \"Река Въча - Тракия\". Там се опазват местообитания на маришката мряна, европейската горчивка и бисерната мида. Действията, предприети от кмета, са опасни за защитени видове риба. Според Калчев това, че водата се спира за няколко часа, няма да засегне рибата, а пресушаването се налагало, за да може да влезе техника да изчисти дървета и храсти. Кметът обясни, ще намеренията на общината са да зариби реката отново на пролет. От РИОСВ - Пловдив, за \"Дневник\" съобщиха, че днес – три дни след разпореждането на кмета, ще направят проверка дали пресушаването създава проблем за екоститемата. От там наблегнаха на факта, че промяната на графика на ВЕЦ е от компетентността на Басейнова дирекция, а дали пресушаването на реката за пет дни създава проблем за живота в нея не може да се установи веднага. Според протестиращите чистенето на реката може да се извърши, без тя да бъде пресушавана. Те дават за пример почистване от 2004 г. на коритото на река Марица в Пловдив, без Марица да бъде пресушена. \"Убийството на река Въча се изразява в пълното пресушаване на коритото в гр. Кричим и надолу по течението. То е извършено от кмета на Кричим в съучастие с НЕК ЕАД, с изричното съгласие на МОСВ. Едновременно с това е унищожена и защитена зона по \"Натура 2000\" - \"Река Въча - Тракия\", по директивата за местообитанията на ЕС, която се обитаваше от защитени и приоритетни видове за опазване в реката\", подчертават протестиращите. По думите им вследствие на пресушаването тонове умряла риба е останала по сухите камъни, което предизвика пиршества в махалите по поречието. Освен умрялата риба е била събрана и малкото оцеляла риба в локвите по реката. Според рибарските сдружения почистването не е било наложително, а с него кметът на Кричим ще изхарчи пари за фиктивно чистене, които ще си раздели с наетата фирма, а НЕК ще ремонтира съоръженията си, докато няма вода. Според кмета Калчев почистването е негово законово задължение, което не може да не изпълни. Действията на кмета са съгласувани с басейнова дирекция \"Източнобеломорски район - Пловдив\" и МОСВ. Рибарските сдружения определят тези действия като \"престъпление, извършено със съгласието на тези учреждения\". Риболовците в неделя са предупредили всички отговорни институции, че реката ще бъде пресушена . Протестиращите цитират закона за водите, че осигуряването на водните количества за оводняване на коритата на реките се осигурява приоритетно, независимо какво се върши в коритото или по бреговете на реката, тя трябва да тече. Проверка на място не е установила проблем От отговор на МОСВ на запитване по случая от \"Дневник\" става ясно, че още в първия ден на пресушаването - 18 септември 2017 г. е извършена проверка на място от експерти от Басейнова дирекция \"Източнобеломорски район\". Експертите са констатирали, че по време на спирането на работата на ВЕЦ \"Въча 1\", ВЕЦ \"Въча 2\" и ВЕЦ \"Кричим\" в коритото на река Въча в града се извършва почистване за осигуряване на проводимост около мост над реката, като се отстраняват храсти и друга растителност. \"В коритото на реката протичат водни количества, които се формират от Чуринско дере, което се влива след яз. Кричим и от промивния тунел на ВЕЦ \"Въча 2\", през който се пропускат по 0,2 м3/сек\", посочват от дирекцията. По време на извършване на почистването експерти от Басейнова дирекция \"Източнобеломорски район\" ще продължат да извършват проверки на място, уверяват от МОСВ. Съгласно получените данни от НЕК ЕАД, средният разход от язовир \"Кричим\" за последните две денонощия е между 8,971м3/сек и 11,22м3/сек, което показва, че след 18 часа ВЕЦ-овете работят и коритото на река Въча се оводнява през по голямата част от денонощието,посочват още от басейнова дирекция.", "date": "2017.09.21", "title": "Рибарски сдружения протестират в центъра на Кричим срещу пресушената река Въча"}
{"url": "http://www.dnevnik.bg/biznes/2017/09/21/3046085_ebvr_shte_podpomaga_namaliavaneto_na_loshite_zaemi_v/", "text": "Европейската банка за възстановяване и развитие (ЕБВР) ще работи в България за намаляване дела на необслужваните заеми, които пречат на банковия сектор и са спънка пред икономиката заради намаления достъп до заеми. Това съобщават от институцията. От дълго време необслужваните заеми се смятат за пречка пред съживяването на кредитните пазари. Дори когато са напълно провизирани, те отнемат от времето на банковите мениджъри и тези на фирмите и оскъпяват другите заеми, коментира управляващият директор в банката Ник Тесейман. \"ЕБВР, заедно с МВФ, Световната банка и ЕК, е готова да помага на банките, на регулатора и на другите органи да се намерят конкретни решения\", посочва той, цитиран от пресцентъра си. От институцията цитират данни, според които необслужваните заеми от 14.8% през март 2015 г. са спаднали до 12.4% две години по-късно. Според банката повече инвестиции в икономиката могат да доведат до допълнително свиване на дела на тези кредити, които според тях са спаднали благодарение на усилията на централната банка. Откакто ЕБВР работи с България, тя е инвестирала 3.6 млрд. евро в икономиката на страната, като през 2016 г. са вложени най-много средства в рамките на година - 620 млн. евро. През тази година се очаква инвестициите от страна на ЕБВР да бъдат около 200 млн. евро.", "date": "2017.09.21", "title": "ЕБВР ще подпомага намаляването на лошите заеми в България"}
{"url": "http://www.dnevnik.bg/sviat/2017/09/21/3046122_sasht_se_obiaviha_sreshtu_referenduma_v_irakski/", "text": "Съединените щати се присъединиха към държавите, призоваващи властите в Иракски Кюрдистан да се откажат от планирания за 25 септември референдум за независимост. Говорителят на Държавния департамент Хедър Науърт обяви, че САЩ \"твърдо се противопоставят на референдума за независимост на регионалното правителство на Иракски Кюрдистан\" и вместо това призовава за преговори с правителството в Багдад. Правителството в Ербил настоява, че референдумът няма да има обвързващ характер и няма незабавно да доведе до отцепване, а ще е само първа крачка, което би трябвало да даде насоки за бъдещия диалог с Багдад. По-рано  Саудитска Арабия  обяви, че се надява вотът да не се случи, защото ще е рискован за Ирак и региона. Рияд \"се надява, че президентът (Масуд) Барзани ще е достатъчно мъдър, за да не проведе референдума\", се казва в съобщение на саудитското външно министерство, според което подобна стъпка би могла да доведе до нестабилност за Ирак. Турция  заплаши, че ще наложи санкции на Ербил, а дни по-рано започна учения на границата с кюрдския автономен регион. \"Санкциите няма да са обикновени,\" каза президентът Реджеп Тайип Ердоган, цитиран от Анадолската агенция, без да навлезе в подробности. Турската армия започна и символични учения до границата с Иракси Кюрдистан. Дни по-рано Иран предупреди, че смята да затвори границата с Ирак, ако допитването се състои. Срещу референдума се противопостави и генералният секретар на ООН  Антониу Гутериш , който каза, че провеждането му в планирания момент би отклонило вниманието от борбата срещу \"Ислямска държава\". Парламентът и правителството в Багдад също смятат референдума за незаконен и настояват да се отмени. В петък премиерът Хайдер ал Абади обяви, че започва операция за отвоювяна от \"Ислямска държава\" на град Хауиджа, разположен недалеч от богатия на петрол и оспорван между Багдад и Ербил  Киркук . Барзани  твърди , че единствената възможност за отмяна на референдума е да се обяви начало на преговори за независимост.", "date": "2017.09.21", "title": "САЩ се обявиха срещу референдума в Иракски Кюрдистан, Турция заплаши със санкции"}
{"url": "http://www.dnevnik.bg/bulgaria/2017/09/21/3046128_lozan_panov_razkritikuva_lipsata_na_debat_pri_izbora/", "text": "Председателят на Върховния касационен съд (ВКС) Лозан Панов критикува начина, по който вчера Народното събрание избра 11-те представители в съдебния съвет - без дебат за професионалните и нравствени качества. Панов, който ще работи с новия състав на съвета от трети октомври, коментира изборът преди предпоследното заседание на настоящия ВСС. Вчера парламентът спази предварителната договорка и избра 11 членове за кадровия орган на Темида. В следващия състав влязоха спорни кандидатури като съдия Стефан Грозев и съдия Боян Магдалинчев. \"Парламентът не изневери на съществуващата до този момент практика. Реално нямаше основен дебат за професионалните и етични качества на кандидатите. Процедурата протече формално и практиката до момента в парламента се възпроизведе. Важен е начинът, по който те бяха избрани - без задаване на въпроси, без конкретика около най-важния и стойностен за цялата съдебна система въпрос, а именно - за професионалните качества на кандидатите\", коментира председателят на ВКС, цитиран от сайта \"Дефакто\". Панов не коментира какво би се случило, ако президентът Румен Радев върне указа за назначаване на Георги Чолаков за председател на Върховния административен съд, каквито индикации има. Панов отказа да даде своето становище и по темата - дали ако указът се върне в съвета трябва да започне нова процедура или да има само прегласуване. Панов припомни думите си от дебата при избора на Чолаков, че това е бил избор на тишината.", "date": "2017.09.21", "title": "Лозан Панов разкритикува липсата на дебат при избора на съдебния съвет от парламента"}
{"url": "http://www.dnevnik.bg/sviat/2017/09/21/3046149_prokurorut_za_ruskoto_razsledvane_v_sasht_iska_dostup/", "text": "Екипът на специалния прокурор по разследването за руска намеса в изборите на САЩ Робърт Мълър е поискал достъп до документи на Белия дом за времето, откакто Доналд Тръмп встъпи в длъжност като президент на САЩ. Това съобщават \"Ню Йорк таймс\" и \"Вашингтон пост\", според които документите са свързани с уволняването на директора на Федералното бюро за разследване ФБР Джеймс Коми и срещата на сина му с руската адвокатка  Наталия Веселницкая . Съществуват обаче още 11 \"области на интерес\" на специалния прокурор, за които Белият дом би могъл да съдейства, пишат изданията. Според тях сред документите са и материали, свързани с отстраняването на Майкъл Флин като съветник за националната сигурност заради премълчани срещи с бившия руски посланик  Сергей Кисляк . Възможен обект на интерес са и документи за срещата между Тръмп, Кисляк и руския външен министър Сергей Лавров в Овалния кабинет по-рано тази година.", "date": "2017.09.21", "title": "Прокурорът за \"руското разследване\" в САЩ иска достъп до документи на Белия дом за Тръмп"}
{"url": "http://www.dnevnik.bg/bulgaria/2017/09/21/3046136_sonia_naidenova_i_kalin_kalpakchiev_se_otkazaha_ot/", "text": "Двама членове на Висшия съдебен съвет (ВСС) се отказаха от финансовите бонуси, които мнозинството на съвета гласува с дописване на закона. Това се случва броени дни преди изтичането на мандата на действащия съвет, информира defakto.bg. Освен депозирания си отказ, двамата настояват въпросът да бъде обсъден. Става въпрос за привилегията, според която членовете на съвета имат право да получат обезщетения при напускане на мандатния си пост, макар това в закона да е предвидено за магистратите при напускане на съдебната система, а не на ВСС. В средата на март съдебният съвет сам разтълкува текст от Закона за съдебната власт (ЗСВ), според който при освобождаване от длъжност магистрат с повече от 10 години стаж има право на еднократно парично обезщетение в размер на толкова брутни месечни възнаграждения, колкото прослужени години има в органите на съдебната власт, но не повече от 20. Това се отнася и за магистратите, които излизат от съдебната система с избирането им за членове на ВСС. Нормата в ЗСВ обаче ясно казва кой има право на това обезщетение - съдия, прокурор или следовател, а не член на ВСС или инспектор, след приключване на мандата им. Нормата не е и сред изрично изброените в закона, който изчерпателно посочва кои от правата, които имат магистратите, се дават и на членовете на ВСС. Тълкуването на ВСС, че и членовете на съвета имат право на обезщетение след края на мандата им, - Васил Петров, Незабравка Стоева и Юлиана Колева. То е в полза и на онези членове на ВСС, които идват от системата, но не са си получили компенсацията или не са получили цялата си компенсация при избора им за ВСС, тъй като ще им е по-изгодно сумата до 20 заплати да бъде изчислена в края на мандата на ВСС въз основа на възнаграждението им като съдебни кадровици. Повече четете  тук . Решението на съдебния съвет бе взето в деня на лекцията на румънския антикорупционен прокурор Лаура Кьовеши в Съдебната палата по покана на председателя на Върховния касационен съд (ВКС) Лозан Панов. Присъстващите на лекцията представители на т.нар. \"малцинство\" в съвета още тогава предупредиха, че решението на ВСС е нищожно. Соня Найденова поиска от прокуратурата да оспори пред ВАС въпросното решение. Защото членовете на Висшия съдебен съвет, като част от колективния орган, нямат това право. Очаквано, тя не постигна успех. \"Дневник\" изпрати въпрос до ВСС за това, които членове ще се възползват от кариерния бонус и кои няма.", "date": "2017.09.21", "title": "Соня Найденова и Калин Калпакчиев се отказаха от паричните бонуси, гласувани от съвета"}
{"url": "http://www.dnevnik.bg/bulgaria/2017/09/21/3045904_srokovete_po_izpulnitelnite_dela_niama_da_tekat_po/", "text": "Промени в Гражданско-процесуалния кодекс (ГПК) скараха в правната комисия в четвъртък частните съдебни изпълнители, адвокатите и националния омбудсман Мая Манолова. На седем часово заседание на второ четене беше разгледан общ законопроект, в който са включени трите варианта, изготвени от БСП, ГЕРБ, Обединени патриоти и \"Воля\". Вчера депутатите обаче гласуваха само пет от всички 76 параграфа, тъй като трудно постигат консенсус по текстовете. Промените касаят изпълнителното производство, а тяхното обсъждане ще продължи на следващите заседания на комисията.  Преди дни Камарата на частните съдебни изпълнители обяви , че ще има връщане на мутренските времена и ще се ликвидира съдебното изпълнение при приемане на идеите на БСП. От левицата сами посочиха, че това са предложения на омбудсмана Мая Манолова. Една от конфликтните точки беше спор за таксите за съдебни изпълнители. Омбудсманът Мая Манолова иска намаляването им при малките вземания. Представителите на Висшия адвокатски съвет обаче обясняват, че има минимум, под който не може да се падне и трябва да се намери компромис между социалната справедливост и това те да не работят на загуба. Освен това според тях предлаганите идеи, които би трябвало да са в защита на длъжниците за малки суми, ще увредят именно тях Досега бе прието на второ четене в комисия това, че сроковете по делата няма да текат за страните по време на съдебната ваканция и на официални празници. Депутатите подчертаха, че мораториумът важи само за страните, а не и за съда. Съдия Валентин Бойкинов от Софийския градски съд изрази някои принципни резерви към промяната, като посочи, че тя може да доведе до нарушаване на правото за разглеждане на делата в разумен срок. Членът на Висшия адвокатски съвет Валя Гигова подкрепи промяната и заяви: По нейно настояване беше записано, че мораториумът няма да важи за осемте групи дела, чието разглеждане съдебният закон регламентира, че продължава и през ваканцията, като тези за издръжка, за обезпечаване на искове и доказателства, за защита от домашно насилие, бързи производства и несъстоятелност. Друга голяма промяна, която правната комисия прие, е свързана с призоваването и възможността уведомленията по делото да бъдат залепвани на входната врата, ако ответникът не може да бъде намерен на адреса. Според приетото от народните представители късно снощи ал. 1 на чл. 47 от ГПК придоби следната редакция: \"Когато ответникът не може да бъде намерен   на посочения по делото адрес и не се намери лице, което е съгласно да получи съобщението, връчителят залепва уведомление на вратата или на пощенската кутия, а когато до тях не е осигурен достъп - на входната врата или на видно място около нея. Когато има достъп до пощенската кутия, връчителят пуска уведомление и в нея.  \" Спорове предизвика последното изречение, тъй като Крум Зарков от БСП изрази опасения, че установяването на факта, че ответникът не живее на адреса, ще забави производството. Председателят на комисията Данаил Кирилов обясни, че работната група по изработване на предложенията е търсила как в максимална степен да се удостовери добросъвестността на призовкаря при тези три посещения, както и че длъжникът наистина не живее на адреса. \"Как можем да сме сигурни, че призовкарят не е търсил кой да е съсед, а е положил достатъчно усилия и информацията му е от източник, който може да му даде достоверни данни\", коментира Кирилов и посочи, че в етажната собственост такъв източник може да е домоуправителят, а в малките населени места - кметът. Дискусия породи и разликата между неприсъствен и неработен ден, като Христиан Митев (Обединени патриоти) даде пример с деня на будителите, който е работен, но неприсъствен за училищата. Т.е. неприсъствен е по-широката хипотеза от неработен. Друго изменение е въведеното задължение на съда служебно да проверява адресната регистрация на ответника, заедно с \"местоработата, местослуженето или мястото за осъществяване на стопанска дейност\" и да разпорежда връчването на книжата на тези адреси. Най-голяма дискусия се разрази, когато започна обсъждането на текстовете, свързани с таксите в изпълнителния процес. Въпреки приканванията на председателя Данаил Кирилов за систематично обсъждане, то скачаше от норма на норма. Така на финала правната комисия постигна консенсус само по един текст. \"Оправихме големите дългове, а с малките какво правим?\", попита Манолова. Данаил Кирилов ѝ обясни, че за тях са предвидени други разпоредби. Така например независимо един от друг Георги Свиленски от БСП и Йорданка Фикирлийска от ГЕРБ предлагат да се запише, че сборът от таксите по изпълнението, събирани от частния съдебен изпълнител за сметка на длъжника, не могат да надвишават 150 лева за задължения до 1000 лева. Двамата депутати предлагат и разходите за адвокат в изпълнителното производство, които са за сметка на длъжника, да не могат да надвишават 150 лева за задължения до 1000 лева. Това предизвика острата реакция от страна на Висшия адвокатски съвет, чийто председател Ралица Негенцова и член Валя Гигова подробно разясниха какви проблеми ще доведе подобна промяна. \"Ако един човек е осъдил съседа си, който е причинил вреди в имота му с наводнение и го е принудил да направи разноски за ремонт, които не му е платил доброволно, като го е мотал години наред, няма да може да си събере направените разноски за адвокат, които са в минимален размер от 200 лв. до 350 лв., защото отговорността на неизправния и недобросъвестен съсед ще е ограничена до 150 лв.\", илюстрира с пример адвокат Гигова. Тя подчерта, че това е несправедливо и ще увреди хората, които имат малки вземания, а същевременно ще стимулира длъжниците да не плащат. Адвокат Гигова изтъкна, че нормата не е проблем на адвокатите, които ще си получават хонорара от клиента си - взискател, а в ущърб на гражданите. По предложение на съдия Борислав Белазелков от ВКС, който предупреди, че подобен текст в ГПК ще противоречи на Конституцията, представителите на адвокатурата и омбудсмана решиха да обмислят други варианти, с които да се намалят разноските в изпълнителното производство. То трябва да бъде представено на някои от следващите заседания на комисията", "date": "2017.09.21", "title": "Сроковете по изпълнителните дела няма да текат по време на ваканция и официални празници"}
{"url": "http://www.dnevnik.bg/citat_na_deniia/2017/09/21/3046162_citat_na_denia_bulgarinut_svejda_glava_na_dve_mesta_-/", "text": "Това заяви премиерът Бойко Борисов на пресконференция в Министерския съвет, на която бяха представена програмата за инвестициите за подобряването на образователната инфраструктура в страната, съобщава \"Фокус\". По думите му сега се прави нещо голямо за образователната инфраструктура, което в следващите години ще се отрази на икономическия растеж и развитието на държавата. Той добави, че правителството полага големи усилия да ремонтира училища, детски градини, църкви и манастири. \"Такива пари никога не са давани и няма да се дават\", каза още Борисов и уточни, че  624 млн. лв. ще отидат за подобряване на образователната инфраструктура.", "date": "2017.09.21", "title": "Цитат на деня: Българинът свежда глава на две места - в църквата и училището"}
{"url": "http://www.dnevnik.bg/kultura/2017/09/21/3046092_vakanciite_na_daniela_oleg_liahova_v_galeriia_kredo/", "text": "Рисунки, живопис и една авторска книга на известния сценограф Даниела Олег Ляхова (1967 – 2014) в галерия \"Кредо Бонум\" за пръв път представят по-малко познатата страна на творчеството й - като абстрактен художник. Произведенията в изложбата \"Ваканции\" са подбрани сред стотици творби от ателието й от сестра й - художничката Надежда Олег Ляхова, и куратора Мария Василева. Приживе сценографът показва много малка част от тях. Затова решението дали и какво да бъде изложено от този личен свят е трудно, казва Василева  пред \"Капитал\". В края на краищата надделява нуждата да бъде познат художникът, чиито постижения - три аскеера и два икара за работата й с най-известните български режисьори - са само част от един процес на непрекъснато търсене. Ляхова рисува много и от самото начало, основно през ваканциите между два театрални сезона, откъдето идва и името на изложбата. В живописта си Даниела Олег Ляхова експериментира с различни материали и техники, включително восък, който и позволява да играе с отношението между форма и светлина. Според Мария Василева тя винаги се стреми \"към максимална синтезираност на образа, лаконичност, работа не с реално съществуващи обекти, а с техните знаци\". \"Ваканции\" включва произведения, създадени между 1990 и 2006 г. Тя ще ще бъде открита до 9 октомври.", "date": "2017.09.21", "title": "\"Ваканциите\" на Даниела Олег Ляхова в галерия \"Кредо бонум\""}
{"url": "http://www.dnevnik.bg/photos/2017/09/21/3046126_fotogaleriia_stotici_katalunci_prenoshtuvaha_na/", "text": "Напрежението в най-големия каталунски град Барселона продължи през цялата нощ, след като испанската полиция обискира над 20 часа икономическия департамент на каталунските власти, а някои демонстранти останаха пред сградата до сутринта.", "date": "2017.09.21", "title": "Фотогалерия: Стотици каталунци пренощуваха на улицата на протест срещу \"окупаторите\""}
{"url": "http://www.dnevnik.bg/politika/2017/09/21/3046061_parlamentut_othvurli_predlojenie_na_dps_za/", "text": "Парламентът отхвърли днес предложение на ДПС за нова категория лица, които да бъдат реабилитирани. Става въпрос за хора, пострадали от огнестрелни наранявания при мирни протести срещу репресивни управленски политики на комунистическия режим. Предложението бе отхвърлено с 23 гласа \"за\", 99 \"против\" и 32 \"въздържал се\". По време на дебатите обаче споровете стигнаха до целувката между тогавашните лидери на БСП и ДПС Сергей Станишев и Лютви Местан на митинга в подкрепа на кабинета \"Орешарски\" на Орлов мост през 2013 г.  \"Нали се целуваха вашите лидери и си опростиха всичко. Защо сега да плащат хората?\", попита Красимир Велчев от ГЕРБ. Според предложенията на ДПС пострадалите и децата им трябва да получават пенсии. Колегата му Спас Гърневски обяви, че на Орлов мост вече е имало братска целувка между репресирани и репресиращи. Социалистът Георги Свиленски го репликира, че там има само вълни на асфалта благодарение на кмета Бойко Борисов. Йордан Цонев от ДПС призова депутатите да подкрепят промените с думите: \"Или сме демократи, или не сме\". Павел Шопов от \"Обединените патриоти\" заяви, че предложенията са етнически рекет и безумие.", "date": "2017.09.21", "title": "Парламентът отхвърли предложение на ДПС за реабилитация на ранени при протести срещу комунистическия режим"}
{"url": "http://www.dnevnik.bg/politika/2017/09/21/3046192_simeonov_se_oplaka_ot_lipsa_na_dialog_s_gerb_no/", "text": "След като вицепремиерът Валери Симеонов се оплака от липса на диалог с ГЕРБ, колегата му Красимир Каракачанов заяви, че няма проблем да си говори с премиера Бойко Борисов. В сряда Симеонов каза, че е поискал от зам.-председателя на ГЕРБ Цветан Цветанов в началото на следващата седмица да се състои политически съвет между партиите в управляващата коалиция. \"Напоследък нямаме диалог с Бойко Борисов и коалиционните партньори. От два месеца не сме правили коалиционен съвет. Управлението е общо и отговорността е обща\", допълни Симеонов по Би Ти Ви. \"Аз си говоря с премиера, въпреки че съм в друга сграда. С премиера аз нямам проблеми да си говоря. Неговата комуникация (б.а. - на Валери Симеонов) би трябвало да е много по-лесна, тъй като са на 5 метра един от друг\", каза Каракачанов в парламента днес в отговор на въпрос на журналисти дали има напрежение в коалицията.", "date": "2017.09.21", "title": "Симеонов се оплака от липса на диалог с ГЕРБ, но Каракачанов обяви, че няма проблем да си говори с Борисов"}
{"url": "http://www.dnevnik.bg/sport/2017/09/21/3046131_v_cska-sofiia_sa_sigurni_che_shte_poluchat_bulgarska/", "text": "Ръководството на \"ЦСКА-София\" е сигурно, че ще спечели конкурса за стадион \"Българска армия\" и тренировъчната база \"Панчарево\", заяви изпълнителният директор Пламен Марков. Той допълни, че сериозните инвестиции в двата обекта са доказателство за намеренията на клуба. Министерството на младежта и спорта подготвя конкурс за отдаване под наем на стадиона и базата в Панчарево. Очаква се условията за участие да бъдат обявени до края на септември. Миналата седмица спортният министър Красен Кралев заяви, че \"финансовата наличност\" и \"големината на клуба и мащабът на дейността му\" ще бъдат определящи при избора кой да стопанисва базите. \"Уверени сме (че ще спечелим) и това е причината да се правят много сериозни инвестиции в реконструкции на базата в Панчарево и цялата ремонтно-строителна дейност, свързана с развитието на нашия отбор. Всички щяха да усетят, ако имаше и капка съмнение. Ние сме не само уверени, но и сме сигурни, че ще получим тези бази на бъдещия търг, за да ги експлоатираме за дълго време\", каза Марков на пресконференция при представянето на новия спонсор на отбора - марката за кафе \"Баристо\". Марков не коментира желанието на \"ЦСКА 1948\" да се включи в конкурса. Наскоро  \"Българска армия\" и базата в Панчарево бяха прехвърлени в нова държавна фирма  - \"Сердика спортни имоти\" ЕАД, в чиито активи освен тези два комплекса влизат спортен комплекс \"Червено знаме\" и част от спортен комплекс \"Къро\". Ще плати ли клубът емблемата  Марков не даде ясен отговор дали \"ЦСКА-София\" има намерение да плати емблемата, след като спечели търга за активите на фалиралото дружество ПФК ЦСКА АД с предложение от 8 милиона лева. \"Ние вече играем с емблема на ЦСКА. Що се отнася до спечеления търг за емблемата, има резултат от него. Не мога да говоря за подробности, защото те са свързани с нашите финансови благодетели, със собствениците на клуба, които знаят кога да вземат решения, свързани с плащането към съответните институции\", каза Марков. Попитан дали временната емблема може да стане постоянна, той отговори: \"В нашата страна всичко е възможно. Това не може да бъде единственото изключение. Мисля, че винаги се търси нещо в ЦСКА, което да създаде новина и да бъде провокативно. Това е от много години наред. Може би след промените в държавата ЦСКА е постоянно обект на търсене на някакви сензации и новости. Много опити се направиха нашият клуб да бъде унищожен и смачкан. Той мина през години на сериозни катаклизми и трудности. Вярвам, че в последните една-две години се вижда, че клубът стъпва на земята без задължения.\" \"Ако няма отбор, емблемата няма стойност. Ако ЦСКА е загубил своята идентичност, а има само емблема, не мисля, че тя ще бъде решаващият фактор, който ще доведе до развитие на нашия клуб. Важно е какъв отбор има и къде е публиката. Не подценявам въпроса с базите, защото трябва и стадион, където отборът да се представя и да събира своите фенове\", допълни той.  Изпълнителният директор няма представа дали евентуално развитие около търга за активите ще позволи на червените да играят в Европа. \"В момента само УЕФА може да отговори на този въпрос. Клубът приема мерки, за да участва нашият отбор догодина в европейските турнири. Вярваме и силно се надяваме това да се случи, така че всички наши привърженици да бъдат удовлетворени.\" \"ЦСКА винаги е показвал, че има силно присъствие в турнирите на УЕФА и в това отношение той е клубът, който е постигнал най-големи резултати в Европа. Надявам се, че ще съумеем да стигнем до някакво споразумение с УЕФА, така че през 2018 г. нашият отбор да участва\", каза още Марков.  Нов спонсор Марката за кафе \"Баристо\" ще е третият спонсор на екипите на първия отбор. Логото на фирмата ще стои на десния ръкав на фланелките. Другите два компании, с които клубът има спонсорски договор, са \"Мтел\" и \"Уинбет\". \"Мисля, че компанията \"Баристо\" ще бъде само от полза за представянето на отбора. Това е съвкупност от няколко условия, за да се изгради един боеспособен отбор, който да бъде конкурентен, печеливш и да постига високите перманентни цели, които нашият клуб в годините назад и в настоящето си поставя. Заради това ЦСКА е толкова велик\", каза Марков. \"При нас винаги е имало една изключителна дисциплина и ред, който се е спазвал. Доволни сме, че ЦСКА се връща към славните си времена и показва едно сериозно развитие. Надявам се, че всички наши фенове го оценяват\", добави изпълнителният директор. Кого ще подкрепи клубът за президент на БФС Марков заяви, че бъдещият конгрес на БФС, на който трябва да бъде избран нов президент, няма да повлияе на развитието на клуба. \"Този въпрос е важен за развитието на българския футбол, но има много време до тогава. Ръководството не е обсъждало и не е коментирало кого ще подкрепи, а все още няма и кандидати за този пост.\" Той допълни, че не знае за намерения на Любослав Пенев да се изправи срещу Борислав Михайлов, каквито слухове се появиха тази седмица. \"Не знам да има такава кандидатура в момента. Бихме подкрепили човек, който би водил българския футбол към развитие. Една кандидатура трябва да представи своята визия и стратегия за развитието на играта. Само да се подкрепи едно име, което е безспорен авторитет като Любослав Пенев, не би било най-важното.\" По думите му в последните десет години \"футболът не се развива по начина, по който искаме\". \"Нашият клуб имам много сериозни претенции по отношение на някои въпроси, свързани с развитието на мачовете. Всички хора в България виждат определено отношение към нашия клуб, което се проявява по време на мачовете, свързано с опитите за явно спиране на отбора в някои възлови мачове.\" \"Въздържаме се да търсим причините, където не са. Но в такива явни ситуации не можем да оставаме безучастни. В страната ни обикновено, когато някой замълчи, се счита, че можем да постъпваме всеки път така, защото той си мълчи. В мача във Варна цяла България видя за какво става въпрос\", завърши Марков.", "date": "2017.09.21", "title": "В \"ЦСКА-София\" са сигурни, че ще получат \"Българска армия\" и \"Панчарево\""}
{"url": "http://www.dnevnik.bg/citat_na_deniia/2017/09/21/3046223_citat_na_denia_ministerstvoto_na_otbranata_shte/", "text": "Топката за изтребителите е в Министерство на отбраната и както винаги то ще я отиграе правилно, това каза днес вицепремиерът и министър на отбраната Красимир Каракачанов, цитиран от агенция \"Фокус\". Според него процедурата за самолетите ще е прозрачна. \"Нямам никакви съмнения, тъй като става въпрос за много пари. Единият вариант е да се почнат разговори с трите фирми в началото, другият е да се започне изцяло нова процедура, защото тя в момента е затворена само между страни членки на НАТО и ЕС. Примерно, бихме могли да закупим самолети, произведени в страни членки от НАТО и ЕС, които са собственост на друга страна. Ясно е, че ще се върви към нови преговори в единия от вариантите\", допълни той.", "date": "2017.09.21", "title": "Цитат на деня: Министерството на отбраната ще отиграе правилно топката за изтребителите"}
{"url": "http://www.dnevnik.bg/razvlechenie/2017/09/21/3046165_deneris_aria_tor_i_boui_-_novite_bebeshki_imena_na/", "text": "\"Игра на тронове\", \"Междузвездни войни\", смъртта на Дейвид Боуи и други попкултурни събития от изминалата година оставят трайна следа в хрониките на 2016 г. с ръст на необичайните бебешки имена. Това отбелязва Би Би Си, позовавайки се на официалната статистика. Най-силно присъствие има \"Игра на тронове\", чиято  попада сред 200-те най-популярни имена в Англия и Уелс. Над 300 момичета са кръстени на героинята от известния фентъзи сериал - повече, отколкото носят традиционните имена Мери (204) и Катрин (163). 69 деца са били наречени  , на кралицата на дотраките от същата поредица. 11 се казват  , 5 -   и 4 -  с напълно измислени от автора Джордж Р.Р. Мартин имена. Трябва да се отбележи, че статистиката ги групира по точно изписване, а не по близко звучене. Сред момчетата се забелязва влияние от норвежката митология, като повече от 90 деца са били наречени  - образ, популяризиран от комиксите на \"Марвел\" и изигран на екран от Том Хидълстън. 18 бебета са били кръстени на брат му  16 новородени през 2016 г. пък са записани като Кал-Ел   - името на Супермен, дадено му на родната му планета Криптон.", "date": "2017.09.21", "title": "Денерис, Аря, Тор и Боуи - новите бебешки имена на 2016 г."}
{"url": "http://www.dnevnik.bg/sviat/2017/09/21/3045470_shte_specheli_li_alternativa_za_germaniia_traino/", "text": "\"Да не гласуваш, е демократично право.\" Това изречение може често да се види в различни германски издания дни преди парламентарния вот в най-голямата европейска икономика, където активността напоследък става по--висока. Залогът за гласовете на колебаещите се и онези, които смятат, че вотът им няма да е от значение, е голям: за пръв път крайнодясна партия ще влезе в Бундестага, а бюлетините, които ще пуснат разочарованите от управлението на канцлер Ангела Меркел, ще определи как ще изглежда коалицията, която тя би могла да направи. През 2013 г., въпреки оптимизма на политолозите, отчели леко завишаване на активността, до урните не отидоха 18 милиона избиратели. В репортаж на обществената телевизия A Eр Де очакваните милиони негласуващи и тази година бяха определени като \"най-голямата сила\" на изборите. Анкетирани от телевизията германци посочват различни причини - липса на интерес, недоверие в традиционните партии, проблемът, че \"политиците много обещават\". Част от негласуващите обаче може и да се въздържат по \"партийни\" причини. По-рано Петер Алтмайер, който оглавява канцеларията на Меркел, на практика призова гражданите, недоволни от управлението на Меркел, да не гласуват за \"Алтернатива за Германия\" и по-скоро да останат по домовете си, отколкото да допуснат  крайнодясна партия  в Бундестага. В интервю за \"Билд\" той каза: \"AfD разделя страната. Тя използва тревогите и страховете на хората. И затова вярвам, че глас за AfD - поне според мен - не би могъл да се оправдае.\" Думите му бяха отговор на въпрос дали е по-добре да не се гласува, отколкото да се даде подкрепа на крайнодесните. След коментара си обаче партията обвини Алтмайер в недемократично поведение, а думите му бяха критикувани от вътрешния министър Томас де Мезиер. Социадемократите предупредиха, че всеки има право да гласува както си иска, а някои критични към християндемократите издания отбелязаха, че изказването е обида за \"18 милиона души\". Някои от избирателите в Германия междувременно  получиха писмо , според което властите са оценили личните предпочитания на всеки и автоматично са зачели гласа им, затова няма нужда никой да ходи до урните. Представители на избирателната комисия побързаха да уверят, че то е фалшиво, а спекулациите за авторите не спират, макар според някои медии източникът на писмата да е известно сатирично издание. Мнозина обаче ще изберат да не гласуват не защото са недоволни от живота си, нито пък защото одобряват управлението на Меркел. Един от примерите дава \"Зюддойче Цайтунг\" с отдалечена баварска провинция. В Долна Бавария жителите са по-слабо активни на избори от останалите части на провинцията. В град Хенгерсберг, където 60 на сто от избирателите са подкрепили партньорите на Меркел от Християнсоциалния съюз (ХСС), кампанийно събитие с музика и бира изглежда почти безлюдно, пише \"Зюддойче цайтунг\". Попитан за ниската активност от едва 64.4 процента в Долна Бавария, четиридесет и тригодишният мажоритарен кандидат Томас Ерндл казва: \"Объркан съм.\" В Бавария средната стойност е 70.2%, но в някои части на областта, където Ерндл е от кандидатите, пада до 60 на сто. Дали за Бундестаг, Ландтаг или за европейски избори, активността в Долна Бавария неизменно е ниска. \"Никой обаче не може да даде точно обяснение.\" Традиционните причини Доверието в германската политика намалява като цяло и това се изразява основно в избирателната активност. \"Може би причината е в застарявенот,\" казва 71-годишният Гюнтер Илг. \"Някой над 75 години си казва: Какво още може да ми донесат изборите?\" Тази теза обаче не издържа: в Оберфранкен в северната част на Бавария, където средната възраст (45.2 години) е най-голяма, активността е над 70 на сто. В Долна Бавария е 43.8 на сто и това потвърждава статистиката - колкото по възрастни са хората, толкова по-често гласуват, пише \"Зюддойче цайтунг\". В бирария в град Анатал, на една от масите, петима мъже вдигат ръка, попитани дали ще гласуват. Двама не знаят, един иска да си остане вкъщи. Петима от осем или близо 62.5% - представително за този край на Долна Бавария, където през осемдесетте години почти всеки втори е без работа. Днес безработицата е по-ниска, отколкото средната за Бавария. Анализирайки числата от другите райони, се оказва, че колкото повече хора са засегнати от безработица, толкова по-ниска е избирателната активност. В Долна Бавария изглежда е обратното, но защо е така? В германската статистика съществува схващането, че в селските райони гласуващите са повече, но Долна Бавария да е далеч от големите градове. Проблемът изглежда е друг и не е свързан със социологията. \"На тази маса работят седем души, от които държавата не се интересува. От нашата община никой не се интересува,\" казва 60-годишният Валтер Едер. Може би това е решаващо в избора на хората да не гласуват - усещането, че политиците в Бавария не смятат за важно нищо отвъд големите градове, където са свърхонцерните и известните \"супербаварци\", пише вестникът. Според социолога Юрген Фалтер проблемът в Долна Бавария е още от времето на Втория райх - жителите се чувстват пренебрегнати, защото политическата доминация на богатите части на Бавария ги е карала да смятат, че усилието им би било напразно. Това не се е променило и днес, но резултатът от него утвърждава статуквото - през 2013 г. ХСС получи 56 на сто от гласовете в Долна Бавария или повече, отколкото където и да било другаде в провинцията. В някои региони трансформацията на обществото е довела и до промяна в изборното поведение, но \"традициите (не изчезват, а) само приемат ново състояние, продълават живота си в нова форма,\" казва историкът Зденек Зофка. Ползите за крайнодесните В тази обстановка обаче някои анализатори се притесняват, че партии като AfD (на която проучванията дават между 8 и 12%) може лесно да наберат сили. Скорошни проучвания показаха, че партията е най-активната от всички в социалните мрежи и прави най-агресивна и отчетлива кампания, за да спечели избирателите. Баварската организация на AfD - включително в Долна Бавария, полага усилия да се етикетира като консервативна и истинска алтернатива за доскорошните гласоподаватели на ХСС, разочаровани от партията. В провинция, белязана от пика на мигрантската вълна през 2015 г., германските гласоподаватели са силно разделени - 37 на сто от тях смятат мигрантите за обогатяващи обществото им, а също толкова ги считат за бреме. \"Бежанците\" са темата, на която набляга партията в Бавария, като се застъпва за тезата, че колкото по-крайно е едно послание, толкова по-силно са мобилизирани споделящите го да отидат до урните. \"AfD мобилизират дори трайно негласуващите,\" казва директорът на института \"Форза\" Манфред Гюлнер. Това по думите му са хора, които отдавна не участват в избори и поставят под въпрос демокрацията много по-силно, отколкото значително по-голямата група на спорадичните негласуващи, които се определят като \"избиратели в очакване,\" обяснява в. \"Ханделсблат\" в публикация,  озаглавена  \"Призивът срещу AfD ще удари като бумеранг\". Същия ефект установяват експертите, според които от известно време - имайки предвид циклите на местните избори - избирателната активност се увеличава заедно с нарастващата подкрепа за крайнодесните. Тази тенденция се отчита и в изборите в Баден-Вюртемберг и Райнланд-Пфалц миналата година, където \"Алтернатива за Германия\" влезе в местния парламент. Тя не се потвърди на други места като Северен Рейн-Вестфалия, където от срива на традиционно доминиралите там социалдемократи спечелиха ХДС и FDP, отбелязва фондация \"Бертелсман\". Социологическите изследвания преди вота в неделя може да очертават картина, според която традиционните партии губят, а крайнодесните печелят. Резултатът им на изборите обаче ще зависи и от други фактори - например как избирателите им гледат на вътрешните междуособици в партията и на споровете около бъдещия ѝ курс, отбелязва изданието.", "date": "2017.09.21", "title": "Ще спечели ли \"Алтернатива за Германия\" трайно негласуващите"}
{"url": "http://www.dnevnik.bg/bulgaria/2017/09/21/3046252_pravitelstvoto_vuvede_ogranicheniia_v_pridvijvaneto_na/", "text": "Чужденците, които търсят международна закрила в България ще имат определени \"зони на движение\", които няма да могат да напускат. Това реши правителството днес, съобщи пресслужбата на кабинета. Определени са периметри за придвижване на търсещите закрила чужденци, настанени в регистрационно-приемателните центрове на Държавната агенция за бежанците в София, Харманли и с. Баня и транзитен център в с. Пъстрогор. Целта е въвеждане на строг административен контрол по време на производството за предоставяне на закрила на чужденците. Съгласно разпоредбите на Закона за убежището и бежанците по време на производството за предоставяне на международна закрила чужденецът има право да се движи в рамките на определената административна област на територията на България, която не може да напуска. Определената зона дава достатъчна възможност за движение, за да гарантира упражняването на правата по този закон, твърдят от правителството. Според приетото решение, мигрантите, настанени в приемателния център в София, не могат да напускат територията на столицата. С оглед законовото задължение на търсещите закрила да не навлизат в граничната зона на България, настанените в регистрационно-приемателен център на ДАБ в Харманли могат да се придвижват в определения периметър на територията на област Хасково, без граничната зона. Настанените в транзитен център в с. Пъстрогор могат да се придвижват на територията на област Хасково, без граничната зона, с изключение на територията на с. Пъстрогор. , а настанените в с. Баня – територията на област Сливен. Трите зони на придвижване са определени след анализ дали в тях чужденците ще могат да получат всички необходими грижи - медицински, социални, както и образование. Нарушенията на забрана ще се наказват с глоба, а при повторност – с отнемане на правото на придвижване чрез настаняване в център от закрит тип, докато българските власти не излязат с решение дали предоставят убежище или не.", "date": "2017.09.21", "title": "Правителството въведе ограничения в придвижването на мигрантите"}
{"url": "http://www.dnevnik.bg/bulgaria/2017/09/21/3046269_nacionalen_plan_za_nasurchavane_na_gramotnostta/", "text": "Общо 6 300 български ученици ще бъдат включени в международните изследвания на грамотността PIRLS и PISA, както и в провеждане на национални изследвания по проблемите на грамотността. Решението е част от Националния план за действие за периода 2017-2018 г., който правителството прие на заседанието си днес, съобщи пресцентърът му. Планирани са и регионални външни оценявания на четивната грамотност на пет хиляди ученици от VI клас и на функционалната грамотност на още толкова ученици от IX клас в 28-те области. В цялата страна са предвидени \"дейности за привличане на общественото внимание към значението на грамотността и за популяризиране на четенето\", се казва в съобщението. \"Заложени са инициативи за подпомагане на родителите за усъвършенстване на техните умения да увличат и да насърчават децата си към четене и към развитие на езикови умения, както и дейности за осигуряване на лесен достъп до книги и библиотеки, за обогатяване на училищните библиотеки, за създаване и за поддържане на библиотеки в класните стаи и др.\", пише в текста. Министерството на образованието организира Национална седмица на четенето с различни по вид инициативи на територията на цялата страна като маратон на четенето, приказни герои, състезания, ден на книгата, подаряване и размяна на книги. Ще бъдат усъвършенствани държавните образователни изисквания за учебното съдържание и на учебните програми по български език и литература в началния етап на основното образование. Специално внимание се обръща на дейностите по ограмотяване на възрастни -ще бъдат обучени 10 хил. неграмотни. Осигурява се още допълнителна подкрепа за ученици със затруднения в обучението по български език и литература, за деца, чийто майчин език е различен от българския език, както и безплатен достъп до библиотеки и електронни ресурси. Осигурява се и допълнителна квалификация на педагогическите специалисти за работа в мултикултурна образователна среда.", "date": "2017.09.21", "title": "Национален план за насърчаване на грамотността включва оценяване на хиляди ученици"}
{"url": "http://www.dnevnik.bg/bulgaria/2017/09/21/3046246_parlamentut_prie_na_purvo_chetene_chastnite_ohraniteli/", "text": "Парламентът при на първо четене промените в Закона за частната охранителна дейност. С 91 гласа \"за\", 10 \"против\" и 23 \"въздържал се\" депутатите решиха да въведат задължително изискване за принадлежност към професионално сдружение на всеки, който се занимава с подобна дейност, съобщава \"Фокус\". Преди два месеца  кабинетът прие проект на изцяло нов Закон за частната охранителна дейност . Правителството обяви, че целта му е да създаде равнопоставеност на субектите, извършващи подобна дейност. С новия закон се цели мобилизиране на ресурса на частните охранители в борбата с битовата престъпност. Освен това ще може да се използват записи от охранителните камери на частните фирми за разследване на престъпления. Последва обаче  реакция от страна на частните охранители . Те се оплакаха, че със законопроектите за частната охрана и Закона за МВР се показва как вътрешното министерство се връща към практиката да развива търговска дейност, като по този начин става конкуренция на бизнеса им. С промените в Закона за МВР се предвиждат полицията да може да охранява обекти въз снова на сключен договор, включително със сигнално-охранителна и друга техника. По време на изпълнение на договора МВР ще назначава нови служители за целта. Същото ще важи и за пожарната, която ще може да осъществява пожарогасителна и спасителна дейност след договор със заинтересованите.", "date": "2017.09.21", "title": "Парламентът прие на първо четене частните охранители да могат да се включат в борбата с битовата престъпност"}
{"url": "http://www.dnevnik.bg/politika/2017/09/21/3046211_ministurut_na_otbranata_ochakva_prez_noemvri_oferta_ot/", "text": "Вицепремиерът и министър на отбраната Красимир Каракачанов очаква през ноември оферта от руската самолетна компания (РСК) \"МиГ\" за ремонт на българските изтребители МиГ-29. Става въпрос за 15 самолета, които според Каракачанов трябва да бъдат ремонтирани, за да могат да летят до 2020-2030 г. \"Аз смятам и това потвърдих и вчера, и днес, е че ремонтът трябва да се осъществи с пряко договаряне между Министерство на отбраната и РСК \"МиГ\" без посредници, за да спестим разходи на данъкоплатеца\", заяви вицепремиерът и министър на отбраната в парламента днес. По думите му ремонтът можело да стане в българския завод \"Авионамс\", но трябвало работна група да види дали е възможно това. Каракачанов каза още, че от решението на парламента ще зависи дали ще започнат  нови преговори за закупуване на изтребител само с тримата участници в процедурата или обхватът ще бъде разширен  и ще се преговаря и със страни извън Европейския съюз и НАТО.", "date": "2017.09.21", "title": "Министърът на отбраната очаква през ноември оферта от Русия за ремонт на изтребителите МиГ-29"}
{"url": "http://www.dnevnik.bg/sport/2017/09/21/3046202_i_manchestur_siti_e_razsledvan_za_transferi_na/", "text": "\"Манчестър сити\" също е разследван от ФИФА за нередности при привличането на непълнолетни играчи, съобщи Би Би Си. Вчера международната футболна федерация обяви, че е започнала  проверка на друг от английските грандове - \"Челси\". Според Би Би Си в \"Манчестър сити\" нямат информация защо е започнало разследване, след като през май клубът получи двугодишна забрана за трансфери за непълнолетни играчи и беше глобен с 300 хиляди паунда. Наказанието беше наложено, след като се установи, че хора от щаба на \"гражданите\" са влезли в контакт с родителите на двама млади футболисти, които са били регистрирани в други клубове. \"Сити\" изчаква присъдата на спортния арбитражния съд в Лозана за привличането на 16-годишния Бенжамин Гаре през 2016 г. от \"Велес сарсфийлд\". Аржентинският клуб обвини \"гражданите\" в неправомерни действия при привличането на играча, но ФИФА даде зелена светлина на трансфера и свали обвиненията заради италианския паспорт на футболиста. Правилата на ФИФА забраняват привличането на непълнолетни играчи, освен ако родителите им са емигрирали по причини, които нямат общо с футбола, или отборът и въпросният играч се намират на 50 километра максимално отстояние от границите на държавата, от която идва състезателят. Изключение правят трансферите на футболисти в Европейския съюз и Европейската икономическа зона, при които минималната възраст е 16 години. В тези случаи клубът трябва да осигури висок стандарт на живот на играча.", "date": "2017.09.21", "title": "И \"Манчестър сити\" е разследван за трансфери на непълнолетни играчи"}
{"url": "http://www.dnevnik.bg/bulgaria/2017/09/21/3046261_lekari_ot_bolnicite_ne_se_otzovavat_na_speshni_sluchai/", "text": "Съгласно действащата нормативна уредба в лечебното заведение не се поддържат налични медицински екипи, които да се отзовават на постъпили сигнали за инциденти извън територията на лечебното заведение. Това съобщават от \"Пирогов\" след като в медиите стана известен случай, при който човек е бил блъснат пред болницата, чиито лекари са отказали да помогнат и са пренасочили към повикване на спешна помощ. \"Още повече, че ако лекарите напуснат болницата за да отидат на местопроизшествието, това би поставило в риск здравето и живота на пациентите в спешни състояния, които вече са в лечебното заведение\", допълват от ръководството на лечебното заведение. Припомнят, че съществува телефон за спешна помощ 112, който съществува във всички държави и изреждат кои институции са свързани с него. Обяснява се надлежно за какви случаи е предназначен. \"Предвид горното, свидетелите и /или участниците в инциденти застрашаващи живота и здравето на граждани, следва да подават своевременно сигналите си за това на тел. 112, който им гарантира бърза и адекватна реакция от страна на компетентните служби\", допълват от болницата. Уточняват, че в момента, в който е подаден сигнала за пострадалия, в кабинета на спешното отделение с искане за лекар за оказване на спешна медицинска помощ на мястото на инцидента в кабинет № 105 /хирургичен/ е имало десет пациенти със спешни състояния, очакващи незабавни диагностични и лечебни дейности. Всички екипи на спешно отделение са били ангажирани с диагностика, консултации и лечение на пациенти в спешно състояние. Същия ден в Спешното отделение на болница \"Пирогов\" е оказана помощ на близо 770 пациенти, като само през конкретния кабинет са преминали почти 100, допълват от там. След като пострадалият при въпросни инцидент е бил все пак закаран в болницата и е оставен за лечение в реанимацията. Пациентът е с черепно-мозъчна травма. Към момента пациентът е контактен, адекватен и остава на лечение в клиниката по неврохирургия. Съгласно Наредба 25 за оказване на спешна медицинска помощ Центровете за спешна медицинска помощ оказват спешна медицинска помощ на мястото на инцидента и по време на транспорт, допълват от болницата. Дежурният екип в Центровете за спешна медицинска помощ единствено може да търси помощ за диагностика и лечение на спешно болен пациент от дежурния лекар или специалист на държавно или общинско лечебно заведение за болнична помощ. Екипът на Центъра за спешна помощ предлага пациентите за спешна хоспитализация в болнично лечебно заведение.", "date": "2017.09.21", "title": "Лекари от болниците не се отзовават на спешни случаи извън тях, обявиха от \"Пирогов\""}
{"url": "http://www.dnevnik.bg/sport/2017/09/21/3046279_francuzinut_david_lapartien_oglavi_svetovnoto/", "text": "Президентът на европейския колоездачен съюз  Давид Лапартиен  оглави световното колоездене. 44-годишният французин спечели по категоричен начин битката с настоящия шеф на международния колоездачен съюз (UCI) Браян Куксън. Изборите се състояха днес по време на конгреса на UCI в Берген. Лапартиен, който по време на кампанията си обеща радикални промени в световното колоездене, получи 37 от общо 45 гласа. Мандатът на французина е четиригодишен. \"Toва е огромна отговорност. Ще се постарая през следващите четири години да оправдая доверието, което получих\", каза Лапартиен след избирането си. Преди изборите той обеща безкомпромисна борба с допинга,  технологичните измами  и манипулирането на резултати чрез залози. Лапартиен, който е дългогодишен ръководител на френското колоездене - от 2008 г. до сега, се кандидатира за президентските избори в UCI само 24 часа преди изтичането на крайния срок за подаване на документи. \"Първо искам да поздравя Давид Лапартиен за победата му. Изключително съм разочарован, че не получих възможността да довърша работата, която започнах преди четири години, но се надявам, че Давид ще продължи да движи колоезденето в правилната посока\", каза Куксън. 66-годишният британец заяви, че се оттегля от поста си с високо вдигната глава. По думите му международният колоездачен съюз е придобил коренно различно лице, откакто той оглави организацията през 2013 г. \"Някой трябваше да се изправи и да смени предишния режим, който беше вкарал колоезденето в канавката. Напускам UCI, знаейки, че съм изпълнил всички обещания, които направих преди четири години\", каза още Куксън.  Той е първият президент в историята на UCI, който се задържа само един мандат начело на организацията. Въпреки обещаните от него реформи преди четири години, авторитетът на шосейното колоездене продължава да се срива в последните години. Най-силните отбор в света - британският \"Скай\" , постоянно е разследван заради съмнителни медицински пакети, а UCI не успява да се справи с изчистване името на спорта. Тази година се стигна до положитлени допинг проби преди всяка една от трите големи обиколки - френския Тур, италианското Джиро и испанската Вуелта.", "date": "2017.09.21", "title": "Французинът Давид Лапартиен оглави световното колоездене"}
{"url": "http://www.dnevnik.bg/bulgaria/2017/09/21/3046285_pravitelstvoto_otchete_goliama_mobilizaciia_v/", "text": "Голяма мобилизация и добра организация на всички структури, ангажирани с изпълнението на подготовката на България за председателството на Съвета на Европейския съюз. Така правителството обобщи работата в последните два месеца и половина, съобщиха от пресцентъра на Министерския съвет. Към 15 септември са изпълнени 27 от включените в плана за подготовката 57 мерки. Една е отменена с решение на кабинета. \"Динамиката по подготовката се увеличава, което се потвърждава от факта, че за първите 7.5 месеца от приемането на Плана са изпълнени 17 мерки, докато само за последните 2.5 месеца са изпълнени 10 мерки от него\", уточняват от правителството. В последния отчетен период са одобрени проект на програмата на българското председателство, културната програма, календарът на събитията, които ще се проведат в България по време на председателството, както и насоки за планиране и организиране на събитията. По време на българското председателство ще се проведат над 200 събития. Те ще се проведат основно в София, като другите градове домакини са Варна, Бургас, Пловдив и Велико Търново.", "date": "2017.09.21", "title": "Правителството отчете \"голяма мобилизация\" в подготовката за председателството на Съвета на ЕС"}
{"url": "http://www.dnevnik.bg/biznes/2017/09/21/3046291_informacionno_obslujvane_shte_napravi_za_20_dni_saita/", "text": "Държавното дружество \"Информационно обслужване\" ще разработи сайта на Българското председателство на Съвета на ЕС, съобщи пресслужбата на ресорното министерство. Фирмата беше единственият кандидат за изпълнител, въпреки удължаването с три дни на срокът на подновената обществена поръчка. Предметът й е \"Изработване, дизайн и техническа поддръжка на интернет сайт и мобилно приложение за нуждите на Министерството за Българското председателство на Съвета на ЕС 2018; предоставяне на хостинг и стрийминг\". Предложението на участника съответства на изискванията, посочени в техническата спецификация, а общата предложена цена за цялостно изпълнение – 69 900 лв. без ДДС, не надхвърля определения финансов ресурс от 70 000 лева без ДДС, се казва в съобщението. Дружеството се е ангажирало да свърши работата за 20 дни. Процедурата за разработване на страницата на първото Българско председателство беше подновена в началото на септември с променени условия. Причината беше, че нито един от тримата кандидати, явили се тогава, не успя да покрие изискванията на първата обществена поръчка. \"Информационно обслужване\" АД ще изгради сайта по образец и насоки на Генералния секретариат на Съвета на ЕС. Порталът ще е на четири езика, ще е съобразен с нуждите на хората с увреждания, ще предоставя информация, снимки и видеа от събитията по време на председателството. Към страницата ще бъде разработено мобилно приложение, което да допълва ролята ѝ на основен източник на информация за председателството.", "date": "2017.09.21", "title": "\"Информационно обслужване\" ще направи за 20 дни сайта на председателството"}
{"url": "http://www.dnevnik.bg/zdrave/2017/09/21/3046210_tri_nachina_da_se_predpazim_ot_alchaimer/", "text": "Ако си представите, че сте (или наистина сте) на 85 години и сте обградени от други 85-годишни, вие или един от двамата около вас със сигурност е болен от Алцхаймер. \"Няма да съм аз\", ще си помислите. Добре, но тогава пак ще бъдете засегнати, защото голяма част от връстниците ви ще са болни, или ще трябва да се гиржите за някой с това заболяване в семейството си. И дори да си кажете, че може и изобщо да не доживеете до 85, болестта се проявава още след 65 - при приблизително един на 10. Целта на тази равносметка не е да се стряскаме, а да разберем колко широк проблем стават невродегенеративните заболявания с напредването на възрастта, и още по-важно - да предприемем навременни мерки срещу това. В Световния ден за борба с Алцхаймер, 21 септември, публикуваме съветите на авторката на \"Все още Алис\" - неврологът Лиса Дженоува и видеото от лекцията й в едно от световните издания на TED тази година. Не можем да направим нищо срещу факта, че остаряваме, нито срещу гените си, които са два от ключовите предразполагащи фактора за Алцхаймер, но има няколко други неща, които зависят от нас самите и могат да предотвратят появата на симптомите на болестта до края на живота, дори да я имаме, казва Дженоува. Сред тях са традиционните съвети за здравословен живот като редовният сън и физическа активност, но освен тях важно е също и... любознанието. Сън  Все още няма лечение за Алцхаймер, но поне вече е ясно защо се появява. Причината е натрупването на плака между невроните и блокирането на синаптичните връзки между тях. Това натрупване е неизбежно с възрастта, като някои са по-предразположени от другите, но работещите стратегии срещу Алцхаймер са такива, че подпомагат синапсисите преди да се стигне до пълно затлачване. Редовният пълноценен сън е задължителна част от превенцията -  в състоянието на дълбок покой мозъкът се чисти от токсините  и не позволява натрупването им отвъд непоправимия праг. И обратното е валидно - нередовният и недостатъчен сън е сред утвърдените рискови фактори за Алцхаймер и деменция. Физическо здраве  Високото кръвно налягане, висок холестерол, диабет, сърдечно-съдови болести - все неща, свързани с наднорменото тегло, застоелия начин на живот и тютюнопушенето, също са предпоставки за по-бързото затлачване на мозъка. Противодействието за всичко това са разумният хранителен и здравословен режим на хранене и редовното спортуване. Ум Дори всички рискови фактори да са налице - генетична предразположеност, лош начин на живот, възраст над 65 години - а дори и всички характеристики на болестта да са вече налице и плаката в мозъка да е отвъд границата, пак има начин болестта да се надлъже, казва неврологът. Възможно е изобщо да не се появяват характерните симптоми като загуба на спомени и дезориентация, ако човек полага усилия да създава нови синапси, на мястото на блокираните. Това става благодарение на функцията на мозъка, наречена невропластичност - с всяко ново познание и предизвикателство за ума се раждат нови връзки между невроните, по които съзнанието буквално заобикаля блокажите на болестта, пояснява специалистът. Колкото повече нови неща учи човек - нов език или умение, нова книга или ново място - толкова по-гъвкав остава мозъкът. Тайната е да е наистина нещо ново, защото отъпканите пътища в паметта може вече да са разрушени.", "date": "2017.09.21", "title": "Три начина да се предпазим от Алцхаймер"}
{"url": "http://www.dnevnik.bg/sviat/2017/09/21/3046290_bi_bi_si_mei_shte_poiska_ot_brjuksel_dve_godini_prehod/", "text": "Британският премиер Тереза Мей ще обяви в предстоящата реч във Флоренция искането си за двегодишен преходен период, след като страната напусне Европейския съюз, съобщи Би Би Си. Министър-председателят също така смята да предложи 20 милиарда долара на ЕС по време на този период, но само ако получи достъп до единния европейска пазар - идея, която според други издания  разделя кабинета ѝ . В изявлението си пред европейските лидери в петък се очаква тя да отправи и \"открито и щедро предложение на останалата част от съюза, съобщи британският обществен оператор, цитирайки министър от кабинета след среща на правителството в четвъртък сутринта. Според Би Би Си министрите ѝ са се съгласили за нуждата от преходен период след напускането, за да се избегне моделът на опасен Брекзит, но има разминавания между лидерите за това колко дълго трябва да продължи това време. Очаква се още Мей да увери колегите си от ЕС, че никоя страна членка няма да загуби от промените в европейския бюджет. По-рано вестниците \"Телеграф\" и \"Файненшъл таймс\" съобщиха, че премиерът може да предложи на Европейската комисия най-малко 20 милиарда лири. Различни оценки в Брюксел досега са оценявали сумата, която Лондон би следвало да дължи на съюза, на 50, 60 или дори 100 милиарда лири. От \"Даунинг стрийт\" обаче отхвърлят материалите на изданията като \"спекулация\".", "date": "2017.09.21", "title": "Би Би Си: Мей ще поиска от Брюксел две години преход след Брекзит"}
{"url": "http://www.dnevnik.bg/bulgaria/2017/09/21/3046238_vuv_vurhovniia_administrativen_sud_teche_podpiska_pod/", "text": "Петима съдии от Върховния административен съд (ВАС) са инициирали подписка в подкрепа на избрания за председател Георги Чолаков, потвърди пред \"Дневник\" настоящият ръководител на съда Геоги Колев. Изборът на Чолаков все още не е потвърден, защото президентът Румен Радев обмисля дали да не върне процедурата за одобрение и от новия състав на съдебния съвет. Инициататива е на Мариника Чернева, Иван Раденков, Любомира Мотева, Светлана Борисова и Мирослава Георгиева. От тяхно име до всички съдии е била изпратено съобщение да отидат в кабинет 77 на съда при админстративния секретар Нина Спасова за подписване на становище. Съдържанието на призива, с който магистратите са приканени да подпишат, е че процедурата била демократична и били спазени правилата, както и моралните и етични принципи. Заради това Радев трябвало да подпише указа и да одобри назначението на Чолаков. Той беше издигнат от 50-има от съдиите във ВАС. Пленумът на ключовата съдебна инстанция номинира и вторият кандидат в процедурата - Соня Янкулова, която заради приетите правила трябваше да бъде издигната от трима членове на съвета. \"Аз не съм сред инициторите, но бих участвал в подобна подписка\", заяви Колев, който открито застана зад Чолаков при избора му във ВСС. По думите му доста хора са се постарали да отидат с декларация при президента с искане да не подписва указа. Попитан за кои хора става въпрос, той каза, че визира становището на пет извънпарламентарни партии, които поискаха Радев да върне процедурата. \"Няма как някой да привиква върховни съдии. Ако някой си мисли това, не познава съдебната система въобще и е очевидно некомпетентен\", реагира още Колев. Съдии, които подкрепят Чолаков, разказаха пред \"Дневник\", че до момента петицията е подписана от около двайсетина човека и може би нямало да се стигне до изпращане към президентството. Някои съдии са изразили мнение, че са направили вече каквото могат и не виждат причина да влизат в разпра с президента. Други магистрати пък коментират съдържанието на призива, от който не се разбира защо президента Радев трябва да подпише указа. Неговото решение вероятно ще стане известно следващата седмица. В момента той е на посещение в САЩ.", "date": "2017.09.21", "title": "Във Върховния административен съд тече подписка \"под строй\" в подкрепа на Чолаков"}
{"url": "http://www.dnevnik.bg/sport/2017/09/21/3046295_niil_roburtsun_i_djud_trump_shte_napraviat_snukur_shou/", "text": "Световният шампион за 2010 г. Нийл Робъртсън и финалистът в \"Крусибъл\" от 2011 г. Джъд Тръмп ще направят снукър шоу в София. Австралиецът и англичанинът ще премерят сили на 19 декември в зала \"Униврсиада\". Билетите за събитието вече са в продажба в мрежата на \"Ивентим\". Пропуските са в пет ценови категории - 40 лева, 60 лева, 80 лева, 100 лева и 150 лева. Форматът на мача все още не е обявен. Организаторите от Българската федерация по снукър обявиха 10% отстъпка за зрителите, които са посетили  някой от четирите срещи на Рони О'Съливан и Стивън Хендри в България . За целта при покупка от каса трябва да бъде показан билет от някой от двубоите, които се състояха в София, Пловдив, Варна или Бургас, а при онлайн резервация - да бъдат въведени първите 20 цифри от баркода на билета. \"Мачът ще бъде с лек състезателен характер, тъй като двамата ще играят за награден фонд и победителят ще спечели по-голямата част. Така че няма да бъде просто шоу, а ще има малко повече адреналин\", каза председателят на Българската федерация по снукър Олег Велинов в ефира на \"Евроспорт\". Робъртсън и Тръмп вече са гостували у нас за ранкинг турнира от сериите Players Tour Championship \"България оупън\", който се провеждаше от 2012 до 2015 г.  Англичанинът спечели първото издание  на надпреварата, а австралиецът  игра финал през 2013 г.", "date": "2017.09.21", "title": "Нийл Робъртсън и Джъд Тръмп ще направят снукър шоу в София на 19 декември"}
{"url": "http://www.dnevnik.bg/biznes/2017/09/21/3046363_angelkova_iska_da_poeme_izcialo_kontrola_vurhu/", "text": "Министърът на туризма Николина Ангелкова иска ведомството да изземе изцяло контрола върху качеството на туристическите услуги, който сега упражнява Комисията за защита на потребителите. Това се вижда от законопроект за промени в Закона за туризма, публикуван за обществено обсъждане на сайта на институцията. Според мотивите на проекта със създаването на отделно министерство, отговорно за туристическия бизнес, се е появила необходимост от допълнителни гаранции за качеството на туристическия продукт чрез разширяване на възможностите за постоянен контрол от страна на министъра. \"Качеството на туристическите услуги влияе върху имиджа на страната ни като туристическа дестинация. Поради това е от съществено значение текущо да се контролират условията, при които те се предоставят от регистрираните по закона лица, както и в категоризираните и сертифицираните туристически обекти\", се казва в мотивите. Друга част от предлаганите изменения са свързани с намаляването на административната тежест. Сега министерството администрира около 30 регулаторни режима и обработва общо 161 вида документи. Предстои да отпадне изискването да бъдат представяни част от декларациите, справките и удостоверенията. С предлаганите текстове в българското законодателство ще бъде въведена и европейска директива за пакетните туристически пътувания и свързаните пътнически услуги. С нея се прилагат общи правила за формиране на туристически пакети и за организиране на туристически пътувания в рамките на ЕС, като се гарантира на търговци и туристи спазването на техните права и задължения, независимо от националното право.", "date": "2017.09.21", "title": "Ангелкова иска да поеме изцяло контрола върху туристическите услуги"}
{"url": "http://www.dnevnik.bg/sviat/2017/09/21/3046399_nambiia_koiato_iznasia_covfefe_-_durjavata_suzdadena/", "text": "\"Здравната система на Намбия е все по-самодостатъчна,\" каза американският президент Доналд Тръмп на обяд с африкански лидери в понеделник след сесия на Общото събрание на  ООН . Оттогава в американските медии и социалните мрежи се появиха спекулации дали той е имал предвид Замбия, Гамбия или Намибия. Те продължиха и след като Белият дом поясни, че Тръмп е имал предвид Намибия - и в този смисъл казаното от него беше вярно, защото страната реформира здравната си система по времето на пика на ебола. И президентът на Намибия Хаге Гайнгоб присъстваше на събитията, на които Тръмп коментира развитието на редица африкански държави и \"Намбия\", но не коментира изказването му. \"Според проучванията основният износ на Намбия е Covfefe. Много, много добра сделка в усилията да се увеличи търговията. Много, много добра,\" написа един потребител, имайки предвид думата от  недовършения му туит , който предизвика истински фурор в социалните мрежи преди няколко месеца. \"Принцът на Намбия напуска среща ООН след среща с Доналд Тръмп,\" написа един от потребителите. Някои от жителите на Намибия обаче с по-гневен тон изтъкват любовта си към страната, добавяйки към публикациите хаштагове: \"Намбия, не Намибия\". Появи се и шеговито предложение за  знаме . \"Очевидно, докато говорех за африкански страни и когато говорех за страната Намбия - имах предвид Нарния,\" гласи съобщение от пародиен акаунт на американския президент. Други приеха грешката му с по-голяма горчивина: \"Скъпи президент Тръмп, ето списък на всички 54 африкански държави! Произнесете ги грешно така, че Си Eн Ен, Би Би Си и други да ни забележат!\" В \"Туитър\" някои потребители се шегуваха и с други коментари на Тръмп за \"огромния бизнес потенциал\" на Африка, след като той каза: \"Имам толкова приятели, които отиват в страните ви, опитвайки се да забогатеят. Поздравявам ви, те харчат много пари.\"", "date": "2017.09.21", "title": "Намбия, която изнася Covfefe - държавата, \"създадена\" от Тръмп"}
{"url": "http://www.dnevnik.bg/v_pamet/2017/09/21/3046464_pochina_lilian_betankur_nai-bogatata_jena_v_sveta/", "text": "Лилиан Бетанкур, дъщеря на Южен Шюеле - основателят на козметичната империя L'Oréal, е починала на 94 години, съобщи \"Ройтерс\", цитирайки изявление на дъщеря ѝ. Според класация на списание \"Форбс\" за 2017г., тя бе най-богатата жена в света - с нетно състояние от 44.3 млрд. долара тя бе смятана и за най-богатата жена в историята. Бетанкур е починала в сряда в дома си. \"В този болезнен за всички ни момент искам да потвърдя от името на цялото ни семейство, че сме неразделно свързани с L'Oréal и имаме пълно доверие на президента на компанията Жан-Пол Ажон и неговия екип\", заяви още Франсоаз Бетанкур Мейерс. През последните години от живота ѝ над фамилията надвисна скандал с подозрения, че Никола Саркози се е възползвал от преклонната възраст на Бетанкур, за да измъкен от нея милиони евро за финансиране на президентската си кампания. През 2012г. той бе оневинен, но пресата месеци наред пишеше, че раздаването на пари в брой било често срещана практика във фамилията с цел изграждане на връзки в елита на Франция. Родена в Париж, Лилиан е единственото дете на Луиз Мадлен Берте и Южен Шуеле, но майка ѝ умира, когато тя е едва на 5 години. Това сплотява връзката с баща ѝ и на 15 години тя вече стажува в семейната компания. През 1950г. тя се омъжва за Андре Бетенкур - френски политик с крайно десни възгледи преди Втората световна война и министър в няколко правителства през 60-те и 70-те години. Двамата имат едно дете - Франсоаз, който е родена през 1953г. През 1957г., когато е на 35 години, Лилиан наследява богатството на баща си и продължава да контролира като акционер L'Oréal и след като компанията излиза на борсата през 1963г. През 1974г. тя разменя почти половината от дела си срещу 3% от акциите на Nestlé и допреди няколко години контролираше над 12%, докато хранителният гигант имаше почти 30%, като фамилията Бетанкур и корпорацията действат в синхрон. От 2012г. Лилиан не е член на борда на директорите и мястото ѝ зае нейният внук Жан-Виктор, редом с майка му и баща му. Инвеститори и медии очакват огласяването на завещанието ѝ, тъй като от 2011г. тя бе под попечителството на семейството си. В началото на века избухна скандал между нея и дъщеря ѝ заради близостта на Лилиан с писателя и известен фотограф Франсоа-Мари Бание, защото тя започна да му прави щедри подаръци, включително застраховки живот за стотици милиони евро и шедьоври на изкуството, които медиите оценяваха на над 1 млрд. евро.", "date": "2017.09.21", "title": "Почина Лилиан Бетанкур, най-богатата жена в света"}
{"url": "http://www.dnevnik.bg/zelen/2017/09/21/3046443_slunchevata_energiia_kato_put_kum_svobodata_za_edin/", "text": "Енергийната независимост е възможен път към свободата за един български гражданин, който има собствен двор. Това доказва с личната си история политологът Евгени Дайнов. Той покани журналисти в дома си в село Миндя, за да покаже и разкаже как може да се случи това в рамките на 16 месеца. От 1999 г. Дайнов става гражданин на село Миндя, където прекарва голяма част от времето си. Преди 10 години твърдо решава, че трябва да се откаже от услугата на електроразпределителното дружество. Причината е много лош личен опит, който му доказва, че сметката за ток няма нищо общо с това, колко електроенергия харчи човек. И по-конкретно нереално високите сметки за ток \"веднага след като се появявах по телевизора\", както и непостоянното електрическо напрежение, което получава. По същото време вижда, че за последните седем години нещата с изграждането на фотоволтаични мощности за домашни цели - технологично, и като инвестиция, рязко се променят към добро. За този период системите се усъвършенстват рекордно бързо, а цените падат осезаемо – около четири пъти. Това обяснява и тенденцията през последните години все повече хора да поставят подобни съоръжения за собствени нужди в частните си домове. За по-малко от десет години инвестицията може да бъде изплатена, но пък след задължително сключване на договор със електроразпределителното дружество. Така Евгени Дайнов също се решава на тази крачка към ВЕИ за домашни цели и инвестира в соларна система, монтирана преди година и половина в двора му във великотърновското село. 12-те слънчеви панела в средата на двора скоро започват да се ползват и като беседка, но бързо доказват на собственика си, че инвестицията му си е струвала. \"За този период месечните ми сметки за ток са около 14 лева, срещу което за последната година местното електроразпределително дружеството ми е платило около 1000 лева за ток, който аз отдавам към тяхната система\", разказа Дайнов. Възобновяемата енергия му дава автономност и това проличава най-вече, когато заради аварии електрозахранването в региона е прекъснато. Например през последната тежка зима в началото на 2017 г., когато в село Миндя никой не е имал електричество в продължение на няколко дни. Системите до 30 киловата инсталирана мощност се инсталират бързо – за 10 дни, но доста по-дълъг е процесът, свързан с ходене по институциите, които уреждат регулациите. \"Говоря със съседи и приятели. Засега бюрократщината успява да откаже хората от този избор.Но това ще се промени много бързо,\" убеден е Дайнов, който така \"се чувства независим и живее свободата си\".", "date": "2017.09.21", "title": "Слънчевата енергия като път към свободата за един гражданин на село Миндя"}
{"url": "http://www.dnevnik.bg/biznes/2017/09/21/3046462_prezidentut_radev_se_sreshtna_s_predstaviteli_na/", "text": "Президентът Румен Радев покани представители на големи американски компании да инвестират в България заради ролята й като фактор за стабилност в Югоизточна Европа, квалифицираните работници и ниски данъци. По време на посещението си в САЩ той се срещна с представители на IBM, Motorola Solutions, ViaSat, FEDEX, Comcast, AES и други, съобщи прессекретариатът на държавния глава.  \"През последните десетилетия България и САЩ доказаха, че могат да бъдат добри партньори и да постигат успехи в сфери като отбраната и сигурността и в развитието на информационните технологии\", заяви Радев. Президентът подчерта, че България запазва добрите си позиции на образователен център и българските участници в международни олимпиади по математика, физика и информационни технологии неизменно заемат едни от призовите места. \"Нашата цел е да създадем възможности тези млади хора да останат и да реализират своя потенциал в България и затова институциите ще подкрепят добрите бизнес начинания, особено в сфери с висока добавена стойност\", добави той.  Разширяването на транспортната и енергийна инфраструктура е една от областите, в които страната догонва своите партньори от ЕС и това е свързано със значителни финансови вложения, посочи президентът. По думите му интерес за инвестиции в тази сфера проявяват големи компании от Европа, Китай и други страни, и това създава конкурентна среда. Представителите на американския бизнес са поставили въпроси, свързани с опазването на интелектуалната собственост, развитието на транспортната и енергийната инфраструктура в България, развитието на отбранителната индустрия, перспективите за утвърждаването на страната като технологичен център в Югоизточна Европа. Стратегическото партньорство между България и САЩ е предпоставка за много по-активно двустранно икономическо и инвестиционно сътрудничество, заяви президентът Румен Радев на работна среща с представители на компании, инвестирали или планиращи да инвестират в България, организирана от Бизнес съвета за международно разбирателство. На срещата държавният глава призова бизнес общността в САЩ да използва благоприятните условия, които страната ни предоставя за инвеститорите със своето ключово разположение и като фактор на стабилност в Югоизточна Европа, с членството си в ЕС и НАТО, квалифицираната работна ръка и конкурентното данъчно облагане. \"През последните десетилетия България и САЩ доказаха, че могат да бъдат добри партньори и да постигат успехи в сфери като отбраната и сигурността и в развитието на информационните технологии\", заяви Румен Радев. Президентът подчерта, че България запазва добрите си позиции на образователен център и българските участници в международни олимпиади по математика, физика и информационни технологии неизменно заемат едни от призовите места. \"Нашата цел е да създадем възможности тези млади хора да останат и да реализират своя потенциал в България и затова институциите ще подкрепят добрите бизнес начинания, особено в сфери с висока добавена стойност\", добави държавният глава. Разширяването на транспортната и енергийна инфраструктура е една от областите, в които страната ни догонва своите партньори от ЕС и това е свързано със значителни финансови вложения, посочи още президентът. По думите на държавния глава интерес за инвестиции в тази сфера у нас проявяват големи компании както от Европа, така и от Китай и други страни, и това създава конкурентна среда, с добри възможности за бизнеса. Представителите на американския бизнес поставиха въпроси, свързани с опазването на интелектуалната собственост, развитието на транспортната и енергийната инфраструктура в България, развитието на отбранителната индустрия, перспективите за утвърждаването на страната ни като технологичен център в Югоизточна Европа и други.", "date": "2017.09.21", "title": "Президентът Радев се срещна с представители на големи американски компании"}
{"url": "http://www.dnevnik.bg/sport/2017/09/21/3046468_pistata_za_formula_1_v_meksiko_ne_e_zasegnata_ot/", "text": "Състезанието за Гран при на Мексико във  Формула 1  през следващия месец ще се проведе по план, съобщиха организаторите, въпреки унищожителните земетресения в страната от последните няколко дни. Трасето \"Ерманос Родригес\", което се намира в столицата няма никакви поражения, показва инспекцията на специализирана комисия. Във вторник трус с магнутуд от 7.1 по Рихтер отне живота на 49 души в столицата Мексико. Общо 27 сгради сесрутиха, но пистата е непокътната. Няколко дни по-рано  друго силно земетресение от 8.1 разлюля страната и отне живота на 98 души. \"Пистата беше инспектирана два пъти в последните дни и проверката не показва никакви поражения, както по трасето, така и по сградите. Ще продължим да работим по план и засега състезанието ще се проведе, както е по програма\", каза маркетинговият директор на Гран при на Мексико Родриго Санчес. Състезанието в Мексико е 18-ия кръг за сезона и трябва да се проведе на 29 октомври. Преди него обаче предстоят още три старта – този в  Малайзия  на 1 октомври, на японската писта \"Сузука\" седмица по-късно и в САЩ на 22 октомври. Междувременно най-известният мексикански пилот Серхио Перес обяви, че ще дари сериозна сума за родината си възстановяването след тежките земетресения. Чеко, както е известен асът на \"Форс Индия\" ще дари три милиона песос (около 125 хиляди паунда – бел. ред.) лични средства. В социалните мрежи Перес обясни, че се включва и чрез своята фондация, която ще помогне допълнително със средства. За всяко харесване в социалните мрежи пилотът ще отдели съответната сума. \"Потресен съм от това, което се случва в моята родина и страната, в която живея. Постигнах договорка с Фондация Карлос Слим и се разбрахме да помогнем. За всеки долар, който аз дам, той ще даде пет, като по този начин ние искаме да дарим средства, с които Мексико да се възстанови по-бързо\", обясни Перес. Само 12 часа след началото на инициативата, пилотът съобщи, че фондацията му вече е събрала 6 млн. песос. Перес се представя много силно от началото на сезона и спечели точки в 11 от 14-те състезания. Мексиканецът има актив от 68 точки и дели 6-о място с Макс Верстапен от \"Ред Бул\". Благодарение на доброто си представяне Перес подписа нов договор с  \"Форд Индия\"  и ще остане във Формула 1 и през 2018 г.", "date": "2017.09.21", "title": "Пистата за Формула 1 в Мексико не е засегната от земетресенията"}
{"url": "http://www.dnevnik.bg/sport/2017/09/21/3046480_real_madrid_podpisa_nov_dogovor_s_emirats_za_70_mln/", "text": "\"Реал\" (Мадрид) удължи договора си с основния си спонсор авопревозвачът  \"Емиратс\" . Компанията от Дубай ще продължи да разполага логото си на екипите на европейския клубен шампион до 2022 г. С новата сделка  \"Реал\"  и \"Емиратс\" поставят рекорд за най-скъпо партньорство в историята на футбола. Общата стойност на контракта е 280 млн. евро, значително повече от това, което взимат всички останали европейски грандове. През този сезон \"Барселона\" подписа договор с японската фирма \"Ракутен\" за 55 млн. евро годишно, а досегашната най-скъпа сделка беше между \"Манчестър юнайтед\" и \"Шевролет\" - за 62 млн. евро на сезон до 2021 г. Според изданието Palco23 всички документи около договора са подписани, но до момента сделката не е обявена публично. \"Реал\" е задължен да постави две нови светлинни реклами на \"Емиратс\" зад всяка една от вратите, както и логото на компанията на тренировъчната база във Валдебебас. Очаква се в най-скоро време европейският клубен шампион да подпише нов договор и с другия си партньор \"Адидас\", като се твърди, че сумата е 105 млн. евро. Производителят на спортна екипировка е предложил 70 млн. евро плюс бонус от още 30 млн. за мърчандайзинг. С тази сделка \"Адидас\" и \"Реал\" ще изпреварят \"Барселона\" и \"Найк\", които имат най-скъпоплатеното партньорство.", "date": "2017.09.21", "title": "\"Реал\" (Мадрид) подписа нов договор с \"Емиратс\" за 70 млн. евро на година"}
{"url": "http://www.dnevnik.bg/biznes/2017/09/21/3046340_sp_poniji_reitinga_na_kitai_za_pruv_put_ot_18_godini/", "text": "Международната рейтингова агенция \"Стандарт енд Пуурс\" (S&P) понижи в четвъртък дългосрочния кредитен рейтинг на Китай от АА- на А+ със стабилна перспектива. Това става за пръв път от 1999г. насам и е свързано с растящ риск от бързото натрупване на дългове. Решението идва по-малко от месец преди събирането на конгреса на Китайската комунистическа партия, който ще определи насоките за развитие в следващите 5 години. В агенцията смятат, че увеличаването на кредитирането е допринесло за ръста на БВП и повишаване стойността на активите, но също така и е намалил финансовата стабилност на страната. \"Очакваме в следващите 2-3 години отпускането на заеми да остане на равнище, което постепенно да повиши финансовите рискове\", казват от S&P. Стабилната перспектива се обяснява като увереност за това, че правителството ще осигури устойчиви икономически показатели в следващите 3-4 години, а ръстът на реалния БВП на глава от населението ще остане на 4% годишно дори при забавяне темпото на държавните инвестиции. Прогнозите на агенцията са за БВП на глава от населението през 2017г. на ниво от 8300 долара, а към 2019г. той да достигне 10 000 долара. Ще расте и държавният дълг като дял от БВП - с 2.4-4.9% в 2017-2020г., като в края на периода ще достигне 46%. В края на май 2017г. за пръв път от 1989г. насам понижи рейтинга на Китай и агенция \"Муудис\" (Moody’s) - от А1 на ниво Аа3 със стабилна перспектива. На същото равнище е и оценката на \"Фич\" (Fitch). Предупреждения за \"опасна траектория\" на ръста на китайското кредитиране отправят също от МВФ и Bank for International Settlements. Решението на S&P не е изненадващо, защото агенцията обяви, че има реален шанс за такъв ход още през юни. Но близостта с конгреса на ККП бе изтълкувана като силен сигнал, че властите трябва бързо да вземат мерки, да въведат реформи, да преструктурират държавните компании и да преминат от количествен към качествен растеж на икономиката.", "date": "2017.09.21", "title": "S&P понижи рейтинга на Китай за пръв път от 18 години насам"}
{"url": "http://www.dnevnik.bg/biznes/2017/09/21/3046482_deputat_ot_gerb_i_bivsh_shef_na_nap_oficialno_veche_sa/", "text": "Бившият изпълнителен директор на НАП Бойко Атанасов и депутатът от ГЕРБ Диана Йорданова официално са номинирани за заместник-председатели на Комисията за финансов надзор (КФН), се вижда от сайта на парламента. Това е вторият опит на председателя на регулатора Карина Караиванова да попълни комисията, която функционира в намален състав още от времето на предишния й шеф Стоян Мавродиев. През юли Народното събрание отхвърли тогавашните експертни предложения на Караиванова, която по закон единствена има право да издига кандидатури. Повторната процедура е открита тази седмица като Караиванова не изчака седемдневния срок и внесе заявленията веднага. По-рано тази седмица тя коментира в интервю за \"Инвестор\", че си е взела поука от предишния неуспех. Сега тя залага на хора, които имат политическа подкрепа в мнозинството. Диана Йорданова е кандидат да оглави осигурителния надзор. От публикуваната й биография се вижда, че тя е магистър по икономика от Великотърновския университет и магистър по математика. В представянето й Караиванова набляга на това, че Йорданова проявява добра комуникация при воденето на преговори и умее да намира решения в трудни и сложни казуси. Бойко Атанасов, който в момента е зам.-министър на финансите, е представен като човек с успешна 20-годишна кариера в НАП, където израства от инспектор до изпълнителен директор. Караиванова го предлага за ръководител на управление \"Надзор на инвестиционната дейност\". Караиванова подчертава, че цени управленския му опит и познанията му в областта на данъчното облагане. Той е широко разпознаваем като отличен специалист, ориентиран към съвършенстване и внедряване на най-нови и опростени процедури в полза на бизнеса и гражданите\", пише шефът на КФН до депутатите. Според \"Капитал\" зад кандидатурата на Атанасов сега стоят Обединените патриоти. ", "date": "2017.09.21", "title": "Депутат от ГЕРБ и бивш шеф на НАП официално вече са кандидати за финансовия надзор"}
{"url": "http://www.dnevnik.bg/biznes/2017/09/21/3046486_prechistvatelnata_stanciia_elenite_se_okaza_s/", "text": "Изненадваща проверка на пречиствателна станция за отпадни води (ПОСВ) - \"Елените\" установи, че тя няма лиценз за ВиК оператор, а събира такси. Водите се пречистват без разрешително. Според инспектори капацитетът на пречиствателната станция е изчерпан, а се приемат допълнителни количества. Това съобщи пресцентърът на Министерството на туризма след като министър Ангелкова взе участие в инспекцията. \"Установихме нередности. Те трябва да бъдат отстранени още за следващия летен сезон\", заяви тя. От документи от предишни проверки на районната екоинспекция се вижда че ефектът от пречистване на отпадните води е незадоволителен, а качеството на крайбрежната морска вода не отговаря на нормите. За установените превишения при всяка проверка са налагани санкции, които възлизат общо на над 4 млн. лв., а с лихвите достигат 5 690 894 лв. (по данни от НАП), се казва в съобщението. Санкциите, наложени на дружеството, не са обжалвани, но не са и платени. ПОСВ-Елените е придобита при приватизационна сделка заедно с ваканционно селище Елените преди 2002 г. от \"Виктория Туристик\" АД, пояснява министерсквото. Експерти на Министерството на туризма по категоризация на местата за настаняване са проверили СПА хотелите \"Роял Парк\" и \"Роял Касъл\", които се намират също в \"Елените\", съвместно с РЗИ, НАП, Икономическа полиция, инспекцията по труда и противопожарната служба. В четиризвездния \"Роял Парк\" е установено, че няма фитнес зала, обезопасен контакт в баните, нито паникбутон в санитарните възли. Съществен пропуск е, че в детския басейн не е отбелязана дълбочината му. Липсват паркомясто за хора с увреждания, на рецепцията не е обозначено място за обслужване на такива гости, нито е обособена специална стая за хора с увреждания. Всичко това са изисквания, на които по закон трябва да отговарят 4-звездните хотели. В \"Роял Парк\" са установени и други неизпълнени изисквания за категорията.  В СПА хотел \"Роял Касъл\"-5 звезди при проверката се установи, че номерът за връзка с рецепцията не е 9, както се изисква по нормативните документи, а 4000.", "date": "2017.09.21", "title": "Пречиствателната станция \"Елените\" се оказа с изчерпан капацитет и без лиценз"}
{"url": "http://www.dnevnik.bg/sport/2017/09/21/3046489_half_na_chelsi_razbi_djip_za_140_hil_paunda_sled/", "text": "Новото попълнение на  \"Челси\"  Тимуе Бакайоко постоянно получава хвалби от мениджъра на отбора Антонио Конте, но извън терена французинът не е толкова безгрешен. След сутрешната тренировка на сините в четвъртък Бакайоко е участвал в лека катастрофа, съобщи Sky Sports News.  Около 15.30 ч. местно време халфът е блъснал своя джип \"Мерцедес G-класа на \"Блъндел лейн\", в близост до тренировъчната база на \"Челси\" в Кобъм. Возилото, което е на стойност около 140 хил. паунда е с повреда по предното окачване, но футболистът е невредим след инцидента. Не се съобщава какво е предизвикало леката катастрофа на Бакайоко, нито пък дали е имало сблъсък с друг автомобил. Пътят, по който се е движил 23-годишният френски халф е двупосочен. Според вестник \"Сън\" става въпрос за загуба на контрол от страна на футболиста, който все още не може да свикне с обратното движение в Англия. \"Тимуе ми каза, че е много трудно да шофира отляво на движението. Той все още се опасява да шофира сам, защото мисли, че е истинска лудост\", каза братът на футболиста Намори наскоро, като според изданието думите му потвърждават проблемите на Бакайоко зад волана. От \"Челси\" съобщиха, че инцидентът няма да попречи на халфа да играе в следващия мач на тима си. Шампионите на Англия гостуват на \"Стоук сити\" в събота от 17 ч., а следващата сряда се изправят срещу  \"Атлетико\" (Мадрид)  на  \"Уанда метрополитано\"  в мач от Шампионската лига. Бакайоко пристигна в \"Челси\" през лятото от \"Монако\" с  трансфер на стойност 40 млн. паунда .", "date": "2017.09.21", "title": "Халф на \"Челси\" разби джип за 140 хил. паунда след тренировка"}
{"url": "http://www.dnevnik.bg/photos/2017/09/21/3046240_fotogaleriia_svetovnite_snimki_na_denia_-_21_septemvri/", "text": "Ученички отправят молитва за мир в Ахмедабад, Индия. Днес се отбелязва международният ден на мира.", "date": "2017.09.21", "title": "Фотогалерия: Световните снимки на деня - 21 септември"}
{"url": "http://www.dnevnik.bg/sport/2017/09/21/3046497_obrat_v_gorna_oriahovica_klasira_nositelia_na_kupata/", "text": "Капитанът на \"Ботев\" (Пловдив) Лъчезар Балтанов вдъхнови обрат на тима си срещу \"Локомотив\" (Горна Оряховица) в последния сблъсък от 1/16-финалите за  Купата на България . Носителят на трофея надигра с 3:1 втородивизионния си съперник, въпреки че губеше с 0:1 до 56-ата минута. Само три дни преди  дербито на Пловдив  жълто-черните постигнаха успех. \"Локомотив\" започна много агресивно и поведе още във втората минута чрез опитния Деян Христов. Антоний Балъков стреля от дистанция, топката рикошира в гредата, а Христов я прати в опразнената врата. До края на първата част \"Локомотив\" продължи да играе по-добре, докато \"Ботев\" срещаше сериозни проблеми в огранизацията на играта. През второто полувреме Балтанов излезе на преден план, като само в рамките на три минути, между 57-ата и 60-ата, отбеляза две попадения. Капитанът на плодивчани се възползва от грешка на защитата на домакините и стреля, а след рикошет в крака на Ивайло Тодоров, топката прехвърли вратаря Крушарски. Час след началото на мача  Йордан Минев  центрира, а Балтанов с глава изведе пловдивчани напред. Още 11 минути по-късно отново капитанът на \"Ботев\" беше с основата на третото попадение. Той подаде към Алваро Юлиано, а бразилецът с хубав шут вкара за 3:1. \"Преди почивката ни липсваше динамика, не играхме добре и беше логично да нямаме положения. В паузата трябваше малко да се повиши тонът и мисля, че темпото се вдигна, заиграхме по-добре. Трябваше да спечелим този мач и същевременно да успеем да запазим някои футболисти преди дербито с \"Локомотив\", каза треньорът на \"Ботев\" Николай Киров. В друг мач по-рано през деня \"Локомотив\" спечели пловдивското дерби с \"Марица\" с 3:1. Черно-белите бяха символични гости на собствения си стадион в парк \"Лаута\", а двубоят мина при много малък зрителски интерес. Първото полувреме завърши без гол, въпреки че и двата отбора пропуснаха добри възможности. Веднага след подновяването на играта Димитър Велковски намери Дино Мартинович, който изведе \"Локомотив\" напред. В 59-ата минута Симеон Райков от пряк свободен удар направи резултата 2:0. Футболистите на \"Марица\" се върнаха в мача само четири минути по-късно, когато Венцислав Гюзелев бе изпуснат и с хубав удар се разписа. В 66-ата минута Димо Бакалов реши спора в този мач, след като се възползва от извеждащ пас на Пауло Серджо.", "date": "2017.09.21", "title": "Обрат в Горна Оряховица класира носителя на Купата \"Ботев\" за осминафиналите"}
{"url": "http://www.dnevnik.bg/sviat/2017/09/21/3046500_istanbulskoto_letishte_atatjurk_be_zatvoreno_zaradi/", "text": "Истанбулскот олетище \"Ататюрк\" е затворено заради катастрофа на малък частен самолет, съобщи агенция \"Доган\", цитирана от \"Евронюз\". Няма данни за жертви. Според информацията самолетът TC-KON се е разбил при кацане. Според специализирани сайтове самолетът може да превозва до 8 души Според сайта на самото летище дейностите при обработката на заминаващите самолети по вътрешни и международни линии се извършват нормално. Последният международен самолет е кацнал в 21.50 ч. , има няколко закъсняващи полета. Последният полет по вътрешни линии е приключил в 22.10 ч. Специализираният сайт  flightradar24.com  също потвърждава за поредица закъснения при кацане. БТА съобщи по-късно, че машината е извършвала аварийно кацане, но при приземяването се е озовала извън пистата и е била обхваната от пламъци. Според агенция \"Доган\" е загинал пилотът. Ранени са още четирима души, предаде Франс прес. Пламъците са били овладени, съобщава телевизия Ен Ти Ви.", "date": "2017.09.21", "title": "Истанбулското летище \"Ататюрк\" бе затворено заради катастрофа (допълнена)"}
{"url": "http://www.dnevnik.bg/biznes/2017/09/21/3046507_komisiiata_za_konkurenciiata_zapochna_proverka_zaradi/", "text": "Комисията за защита на конкуренцията е започнала проверка на пет производителя на кисело мляко, за да изясни дали нарушават правилата за конкуренция при опаковките, се вижда от  сайта на институцията.  Проверката е по сигнал на плевенската Конфедерация за защита от дискриминация. Тя е сезирала регулатора за това, че три дружества използват за продукта си кофички от веществото полипропилен, вместо полистирен, както изисква стандартът за Българско кисело мляко (БДС). Случаят нашумя през пролетта, когато засегнатите производители обясниха, че искат промяна в стандарта, за да използват разрешения в ЕС полипропилен, който доказано не влияел на качеството на съдържанието. В жалбата до КЗК се казва, че три производителя подвеждат потребителите, тъй като означават продукта като произведен по БДС, продават го на по-висока цена, но в качество и състав, несъответстващ на заложения стандарт. Освен това себестойността на полимерната опаковка от полипропилен била доказано по-ниска в сравнение със себестойността на опаковка, изработена от заложения в БДС материал полистирен и използвана от останалите производители. След като се допитала до Българския институт по стандартизация, антимонополната комисия се уверила, че съгласно действащия стандарт БДС 12:2010 по отношение на опаковките от полимерни материали, предназначени за контакт с храни, производителите на българско кисело мляко могат да използват само полистиренови кофички. Проверката засяга компаниите \"Обединена млечна компания\" АД, \"Димитър Маджаров-2\" ЕООД, \"Полидей-2\" ООД , \"Комлектстрой\" ЕООД и държавната \"Ел Би Булгарикум\", въпреки че сигналът е само срещу първите три.", "date": "2017.09.21", "title": "Комисията за конкуренцията започна проверка заради кофичките за киселото мляко"}
