{"url": "https://www.dnevnik.bg/bulgaria/2019/10/01/3970882_otsechkata_na_magistralata_prez_kresnenskoto_defile/", "text": "Магистрала \"Струма\" няма да мине през Кресненското дефиле преди 2025 г. Освен това над половината от сумата за изграждането ѝ може да се плати от България. Това се разбира от искането на страната до Европейската комисия (ЕК), след като на 9 август Агенция \"Пътна инфраструктура\" (АПИ) е подала апликационната форма, в която кандидатства за 267.6 млн. евро, или 523 млн. лв., по оперативна програма \"Транспорт\", съобщава  \"Капитал\".  Министерството на транспорта и пътната агенция потвърдиха, че това е реалната сума, а срокът, в който ЕК трябва да отговори на апликационната форма, е три месеца. Два дни преди АПИ да подаде формата, на 7 август, Министерският съвет взе решение да отпусне до 741 млн. лв. за \"Струма\". България кандидатства само за част от парите по оперативната програма, тъй като до края на 2023 г. ще може да се завърши само част от лот 3.2. Това е срокът, в който трябва да бъдат завършени проектите в настоящия програмен период 2014-2020 г. Общата стойност на двете поръчки за проектиране и строителство на източното платно в посока София, които в момента са в ход, е над 1.05 млрд. лв. с ДДС, като това не включва други разходи като отчуждения, строителен надзор и т.н. Сумата от над милиард обаче вероятно поне леко ще се понижи, тъй като цената е критерий в търга, съответно строителните компании ще подадат оферти с по-ниски стойности, за да се състезават. Цялата отсечка между Крупник и Кресна, включително и реконструкцията на път Е-79, който правителството иска да ползва в посока София, трябва да е готова до края на 2025 г., твърди Министерството на транспорта в отговори до \"Капитал\". Повече по темата четете  тук.", "date": "2019.10.01", "title": "Отсечката на магистралата през Кресненското дефиле ще е готова не по-рано от 2025 г."}
{"url": "https://www.dnevnik.bg/sport/2019/10/01/3970876_ivet_lalova_se_klasira_na_final_na_200_m_na_svetovnoto/", "text": "Ивет Лалова се класира на финал на 200 м на световното първенство. Българската състезателка завърши трета във втората серия с 22,58 сек. Тя трябваше да изчака и третата серия, но със седми резултат от всички влезе във финала, който ще се проведе в сряда вечерта в 22.35 ч. Лалова си беше осигурила квота и за участие в спринта на 100 м в Доха, но предпочете да съсредоточи усилията си върху по-силната си дисциплина. Това даде резултат и тя ще бяга на финал на трето световно първенство. Тихомир Иванов не успя да се класира за финала в скока на височина. Той преодоля 226 см от третия опит, но след това не успя да се справи с 229 см.     ", "date": "2019.10.01", "title": "Ивет Лалова се класира на финал на 200 м на световното в Доха"}
{"url": "https://www.dnevnik.bg/photos/2019/10/01/3970453_fotogaleriia_svetovnite_snimki_na_denia_-_1_oktomvri/", "text": "Актрисата Анджелина Джоли позира преди премиерата на \"Господарка на злото 2\" в Лос Анджелис, Калифорния, САЩ,", "date": "2019.10.01", "title": "Фотогалерия: Световните снимки на деня - 1 октомври 2019 г."}
{"url": "https://www.dnevnik.bg/sviat/2019/10/01/3970907_ups_purva_poluchi_razresheniia_za_aviokompaniia_ot/", "text": "Базираната в Атланта, щада Джорджия, компания Юнайтед парсъл сървис (United Parcel Service или UPS) обяви, че в петък е поучила от националния регулатор на САЩ за авиационна сигурност първото разрешително да използва авиокомпания от дронове. С това ще се занимава поделението UPS Flight Forward, която веднага е изпълнила първата комерсиална доставка до болничен комплекс на WakeMed в Ралей, щата Северна Каролина. Полетът е бил и първият с търговска цел извън визуалния контакт с дрона (BVLOS, съкращение от beyond visual line of sight). Плановете ни са да разширим този бизнес отвъд редовните доставки в здравеопазването, допълват от UPS. Компанията има подобни площадки на няколко места в страната и твърди, че може да доставя товари с тегло около 20 кг. Използван е дрон M2 на компанията Matternet, която обяснява, че доставката със специализиран автомобил по въпросното трасе отнема 30 минути, а с безпилотния апарат - 3 минути и 12 секунди. Полученият сертификат Part 135 Standard не поставя ограничения за размера, мащаба и броя на операциите или броя на дроновете и никоя друга компания не разполага с него, допълват от UPS. Така доставчикът получава и право на превози над 20 кг, включително нощем.     ", "date": "2019.10.01", "title": "UPS първа получи разрешение за \"авиокомпания от дронове\" в САЩ и започна доставки"}
{"url": "https://www.dnevnik.bg/sport/2019/10/01/3970915_snimka_na_denia_pod_rukovodstvoto_na_kabakov_real/", "text": "Под ръководството на българския съдия Георги Кабаков \"Реал\" (Мадрид) се спаси от пълен провал и след късни голове избегна домакинска загуба от \"Брюж\". Белите стигнаха до 2:2 на \"Сантяго Бернабеу\", след като губеха с 0:2. В 84-ата минута Кабаков даде втори жълт картон на Рууд Вормер от гостите и секунди по-късно \"Реал\" изравни.", "date": "2019.10.01", "title": "Снимка на деня: Под ръководството на Кабаков \"Реал\" (Мадрид) избегна тежък провал"}
{"url": "https://www.dnevnik.bg/politika/2019/10/01/3970925_predozirane_siderov_pak_izvadi_repertoara_sus_skandala/", "text": "                         Лидерът на \"Атака\" Волен Сидеров успя да сътвори сериозен скандал по време на участието си в предаването \"Референдум\" по БНТ, заради който се наложи дори намесата на двама полицаи, облечени с якета на жандармерията. След продължил над 20 минути спор с председателя на националния предизборен щаб на ВМРО Юлиан Ангелов Сидеров беше принуден да напусне студиото след кратко прекъсване на предаването. Изданието на \"Референдум\" беше посветено на местните избори, като в него участваха още представители на ГЕРБ, БСП, ДПС, Воля и НФСБ. Още от самото начало Сидеров и Юлиан Ангелов започнаха словесен спор, в който лидерът на \"Атака\" на няколко пъти каза, че кандидатът за кмет на София на ВМРО Ангел Джамбазки е \"гей, който трябва да оглави гей парада\". Той нападна и представителя на ДПС Халил Летифов. \"Геят Джамбазки вие го направихте евродепутат. ДПС управлява държавата през ВМРО и лидерът ѝ Красимир Каракачанов\", каза Сидеров. Ангелов също се включи в начина на изказане на опонента си, като заяви, че Сидеров е в неадекавтно състояние. \"Воленчо, дръж се мъжки. Изтече ти времето и в предаването и в политиката. Вашата истина е жълт вестник, г-н Сидеров. Вие сте жълт вестник\", каза от своя страна Ангелов. В крайна сметка микрофонът на Сидеров беше спрян, след което той сам си го свали. При молбата на водещата Добрина Чешмеджиева да остави събеседниците си да се изкажат лидерът на \"Атака\" обяви, че му се налага цензура. \"Кой ви каза, че трябва да си тръгна? Началството ли? Как си мислите, че ще ме изгоните\", попита Сидеров.      \"Отидете на клекшопа, г-н Сидеров, и всичко ще се оправи\", отговори Юлиан Ангелов, с което припомни подобни изяви на лидера на \"Атака\", които редовно са по време на предизборна кампания. През октовмри 2015 г., малко преди местните избори, Сидеров се замеси в инцидент с полицаи в центъра на София. Тогава той вдигна скандал на продавачка в клек шоп - т. нар. магазинче в мазе - на бул. Г. С. Раковски, близо до НАТФИЗ и обяви, че в магазина се продават наркотици. Две седмици по-късно Сидеров нахлу в сградата на Националната академия за театрално и филмово изкуство (НАТФИЗ). При извеждането му полицаите с мъка го изолираха от хората, които искаха да се саморазправят с него. В суматохата мъж успя да му нанесе удар с юмрук в главата, като това доведе до кръв от едната му скула. Преди да напусне предаването доброволно, Юлиан Англеов обяви, че Сидеров е дошъл от кръчмата, за да се забавлява.", "date": "2019.10.01", "title": "Предозиране: Сидеров пак извади репертоара със скандали за избори"}
{"url": "https://www.dnevnik.bg/sport/2019/10/01/3970939_baiern_nanese_unizitelna_zaguba_na_totnum_nasred_london/", "text": "Байерн\" нанесе унизителна загуба на \"Тотнъм\" насред Лондон. Германският първенец спечели със 7:2 гостуването си на \"шпорите\" в среща от втория кръг на груповата фаза в Шампионската лига. Серж Гнабри се развихри с четири гола само за 35 минути през второто полувреме, а Роберт Левандовски добави два и вече има 14 в последните десет срещи на баварците. Кристиано Роналдо се разписа при победата на \"Ювентус\" с 3:0 срещу \"Байер\" (Леверкузен). С това португалецът вече има гол в 14 поредни сезона в Шампионската лига. Единствената изненада за вечерта беше поднесена от \"Брюж\". Белгийците водеха с 2:0 срещу \"Реал\" (Мадрид) на \"Сантяго Бернабеу\", но  испанският отбор съумя да стигне до равенството  в мач, ръководен от Георги Кабаков.      \"Тотнъм\" стана първият английски отбор, допуснал седем гола в турнира. Двубоят започна добре за английския отбор, който поведе в 12-ата минута чрез Хьон мин Сон. Кимих изравни малко след това с хубав удар от далеч, като прати топката в долния десен ъгъл на вратата на Мануел Нойер. В последните секунди на първата част Левандовски даде преднина на \"Байерн\" с гол след завъртане от трудно положение. След почивката дойде времето за шоуто на Гнабри. Той направи резултата 4:1 с два гола за три минути. Хари Кейн намали от дузпа, но в последните седем минути \"Байерн\" довърши разгрома си.", "date": "2019.10.01", "title": "\"Байерн\" нанесе унизителна загуба на \"Тотнъм\" насред Лондон"}
{"url": "https://www.dnevnik.bg/sviat/2019/10/01/3970435_ostana_mesec_do_brekzit_i_burkotiiata_ne_namaliava_-/", "text": "В края на този месец Великобритания трябва да напусне Европейския съюз - със сделка или не. Парламентът задължи премиера Борис Джонсън във втория случай да поиска поредно удължаване на срока до 31 януари, но той и министрите му продължават да настояват, че Брекзит ще има на всяка цена в нощта на Хелоуин, и вероятно търсят начини да заобиколят нареждането на депутатите. Какво може да се случи в следващите четири седмици? Какъв е официалният график (засега) В полунощ централноевропейско време на 31 октомври всичко приключва, освен ако дотогава Джонсън не договори нова сделка с останалите 27 в ЕС и тя бъде обсъдена и одобрена от парламента в Лондон. Засега премиерът продължава да говори (но официално е сторено твърде малко) за нови идеи. Той не е посещавал Брюксел, откакто наследи Тереза Мей, и не планира да го направи преди 17 октомври, когато е последното преди Брекзит двудневно заседание на Европейския съвет. Съгласно т.нар. Закон \"Бен\", ако до края на този съвет на 18 октомври Джонсън не постигне приемлив компромис, той е длъжен да поиска удължаване на срока поне до 31 януари 2020 г. Какви са шансовете за сделка на Европейския съвет Възможно е пред заплахата от сериозен хаос при Брекзит без сделка да се постигне някакъв компромис от двете страни. Но шансовете не изглеждат особено големи. У дома Джонсън ще се нуждае за прокарването на ново споразумение в парламента от гласовете на депутати, които изгони от партията и парламентарната група, плюс няколко техни колеги от средите на опозиционните лейбъристи. Но емоциите в Камарата на общините са толкова нажежени, че не се вижда повод за оптимизъм. Ще приложи ли премиерът закона \"Бен\" Джонсън непрекъснато заявява, че ще приложи приетия закон, но също така, че няма да търси удължаване на срока за Брекзит. Това противоречие кара мнозина да подозират, че той търси начин да се измъкне от задължението. Един от вариантите - на теория, но почти невероятно да се реализира на практика - е прибягване до витиевата процедура, известна като \"заповед на съвета\". Това е указ на правителството, който не включва ангажимент от кралицата, и с него може да се суспендира законът \"Бен\" до дата след 31 октомври. Но също така тази мярка, изглежда, нарушава принципа за суверенни правомощия на парламента. Други посочват закон от 2004 г., съгласно който правителството може в ситуация на национална криза да обяви извънредно положение и за ограничено време да използва специални правомощия. В медиите се повдигат въпроси възможно ли е Джонсън да използва този закон, за да пренебрегне закона \"Бен\" или да предизвика предсрочни избори, за което ще разпусне парламента. Но премиерът трудно ще обоснове, че Брекзит е създал някаква катастрофална ситуация, изискваща обявяване на извънредно положение. Доминик Грийв, един от изгонените 21 консерватори, заяви в понеделник, че ако Джонсън не постигне сделка до 19 октомври и не изпълни закона \"Бен\", Елизабет II трябва да го отстрани от поста. \"Той ще бъде принуден от съдебно решение - ако трябва и от най-висшия съд на страната - да напише и изпрати писмото до Брюксел с искане за отлагане. Ако въпреки това не го направи, кралицата може да го уволни\", обясни той пред Sky News. Второ писмо Още един от обсъжданите варианти е дали Джонсън би могъл да изпълни закона \"Бен\" и да напише на останалите 27 страни от ЕС, че иска удължаване на срока (законът дори е посочил изрично какво точно трябва да е написано в това писмо), но също така да добави второ писмо. В него да се обяснява, че правителството всъщност не иска нов срок. Юристи обясняват, че това е възможно, но би нарушило целта на закона и би имало сериозни правни проблеми за Джонсън. Оставка или уволнение на Джонсън Премиерът може да подаде оставка, за да не поиска удължаване на срока. Така ще се превърне в своеобразен Брекзит мъченик за предстоящи избори. Но така не само рискува да влезе в затвора, но и ще отвори вратата на \"Даунинг стрийт\" 10 за лидера на опозицията Джеръми Корбин. Перспективата лидерът на лейбъристите да стане премиер не допада на мнозина от парламентарната опозиция и докато преговарят за евентуално правителство на националното единство, името му е една от основните пречки за споразумение по този въпрос. Джонсън, който вече не контролира мнозинството в парламента, би могло да бъде отстранен и с вот на недоверие, но депутатите искат преди да направят този ход, да са напълно уверени, че на 31 октомври няма да има Брекзит без сделка. А може ли страната да се върне в ЕС след 31 октомври Дори Джонсън да постигне своето, ново правителство с друг премиер все още може да поправи щетите, като в първите дни на ноември бързо се договори с ЕС за удължаване или дори да оттегли уведомлението по член 50 от Договора за ЕС, с което страната поиска да напусне съюза. Така поне смята проф. Мадс Анденас, бивш директор на Британския институт за международно право. Според него едва ли някоя от преговарящите за Брекзит в Лондон или Брюксел би оспорвал такова действия пред Съда на Европейския съюз. Още правни лабиринти Ситуацията се усложнява от процедури и \"вратички\", които може да бъдат използвани в следващите седмици. Законът \"Бен\" например е такъв, че ако сделка за Брекзит бъде одобрена от парламента на или преди 19 октомври, Джонсън вече не е задължен да поиска удължаване на срока за развод с ЕС. Освен това до 31 октомври би трябвало парламентът в Лондон да одобри споразумението за оттегляне на страната от ЕС. Ако това решение, както и други, необходими за нормално напускане, бъдат блокирани след 19 октомври, Великобритания така или иначе попада в ситуация на Брекзит без споразумение. Решението на ЕС да удължи още веднъж срока за Брекзит може - поне според някои депутати - да бъде саботирано отвътре, включително със заплаха, че и да има отлагане, докато то трае правителството ще налага вето на ключови решения в ЕС. Според тях Великобритания като (все още) член на ЕС би могла да гласува против собственото си искане. На теория Джонсън може да помоли някоя друга страна от останалите 27 - например евроскептичната Унгария - да не одобри удължаването на срока. Дори Джонсън да приложи закона \"Бен\" и да поиска отлагане на Брекзит, друг закон - European Union Withdrawal Act, определя, че напускането на ЕС трябва да стане на 31 октомври. В момента не е ясно кой от двата закона има върховенство. Правителството казва, че ще приложи \"закона\", без да уточнява кой от двата, и в крайна сметка да обяви, че просто изпълнява втория. Противници на Брекзит подадоха в съд в Шотландия искане, което да задължи премиера да удължи срока за Брекзит, и казусът може бързо да стигне до Върховния съд в Лондон в средата на октомври. Според инициаторите при успех отлагането на Брекзит може да бъде поискано от съда (от името на премиера), а не от правителството.", "date": "2019.10.01", "title": "Остана месец до Брекзит и бъркотията не намалява - какво предстои"}
{"url": "https://www.dnevnik.bg/evropa/regioni/2019/10/01/3970653_orban_principut_pari_sreshtu_zakonnost_v_es_ne_bi/", "text": "Унгарският премиер Виктор Орбан определи идеята достъпът до европейски фондове да се обвързва със спазване на демократичните принципи и върховенството на закона като политическа фраза, използвана за атака срещу членки на евросъюза, предаде \"Ройтерс\". На пресконференция с финландския премиер Анти Рине Орбан каза, че Будапеща би обсъдила конкретно предложение по темата, ако се появи - но до момента няма такова. Финландия пое през юли шестмесечното председателство на Съвета на Европейския съюз. \"Върховенството на закона в Унгария не е правен въпрос. Въпрос на гордост е. Онези, които се съмняват в него, оспорват честта ни и предлагам, който иска да го прави, да си помисли\", каза Орбан. Докато Унгария и Полша спорят от години с еврокомисията заради политики, които според Брюксел са заплаха за демократичния баланс на властите, идеята за връзка между фондовете и върховенството на закона доби сили покрай този спор. Рине заяви снощи, че всички държави в ЕС изглеждат готови да приемат, че уважението към демократичните принципи трябва да е условие за достъпа до евросредства, и това е един от няколко въпроса, по които всички страни в съюза се доближават до обща позиция. Орбан същевременно заяви, че би било контрапродуктивно да се създават съмнения за идеологическата ориентация на дадена страна и климат, в който тя може да бъде нападана. Това \"би довело до много неща, но не и до сътрудничество\". Според Рине обаче \"целта не е да се притиска до стената която и да било държава членка\" - въпросът е \"как да се защитят обикновените европейци от деспотизма и неспазването на принципите на върховенство на закона\".", "date": "2019.10.01", "title": "Орбан: Принципът \"пари срещу законност\" в ЕС е политически лозунг да ни атакуват"}
{"url": "https://www.dnevnik.bg/evropa/2019/10/01/3970672_evropeiskiiat_sud_potrebitelite_izrichno_triabva_da/", "text": "Съдът на ЕС внесе днес яснота в изискванията за даването на съгласие от потребителите за използването на \"бисквитки\" от сайтовете. В днешното си решение съдът постановява, че съгласието не е действително, ако е дадено чрез предварително поставена отметка, която потребителят трябва да премахне, за да откаже записа на \"бисквитки\". Съдът уточнява, че това изискване е свързано с всякакви \"бисквитки\", независимо дали съдържат лични данни. Съдът добавя, че съгласието за приемане на \"бисквитки\" трябва да бъде изрично. Според съда доставчикът на услуги трябва да съобщи на потребителя какъв е срокът на действие на \"бисквитките\", както и дали събраните данни се преотстъпват. \"Бисквитките\" (cookies) са файлове, които доставчикът на даден сайт поставя на електронното устройство на потребителя, се пояснява в съобщение на Европейския съд. При повторно посещение на сайта доставчикът може да използва възможността да получи достъп до данни за поведението на този потребител. /БТА", "date": "2019.10.01", "title": "Европейският съд: Потребителите изрично трябва да приемат използването на \"бисквитки\""}
{"url": "https://www.dnevnik.bg/razvlechenie/2019/10/01/3970647_purvite_gei_geroi_v_mejduzvezdni_voini_sa_vkljucheni_v/", "text": "Анимационният сериал за деца \"Междузвездни войни: Съпротива\" може да не е най-популярният в създадената от Джордж Лукас киновселена, но представя първите хомосексуални герои в нея. Вчера от \"Дисни\" потвърдиха това, което феновете отдавна предполагаха - че героите Орка и Фликс са гей двойка, съобщи \"Гардиън\". Новината беше обявена в подкаста \"На кафе с Кеноби\" от изпълнителните продуценти Атина Портильо, Брандън Ауман и Дъстин Ридж, които говориха за предстоящия втори сезон на анимацията, чийто първи епизод ще бъде излъчен на 6 октомври. \"Без никакво съмнение те са гей двойка и ние сме горди с това\", коментира Ридж. Почитателите на сериала разкриха информацията още след епизод от първия сезон, в който Орка и Фликс посещават майката на Фликс. Фактът, че героите не са хора и моментът на тяхното разкриване е неясен, напомня за други подобни сцени в продукции на \"Дисни\", като  един поглед между двама от героите в края на \"Красавицата и звяра\". В последно време \"Дисни\" се опитва да представя сексуалните ориентации в продукциите си. През 2021 г. се очаква в следващия филм за Тор да бъде представен и първият герой с бисексуална ориентация - Валкирия, изиграна от Теса Томпсън. Киновселената на \"Междузвездни войни\" беше критикувана поради липсата на гей герои, като беше изтъквано как хомосексуални персонажи от комиксите и книгите, свързани с поредицата, остават извън филмите. Действието в \"Междузвездни войни: Съпротива\" се развива 6 месеца преди \"Междузвездни войни: Силата се пробужда\". Тази година анимацията беше номинирана за награда \"Еми\" за детски сериал.", "date": "2019.10.01", "title": "Първите гей герои в \"Междузвездни войни\" са включени в анимация за деца"}
{"url": "https://www.dnevnik.bg/zelen/2019/10/01/3970664_fototaleriia_mesecut_na_prilepite/", "text": "Прилепите в България приключват своето лятно размножаване (суорминг) и през есента се насочват към хибернация в зимните си убежища. Затова този месец от сдружение \"Зелени Балкани\" са се насочили към разясняване на малки и големи за значимостта на прилепите в България, в традиционни събития като \"Нощ на прилепите\" и музейни експозиции. Информационната кампания \"Нощ на прилепите\" включва събития из цялата страна, организирани заедно с Българска Фондация \"Биоразнообразие\" – БФБ; Фондация ЕкоОбщност; Регионален Исторически Музей – Благоевград; Регионален Исторически Музей – Плевен; Регионален Исторически Музей – Русе; Дирекция Природен Парк \"Врачански Балкан\"; Община Ловеч и много пещерняци, алпинисти и доброволци. \"Дневник\" използва случая, за да представи на своите читатели част от информацията на \"Зелени Балкани\".", "date": "2019.10.01", "title": "Фототалерия: Месецът на прилепите"}
{"url": "https://www.dnevnik.bg/sport/2019/10/01/3970405_svetovnoto_po_leka_atletika_v_doha_kogato_parite/", "text": "Фарс, виц, бедствие, катастрофа... Това са само част от определенията, с които спортисти, анализатори и привърженици описват световното първенство по лека атлетика в Доха. Проблемите на едно от най-значимите спортни събития за годината са много. Най-очевидният е липсата на хора по трибуните. Това постави Международната федерация по лека атлетика (IAAF) под голямо напрежение с обвинения, че спортът е бил запратен на втори план заради други интереси. Дъжд от критики Шели-Ан Фрейзър-Прайс спечели нов златен медал от световно първенство  в спринта на 100 м - една от коронните дисциплини в атлетиката. След победата тя прегърна сина си и помаха към трибуните, където обаче бяха останали малцина - основно запалянковци от родината ѝ Ямайка, членове на щаба ѝ или роднини. \"Всъщност забелязах, че стадионът не беше пълен. Но макар да имаше хиляда души по трибуните, там бяха двамата най-ценни за мен човека\", каза Фрейзър-Прайс. Липсата на зрители по трибуните е най-големият и най-видим удар за международната федерация. Недоволство срещу определянето на Катар за домакин има още от първите мигове след взимането на решението. Първите притеснения бяха свързани с горещините в страната. Заради тях световното беше насрочено за края на септември и началото на октомври. Катар положи усилия и посрещна спортистите с приемливи температури на стадион \"Халифа\", благодарение на климатичната система на съоръжението. По различен начин обаче стоят нещата със състезанията, които се провеждат извън стадиона. Женският маратон например се проведе в полунощ заради високите температури, надвишаващи 30 градуса. Въпреки това 28 от 68 стартирали в надпреварата се отказаха. Тези, които все пак завършиха, бяха с много бавни времена. Шампионка стана кенийката Рут Чепнегетич с 2.32:43 часа, което е най-бавното време на победителка в историята и с цели 15 минути по-бавно от личното ѝ постижение. По късно Чепнегетич припадна, докато разговаряше с медиите.      \"Влажността те убива. Не може да се диша. Мислех, че няма да завърша\", каза петата в маратона Волга Мазуронак от Беларус. Според нея това е неуважително към спортистите. \"Група високопоставени служители се събрали и решили, че ще се проведе тук (световното), но те стоят на хладно и вероятно сега спят\", каза тя след състезанието. \"Виждаш някого на земята и е изключително плашещо. Това можеш да си ти след километър или 500 м\", заяви Линдзи Тесие от Канада. Въпреки вълната от недоволство от международната федерация заявиха, че не е имало случаи на топлинни удари и че специалистите в медицинския центъра са се справили добре с 30-те постъпили. \"Малък брой останаха за наблюдение, а един атлет е изпратен в болница за наблюдение, но след това е освободен\", се казва в съобщението. Частното световно Покрай темата за лошата организация на маратона се прояви и проблемът с празните места на стадиона. Много бивши и настоящи спортисти казаха, че са шокирани от липсата на зрители.      Изпълнителният директор на IAAF Джонатан Риджеон заяви, че федерацията е разочарована, но вярва, че атлетите все пак се наслаждават на \"положително преживяване\". В петък на стадиона е имало 13 288 души за целия ден, а след това посещаемостта е спаднала още. \"Искаме повече зрители. Работим усилено с местния организационен комитет, за да привлечем повече публика\", посочи Риджеон. Според него имало моменти, в които стадионът е 65-70% пълен, но големите финали били късно, а хората се прибирали вкъщи заради ранното начало на работния ден. \"Когато се оценява световно първенство, определено посещаемостта и създадената атмосфера са много важен елемент, но има и други елементи. Мисля, че можем да се съгласим, че състезанията бяха много добри\", посочи той пред Би Би Си. Първото от много Световното по лека атлетика е едно от най-големите изпитания пред Катар като организатор на големи спортни събития. Само след три години обаче предстои още по-значимо домакинство - през 2022 г. това ще бъде най-малката страна, приемала световно по футбол.    Изборът на Катар от ФИФА породи огромни критики. За пръв път световното ще се проведе през ноември и декември заради горещините. Ехото от атлетическия турнир със сигурност ще отеква още дълго и ще налее допълнително масло в огъня. А там вече има достатъчно проблеми. Катар непрестанно получава забележки за лошото отношение към работниците, заети със строежа на стадионите за световното по футбол. Преди ден беше съобщено, че страната гледа далеч напред в стремежа си да приема значими спортни събития. Доха обяви намерение да се кандидатира за азиатските игри през 2030 г.", "date": "2019.10.01", "title": "Световното по лека атлетика в Доха: когато парите оставят спорта на заден план"}
{"url": "https://www.dnevnik.bg/gradska_sreda/2019/10/01/3970703_startira_programata_v_pomosht_na_sobstvenici_na_cenni/", "text": "Започна приемането на заявления за подпомагане на собственици на сгради паметници на културата. Програмата \"Културно наследство\" на Столичната община е с бюджет от 300 хиляди лева, гласувани от общинския съвет. С тези средства ще се финансира изготвяне на проекти за реставрация, консервация и социализация на недвижимите културни ценности. Те ще бъдат предоставяни безплатно на собствениците на такива сгради. Програмата не отпуска пари за самия ремонт на сградата. Право да кандидатстват за финансиране по програмата \"Културно наследство\" имат право всички, чиито имоти са с категория \"недвижима културна ценност с национално или с местно значение, с ансамблово значение и \"за сведение\", съобщиха от направление \"Архитектура и градоустройство\" (НАГ) на общината. Какви документи са необходими за кандидатстването по тази програма, разработена от главния архитект на София Здравко Здравков, може да се научи на сайта на НАГ. Те трябва да се подават лично или от упълномощен представител на собственика на сградата, уточняват от НАГ.", "date": "2019.10.01", "title": "Започна реализацията на програмата в помощ на собственици на ценни сгради в София"}
{"url": "https://www.dnevnik.bg/bigpicture/2019/10/01/3968666_nai-dobrite_snimki_na_dnevnik_prez_septemvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините от България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.10.01", "title": "Най-добрите снимки на \"Дневник\" през септември"}
{"url": "https://www.dnevnik.bg/bulgaria/2019/10/01/3969960_ne_otgovoriaite_na_policai_i_prokurori_ako_purvo_ne/", "text": "България има проблем със защита правата на задържаните да бъдат навреме, надлежно и разбираемо информирани защо са лишени от свобода. Често в такава неизвестност те биват притискани от правораздавателните органи да разкриват информация и да пишат обяснения преди да е пристигнал адвокатът им. Известна е и практиката да \"канят\" заподозрени на \"разговор\", който на практика се превръща в разпит и когато пристигне техен защитник, му се казва, че няма нужда от него, защото това не е задържане, а свободна беседа. Това са част от заключенията на Агенцията на Европейския съюз за основните права (АЕСОП), базирана във Виена и наследник на Европейския център за мониторинг на расизма и ксенофобията.  Докладът , изработен по поръчка на Европейската комисия, проследява прилагането на 3 директиви на ЕС в 8 държави, сред които и България, през 2018 г. Данните в него се основават на интервюта с общо 252 души, включително 29 от България. От тях 11 са заподозрени от българските власти или са задържани по искане за екстрадиране от друга държава в ЕС, 6 са адвокати, 5 са полицаи, 4 са съдии или прокурори и 3 са от организации, които следят ситуацията в местата за задържане и лишаване от свобода. Един от задържаните в България е описал, че известно време не е получил никаква информация за основанието и причините за това, а трима - че изобщо не са поличили никакво обяснение. Понякога те нямат достатъчно време да изчетат връчения им документ или полицията ги пришпорва да свършват бързо. Липсваща или неразбираема информация Представител на организация, наблюдаваща положението в местата за задържане, описва:  В други от проверените страни като Австрия, Дания, Гърция, Холандия и Полша, в повечето случаи основанията за арест са представени писмено и се обясняват устно. В Холандия заподозреният може да получи допълнително обяснение от помощник на прокурора, тъй като това е част от оценката за законното основание за лишаването от свобода. Авторите на доклада уточняват, че поради малкия брой анкетирани не бива да се правят общи заключения, че по принцип така се действа във всяка от държавите. Но един от интервюираните в България задържани описва:  Имате право да мълчите Не само в България се злоупотребява с това, че хората обикновено не знаят (и не биват надлежно информирани) за правото си да мълчат, включително за да не разкриват информация, която може да се използва срещу тях. Представител на органите на реда описва това като \"игра на покер\" със задържания. , разказва адвокат от България, чието име не се посочва в доклада. Опасната сива зона на \"беседите\" Авторите описват и как в полицията на някои държави използват \"сивата зона\", в която задържаният още не е наясно какъв е статутът му - дали е заподзрян, свидетел... Това е моментът, в който и органите на реда не са длъжни да уведомят задържания за правата му - задават му въпроси и си записват отговорите, но не ги вписват в официалните документи по случая. Преди да го информират за статута, задържаният не се ползва от защитата на заподозрян, който е длъжен да каже истината, но не може да бъде принуждаван да разкрива вредящи лично на него факти. , разказва в доклада защитник от България. В страната това се наричало \"разузнавателен разговор\" и адвокати твърдят, че в България често такива беседи са първото основание, на което потенциален задържан, обвиняем или представляващ интерес е викан да се появи, а не формално да го призоват като свидетел. Няколко от участниците в проучването изтъкват, че подобни \"беседи\" могат да навредят на положението на задържаните. Понякога такива хора дори не са записвани в регистъра на полицейското управление, а адвокатите им са държани отвън, защото нямали основания да присъстват. Половината анкетирани адвокати споделят за случаи, в които полицията се опитва в такава ситуация да измъкне колкото може повече, включително като кара хората да дават писмени обяснения. , разказва български адвокат.  Преходът от свидетел към заподозрян Друг важен момент, посочен в доклада, е използването на показания от свидетели за натиск срещу тях, когато статутът им се промени в заподозрени или обвиняеми. В почти всяка от осемте държави с изключение на Дания, свидетелските показания остават в делото и съдията може да ги допусне като доказателствен материал или да ги прочете и да ги вземе предвид при разглеждане на случая. Адвокат от България казва, че в страната има такава практика - да се взимат свидетелски показания и човекът да бъде питан вече като заподозрян дали продължава да стои зад думите си. , разказва един от българските защитници. , е цитиран в доклада български адвокат.  Защо задържаните не схващат състоянието си В проучването е отделено внимание и на усилията на властите да проверят дали задържаният добре разбира информацията за статута си. Авторите изброяват   защо хората не схващат за какво става дума и България присъства при всеки един от тях:  (в 3 от 5 случая в България анкетираните заподозрени изобщо не си спомнят заради притеснение дали са ги информирали за правата им да извикат адвокат; двама казват, че полицията директно им е извикала адвокат, на един е било казано, че няма нужда да вика адвокат, защото процедурите срещу него ще бъдат прекратени, един се е сетил, че прочел за право на адвокат във връчената му за подписване писмена декларация; във Франция съотношението на хората в такава ситуация е 1:10)  (бел.ред. - в смисъл, че на по-необразованите не се дават подробни обяснения, защото не могат да схванат за какво става дума) (анкетиран от България описва как просто се връчва писмена декларация, която се очаква човекът да прочете, попълни и подпише). Представители и на полицията, и на адвокатите в България казват, че обикновено се оставя изцяло на защитниците да обяснят на хората ситуацията.  , споделя един от адвокатите. Адвокатите струват пари и това плаши Още един важен момент за България - задържаните са освободени от плащане на разходите на представляващите си защитници, само ако в крайна сметка бъдат оправдани. Български адвокат твърди, че властите подчертават този факт на задържаните, вероятно за да ги накарат да се откажат от търсене на услугите на защитник: \"Хората се притесняват за разходите, защото при изясняване на това, че им се полага правна помощ, винаги им казват, че ако ги осъдят, тези средства не им се възстановяват\". Негов колега казва, че това не е съвсем така, поне при хората, които вече са били обвиняеми - те не се притеснявали за разходите, защото на практика държавата няма как да си събере парите от осъдени в тежко финансово положение. От България и Полша съобщават в доклада за притеснения, че органите на реда са във връзки с назначаваните от държавата адвокати и често полицаите препоръчват свои приятели. От организация, следяща състоянието на местата за задържане, разказват, че ако полицията изобщо помага на задържаните да си намерят адвокат, то е най-много да им връчи списък с имена и контакти и да им даде телефон или дори да позвъни на някой от тяхно име. \"Всички анкетирани представители на този орган бяха единодушни, че никаква друга помощ не се оказва.\" Има адвокат, но как да стигне до клиента си Когато в България се установи връзка с адвокат, има трудности той да се срещне с клиента си. Това става, след като конкретен служител, отговарящ за делото, позволи посещението, а това обикновено отнема време, през което продължават \"неформални разговори\" на полицията със задържания, пише в доклада. Опитите да стигнат до клиента си бързо след задържането се сблъскват с това, че назначаването на водещ следовател става след време и преди това никой не поема отговорността да позволи посещение на адвокат. А би трябвало човек да има възможност да се обади на семейството си или на адвокат от момента, в който е влязъл в полицейското управление, казва един от анкетираните. , обаче обяснява полицейски служител от България.  Двама задържани, които са анкетирани за доклада, казват, че сами са избрали и платили за защитниците си, но че те не са присъствали при арестуването им или когато полицията е поискала да дадат писмени показания по повдигнати им обвинения. Те са прекарали около 24 часа в ареста и са се видели с адвоатите си при напускането на управлението или по-късно. Други двама обвиняеми казват, че адвокатите са им избрани от полицията и че са ги видели чак в съдебната зала. Единият от тях е прекарал около 2 месеца в ареста преди първото съдебно заседание. И двамата не са доволни от начина, по който са ги защитавали и обвиняват адвокатите си, че само са се съгласявали с прокурора. Всъщност, по закон те имат право да сменят защитника си, ако не са доволни. \"Ако, съгласно Наказателно процесуалния кодекс на България, обвиняемият задължително трябва да има защитник и ако случайно полицейски служител или магистрат го разпитват без адвокат, въпросите имат нулева стойност, те нямат никаква процесуална стойност. Протоколите от такива разпити не се допускат като доказателства заради серзиозно процесуално нарушение. По този начин се допуска грешка още в разпита и каквото и да е казано в него, то няма процесуална стойност и е недопустимо като доказателство\", обяснява български съдия.", "date": "2019.10.01", "title": "Не отговаряйте на полицаи и прокурори, ако първо не обяснят защо ви питат"}
{"url": "https://www.dnevnik.bg/bulgaria/2019/10/01/3969999_v_niakolko_grada_shte_ima_test_na_sirenite/", "text": "В 11 часа ще прозвучат сирените в градовете София, Бургас, Варна, Кърджали, Монтана, Пазарджик, Плевен, Пловдив, Русе, Смолян, Враца, Стара Загора и Гълъбово, както и в населените места в 30-километровата зона около АЕЦ \"Козлодуй\", съобщиха от МВР. Сиренната система ще бъде задействана чрез излъчване на националните сигнали за тревога и край на тревогата. Сигналите ще бъдат съпътствани от гласова информация. Целта е проверка на техническото състояние на Националната система за ранно предупреждение и оповестяване и за обучение на населението. В тренировката ще участват и интегрираните локални системи за оповестяване, изградени в обекти, чиято дейност създава опасност от възникване на бедствия. Пробата на звука на оповестителните уреди е в изпълнение на Наредбата за ранното предупреждение и оповестяването при бедствия и за оповестяване при въздушна опасност. По правило тя се проверява два пъти в годината - на 1 април и на 1 октомври. Изграждането на системата за ранно предупреждение започна по времето на тройната коалиция. Тогава съществуваше Министерство на извънредните ситуации, което се оглавяваше от Емел Етем. За системата бяха похарчени десетки милиони без особена яснота за какво отиват. Справка в Агенцията за обществени поръчки сочи, че през 2014 г. МВР е похарчило около половин милион лева, за да обучи служителите си как да работят с въпросната система.", "date": "2019.10.01", "title": "В няколко града ще има тест на сирените"}
{"url": "https://www.dnevnik.bg/sport/2019/10/01/3970168_svetulki_shte_ozariat_borisovata_gradina_v/", "text": "Благотворително и забавно са двете ключови думи, свързани с бягане, което ще се проведе тази вечер в Борисовата градина. Началото на събитието, наречено \"Светулки рън\", ще бъде дадено в 20.00 часа при езерото \"Ариана\". Преди това желаещите могат да се запишат на място. Бягането ще се проведе по 5-километрово трасе с начало и край езерото \"Ариана\". Участниците трябва да са с челници или друга светлина, за да се ориентират в тъмното. Смисълът, който организаторите от Софийския планински клуб и фондация \"Синергиа\" влагат в името на събитието, е свързан с каузата им. Таксата е 10 лева на човек, като всеки може да дари и повече, а събраните средства са за купуването на техническо оборудване за по-лесно придвижване на незрящи хора в градски условия. \"Миналата година успяхме да съберем повече от 3000 лева, които бяха дарени за каузата на фондация \"Синергиа\". Успяхме да съберем и стотици усмивки от всички участници, които се включиха в събитието. Затова тази година сме решени да го направим отново\", казват от Софийския планински клуб. 19:00-19:50 – Регистрация на място и заплащане на такса. 20:00-20:45 – Бягане по маркирано трасе. 20:45-21:30 – Свободна програма и възможност за запознаване с каузата на хората със зрителни увреждания.", "date": "2019.10.01", "title": "\"Светулки\" ще озарят Борисовата градина в благотворително бягане тази вечер"}
{"url": "https://www.dnevnik.bg/sviat/2019/10/01/3970231_sled_70_godini_komunisticheska_vlast_kitai_e_razlichen/", "text": "Китай утре чества годишнина от обявяването на Китайската народна република на 1 октомври 1949 г. Днес тази държава силно се различава от земеделската страна, която беше завладяна преди 70 години от комунистите под предводителството на Мао Цзедун. От селото към града С 1.4 млрд. жители Китай е най-населената страна в света. Преди 70 години огромното мнозинство от населението живееше в селата. Само 10 процента от китайците живееха тогава в градове. През 2019 г. Китай е страна, където преобладават гражданите - те са около 60 процента от населението. Стотина китайски градове са с над един милион жители. В страната има поне шест мегаполиса с над 10 млн. жители. Пекин и Шанхай имат по над 20 млн. жители. Строителна треска преобрази страната през последните три десетилетия. Пет от най-големите сгради в света се издигат в континентален Китай. Авторитарен режим През 1949 г. на власт се възкачва Мао Цзедун. Дългото му управление е хаотично. \"Големият скок напред\", амбициозна програма за индустриализация и колективизация, стартирала през 1958 г., води до гладната смърт на десетки милиони души. Културната революция, която Мао започва през 1966 г., предизвиква хаос и гражданска война. Мао умира през 1976 г. Днес държавен глава на Китай е Си Цзинпин. Генерален секретар на Китайската комунистическа партия от 2012 г., избран за президент през 2013 г., новият управник на Китай укрепи личната си власт. Държавните медии изграждат култ на личността около него, а парламентът промени конституцията, за да му позволи да остане президент за неограничено време. Нов световен икономически ред Признаването на Китайската народна република отнема време. Сред първите страни, които я признават през 1949 г., са Съветският съюз и Източна Германия. Седемдесет години по-късно Китай се е превърнал във велика сила, с която всички се съобразяват, и във втората най-голяма световна икономика. В икономиката на Китай настъпи подем благодарение на приемането на страната в Световната търговска организация през 2001 г. Китай стана световната фабрика. Пекин вече се стреми да разшири влиянието си с изграждането на \"нови пътища на коприната\", програма за инвестиции в сухопътни и морски инфраструктури между Азия, Европа и Африка, която тревожи някои страни. Логнати, включително за пазаруване През 2018 г. Китай наброява 829 млн. интернет потребители, което го прави най-големия интернет пазар в света. От тях 817 млн. ползват интернет от мобилния си телефон, което прави страната и най-големия пазар за смартфони в света. Преди десет години броят на потребителите на интернет в Китай беше само 298 млн.. Китай е и най-големият световен пазар за онлайн търговия на дребно. Годишното му събитие - Денят на ергена, отново подобри рекорда на 11 ноември 2018 г. с похарчени общо 30.8 млрд. долара. Пекин обаче налага цензура върху мрежата, с въвеждането на все по-строги правила за съдържанията и блокиране на чуждестранни сайтове като \"Фейсбук\", \"Туитър\" и редица западни медии. По пътя През 1949 г. в Китай е имало 50 хил. автомобила. Сега в страната има 409 млн. шофьори по правителствени данни. Само през 2018 г. китайците са купили 32 млн. нови коли. Тази върволица от коли обаче създава проблеми в гъстонаселените градове, с огромни задръствания и замърсяване. Страната на всички суперлативи Китай може да се похвали с най-дългия мост в света (Макао-Чжухай), най-високия мост (Гуейчжоу), най-голямата мрежа високоскоростни влакове, най-големия аквариум и, разбира се, най-голямата стена. С население от 1.4 млрд. души Китай е най-големият автомобилен пазар в света, най-големият потребител на свинско месо, най-големият потребител на тютюн и има най-много болници от всяка друга страна. Китай обаче държи и печалния рекорд за екзекуции на осъдени на смърт, които според \"Амнести интернешънъл\" са по няколко хиляди на година. /БТА", "date": "2019.10.01", "title": "След 70 години комунистическа власт Китай е различен"}
{"url": "https://www.dnevnik.bg/sport/2019/10/01/3970402_real_shte_opita_da_popravi_neuspeshnoto_nachalo_v/", "text": "В опит да поправи неуспешното начало на участието си в Шампионската лига \"Реал\" (Мадрид) приема белгийския първенец \"Брюж\". 13-кратният шампион беше  разгромен първия си мач от ПСЖ  с 0:3 в прекия дуел за първото място. Поражението в Париж е единственото, което \"Реал\" допусна дотук през сезона, след като мадридчани са непобедени в Ла Лига. \"Не започнахме добре в Шампионската лига, нуждаем се от победа. Имаме мач на всеки три дни. Нужно е да покажем сила и когато не владеем топката, и когато трябва да създаваме положения\", каза Зинедин Зидан преди двубоя. Той уточни, че \"Реал\" не може да подцени съперника си, който се слави с атакуващия футбол, който играе. Двубоят на \"Сантяго Бернабеу\" е в 19.55 часа българско време. Той ще бъде и с българско участие, след като главен съдия е Георги Кабаков. Помощници ще бъдат Мартин Маргаритов и Диян Вълков, а четвърти арбитър Станислав Тодоров. За Кабаков това ще бъде втори мач в групите на Шампионската лига. В другия мач от групата ПСЖ гостува на \"Галатасарай\" в Истанбул. В програмата има и два други интересни мача от останалите групии. \"Ювентус\" приема \"Байер\" (Леверкузен) в група D, като и двата тима още нямат победа. \"Бианконерите\" направиха 2:2 с \"Атлетико\" в първия си мач, като пропиляха аванс от два гола. \"Аспирините\" загубиха от \"Локомотив\" (Москва). \"Тотнъм\" и \"Байерн\" (Мюнхен) се изправят един срещу друг в група В, а срещата ще бъде пряк спор за първата позиция. В първия си мач баварците победиха \"Цървена звезда\" с 3:0, а \"шпорите\" стигнаха само до 2:2 като гост на \"Олимпиакос\".", "date": "2019.10.01", "title": "\"Реал\" ще опита да поправи неуспешното начало в Шампионската лига"}
{"url": "https://www.dnevnik.bg/sviat/2019/10/01/3970305_novi_tragedii_v_pukula_na_ostrov_lesbos/", "text": "                         Пожарната сирена започна да вие привечер в неделя. Според полицията огънят е тръгнал от една маслинова горичка извън границите на бежанския лагер край град Мория. Лагерът се пука по шевовете, ето защо хиляди бежанци получиха импровизиран покрив над главата именно в тази горичка. Минути по-късно избухна и втори пожар, вече в самия лагер - най-вероятно в един от двуетажните жилищни контейнери, в които живеят по няколко семейства. Полицията първо съобщи за една жертва, но от ООН, както и от местните медии беше разпространена информацията за втора жертва: твърди се, че в пламъците е загинало и едно бебе. Кметът на Лесбос Стратис Кителис каза по телевизията, че пламъците са обхванали и съседните парцели, където били унищожени около един хектар насаждения. Лагерът край Мория обикновено не е достъпен за журналисти. В мрежата се разпространяват видеа от вчерашния ден, за които се твърди, че са заснети там. На тях се виждат облаци дим и тълпи от възбудени хора. Очевидци твърдят, че някои от тях дори атакували пожарникарите, служителите и губернатора на Северноегейския регион. Полицията използвала сълзотворен газ, за да постави положението под контрол. Кметът Кителис предупреждава, че напрежението на острова продължава. \"Само си представете какво става, когато в един лагер за 2800 души са натъпкани 12 хил.\", каза Кителис по телевизията. На Лесбос вече пристигнаха специални полицейски части, чиято задача е да предотвратят по-нататъшна ескалация.      Гръцки и международни медии вече от години критикуват условията в лагера, често наричан от тях \"пъкъл на Мория\". Бежанският лагер на остров Лесбос (третия по големина гръцки остров) е хронично претъпкан. Хората са принудени да се редят с часове, за да получат храна; душове и тоалетни почти няма. През ноември 2016 година двама души вече загинаха - пак при пожар в лагера. Тогава премиерът Алексис Ципрас начаса обеща, че ще направи всичко възможно, за да подобри живота на бежанците в техните убежища. Но кой знае какво не се случи. В средата на този месец ръководителят на лагера Янис Балбакакис подаде оставка. \"Отивам си с вдигната глава. Но съм много уморен\", заяви той. През август в лагера пристигнаха още 3000 бежанци, прекосили с лодки морето. Това допълнително повиши и бездруго високото напрежение в претъпкания лагер. В рамките на настоящата година на Лесбос вече са пристигнали повече от 14 хил. бежанци, минали през Турция. В началото на септември на острова вече имаше безредици, след като млади мигранти започнаха да замерят с камъни полицаите и работещите в лагера. Тези бежанци настояваха да ги прехвърлят в континентална Гърция - и за днес наистина беше планирано прехвърлянето на 250 от тях. Не е ясно обаче как безредиците ще се отразят на това намерение. Атина не може сама да се справи с този проблем Гръцкият премиер Кирякос Мицотакис и неговото правителство обещават мерки за \"по-ефикасно опазване на границите\". Важна роля в това отношение ще играе и европейската гранична агенция \"Фронтекс\". Новото консервативно правителство в Гърция обещава и още нещо: по-бърза обработка на молбите за политическо убежище. \"Всички добре знаят, че Атина не може сама да реши този проблем. Дори най-доброто правителство на света не би могло да се справи самичко\", обобщи по телевизията политологът Георге Сарантакос. А през започващата седмица германският министър на вътрешните работи Хорст Зеехофер ще посети Гърция и Турция и ще разговаря с двете държави включително и по тази тема.", "date": "2019.10.01", "title": "Нови трагедии в \"пъкъла\" на остров Лесбос"}
{"url": "https://www.dnevnik.bg/detski_dnevnik/2019/09/30/3970206_tvoeto_miasto_da_razviesh_svoia_talant/", "text": "FUNDAY ART ACADEMY  е територия за споделяне и откривателство. Място, в което пред младия творец се разкрива възможността да развие своите артистични умения и да опознае света на изкуството. Свят, който ще му помогне да споделя, да развива въображение и творческо вдъхновение и да реализира множество интересни проекти.  имат за цел да развият въображението, таланта и интересите на децата в различни области на изкуството в рамките на 30 съботи в годината. С  FUNDAY ART ACADEMY  децата ще имат привилегията да се докоснат до творческа среда под влиянието на майстори - творци. Поканата да участват в това истинско приключение приеха едни от най-ярките представители на артистичните среди у нас - преподаватели с доказано име и талант за работа с млади хора. Всяка събота каките и батковците на възраст между 10 и 15 години напредват в избраната от тях област и се пренасят в свят на забавление и креативност, в който ще осмислят своите избори и ще намерят изворите на вдъхновение и артистизъм. И всичко това на английски език. В 6 ателиета по изкуства, ще помогнем на децата да открият своя  -Актьорско майсторство: драма и фентъзи -Операторско майсторство и монтаж -Музикална творческа работилница -Графичен дизайн и анимация -Съвременен танц -Джаз балет      Програмата стартира на   и включва 30 съботи по 4 учебни часа от 10:30 до 14:30 ч. Научете повече за  FUNDAY ART ACADEMY  и регистрирайте Вашето дете на  www.funday.bg .", "date": "2019.10.01", "title": "Твоето място да развиеш своя талант"}
{"url": "https://www.dnevnik.bg/intervju/2019/10/01/3970400_veronika_dimitrova_za_homoseksualnite_muje_prez/", "text": "Изложбата \"Хомосоц\" , която вчера бе открита в галерия \"А Порт\", прави един такъв дебютен скок в дълбините на миналото и изравя от архивите на комунизма какво е отношението на режима към хомосексуалните в България. В нея прочитаме и откриваме повече за жаргона, за най-популярните места, преследванията от властта, процесите, наказанията и дори за прилагани в действителност медицински практики за \"лекуване\" на хомосексуални мъже у нас. Това е първото по-цялостно изследване на този период, фокусирано основно върху 50-те и 60-те години на ХХ век. То се основава на разнообразни източници – правни и медицински издания, съдебномедицински експертизи, разработки на МВР и ДС относно сексуалната разпуснатост в страната, архиви на затвори, анализи на престъпността. Реконструкцията се оказва изключително трудна, защото често в документите темата се пропуска или се говори завоалирано. Архивите обаче ясно показват отношението на комунистическия режим към хомосексуалните мъже и става видно, че наказателните практики към хомосексуалните жени са изключителна рядкост. \"Дневник\" разговаря по темата на изложбата \"Хомосоц\" с ръководителя на екипа, извършил изследването в периода 2018 - 2019 г. - Вероника Димитрова, асистент в катедрата по социология на Софийския университет \"Св. Климент Охридски\". С темата се занимавам от около 3 години, когато случайно намерих документи по темата. Едно такова проучване отнема време, защото е свързано с работа с разнообразни източници: архиви, спомени, публикации по темата и пр. Работата в архив е предизвикателство за всеки – не само поради трудния достъп, но и поради невъзможността да се предвиди на какво точно ще попаднеш и кога. Определено това е едно от най-изискващите време изследвания, по които съм работила, тъй като в много от архивите се говори завоалирано и темата определено се крие. Тъкмо това е причината всяко откритие да си заслужава. В проучването участва също Доротея Стефанова, без която нямаше да е възможно да се обобщят медицинските публикации. Едно от нещата, които най-силно ме впечатли и възмути, е процес, който е свързан с \"декриминализацията\" на хомосексуалните актове между възрастни от 1968 г. От публикувания нов Наказателен кодекс през 1968 г. лесно може да се заключи, че преследванията спират. Всъщност това съвсем не е така. Изискванията на кодекса са за \"дискретност\" на връзката, а тя се интерпретира като знание на трето лице. Също така още по-възмутително е преследването на хомосексуални деца от Комисиите за противообществени прояви на малолетните и непълнолетните (които все още функционират). Хомосексуалните младежи се конструират като заплаха за обкръжението си и затова са интернирани в поправителни домове и трудово-възпитателни училища. Изброените факти съвсем не изчерпват използваните мерки срещу хомосексуални. След 1968 г. например в престъпния състав за хулиганство влизат различни прояви на хомосексуалност (които всъщност не са хомосексуални актове) и пр. - Личните истории са особено важни за едно такова изследване, тъй като чрез тях бих могла да проследя не само отношението на комунистическия режим към хомосексуалните, но и преживяването, промяната на жизнената траектория, вследствие на промяната на отношението на режима и т.н. За съжаление обаче имаме само няколко лични истории. Продължаваме да събираме такива. Разбира се, заличаваме всички лични данни и възможности за идентифициране. Затова се обръщаме и към публиката на изложбата да споделя своят собствен опит. - Не мисля, че има хора, които са по-обществено значими от други. Има известни личности, които са засегнати от груповите процеси срещу хомосексуални, тъй като основната им цел е сплашване. В изследването се интересувам не толкова от известните личности, колкото от практиките, прилагани срещу обикновените хора. Не мисля, че е възможно статистическо обобщение за всички преследвани. То ще е пресилено с оглед на обобщаването на статистическата информация от различните структури на държавата по това време. В изложбата се представят частични данни по отделни години за осъдените и лежалите в затвори по престъпния състав за хомосексуалност. Това събиране на информация все още продължава. - Сексологът Тодор Бостанджиев е един от застъпниците на декриминализацията на хомосексуалните актове в България. Разбира се, декриминализацията се случва и поради международните препоръки по отношение на наказателното право. От 50-те години на ХХ век започват и първите опити за \"лечение\" на хомосексуални в България. Тук е важно да се отбележи, че сексологията в България се институционализира под шапката на психиатрията. Това означава, че хомосексуалността попада в нозологията на психичните болести и подлежи на лечение и корекция. Следователно ясно е, че това движение за медикализация на хомосексуалността не сменя радикално начина, по който се гледа на хомосексуалните. Напротив, поради широкото разпространение на павловската школа, върху която се изграждат и основните практики за \"корекции\" на хомосексуалните, те се конструират като заплаха или като \"зараза\" за социалистичесткото общество, тоест лечението служи и за изолация от околния свят. Тодор Бостанджиев съвсе не е единственият учен, който работи по темата. Тук може да бъде споменат и сексологът Динчо Трайков, както и авторите на учебниците по съдебна медицина (Марко Марков, Ив. Попвасилев и Ст. Раданов), които имат доста по-консервативни позиции по темата. - Всички чуждестранни изследвания по темата, които познавам, имат това ограничение. Много повече се знае за историята, биографиите и практиките на хомосексуалните мъже. По отношение на преследванията вероятно това се дължи на факта, че случаите на жени са по-трудни за доказване. Но това не е единствената причина. По принцип преследванията и наказанията са по-тежки за пасивните хомосексуални, защото за тях се счита, че са приели противоположния пол. Тоест имат трайни изменения не само в сексуалността, а и в преживяването на пола. Активните са много по-малко преследвани и наказвани, поради простия факт, че в сексуалния акт играят ролята на мъж. При жените е малко по-различно – за социалистическия режим самата репродуктивна способност е от значение и тъй като тя не е засегната, вероятно това е причината преследванията да са много по-малко. Разбира се, това е само хипотеза.", "date": "2019.10.01", "title": "Вероника Димитрова: За хомосексуалните мъже през комунизма се знае повече, отколкото за жените"}
{"url": "https://www.dnevnik.bg/biznes/2019/10/01/3970454_v_kraia_na_septemvri_izlishukut_v_bjudjeta_e_blizo_13/", "text": "Превишението на приходите над разходите по консолидираната фискална програма (КФП) към края на септември е 1.267 млрд. лв., сочи предварителната оценка на Министерството на финансите. Сумата представлява 1.1% от прогнозния БВП. Министерството отчита, че в края на третото тримесечие са изпълнени 74.8% от заложените за годината приходи и помощи и са извършени 69.1% от предвидените разходи. Приходите и помощите по КФП възлизат на 32.81 млрд. лв. сочи прогнозата. Увеличението спрямо година по-рано е с 3.65 млрд. лв. благодарение както на по-високите данъчни (+2.1 млрд. лв.) и неданъчни приходи (+1.1 млрд. лв.), така и на постъпленията от еврофондовете (+409 млн. лв.) Разходите към септември 2019 г. са в размер на 31.5 млрд. лв. при 26.5 млрд. лв. за същия период на 2018 г. Нарастването се дължи на покупката на изтребители, увеличението на заплатите в бюджетния сектор с 10%, и на пенсиите от 1 юли.", "date": "2019.10.01", "title": "В края на септември излишъкът в бюджета е близо 1.3 млрд. лв."}
{"url": "https://www.dnevnik.bg/v_pamet/2019/10/01/3970442_pochina_amerikanskata_operna_zvezda_djesi_norman/", "text": "Американската оперна певица Джеси Норман е починала в ранните часове на днешния ден на възраст 74 години след усложнения от инцидент през 2015 г., съобщи \"Ройтерс\". Норман е починала в болница в Ню Йорк след септичен шок и множествена органна недостатъчност, свързани с усложнения от нараняване на гръбначния мозък преди четири години, обяви семейството й в изявление. На 24 години тя дебютира в Националната опера в Берлин в постановката \"Танхойзер\" от Рихард Вагнер. След спектакъла през декември 1969 г. критиците я описват като \"най-големият глас след немското сопрано Лоте Лехман\". Година по-късно се появява в САЩ в концертно изпълнение със Симфоничния оркестър на Питсбърг. Следват първите й изяви в Миланския оперен театър \"Ла Скала\" в \"Аида\" от Джузепе Верди и в \"Ковънт Гардън\" в \"Троянци\" от Ектор Берлиоз през 1972 г. Десет години по-късно Джеси Норман прави американския си дебют на сцената на Филаделфийската опера в постановката \"Едип цар\" от Игор Стравински. През 1983 г. се качва и на сцената на операта \"Метрополитън\" в Ню Йорк.  Като една от най-популярните оперни певици през 80-те и 90-те години тя пее на встъпването в длъжност на президентите Роналд Рейгън и Бил Клинтън, както и на честванията по повод 60-ия рожден ден на британската кралица Елизабет. Тя е член на британската Кралска музикална академия, както и носител на четири награди \"Грами\", сред които и за цялостно творчество. Семейството й написа, че се гордее с нейните музикални постижения и вдъхновението, което тя е донесла на публиката по целия свят, което ще продължава да радва мнозина. В изявление си те допълват, че се гордеят също толкова много и с нейните хуманитарни начинания, насочени към гладуващите, бездомните, развитието на младежта и образованието в областта на културата и изкуствата.", "date": "2019.10.01", "title": "Почина американската оперна звезда Джеси Норман"}
{"url": "https://www.dnevnik.bg/sviat/2019/10/01/3970441_shveciia_vrushta_shtaba_na_boiniia_si_flot_v_ogromen/", "text": "Три десетилетия след края на студената война неутрална Швеция връща командването на военноморския си флот в подземен бункер, изграден да устои на ядрен удар. \"Този ход се основава на преценка, че рунаците може да използват мощни оръжия, изискващи високото ниво на защита, което единствено Мускьо може да предложи\", обяснява за \"Гардиън\" анализаторът Никлас Гранхолм от Шведската агенция за отбранителни изследвания. Официалното обяснение, че така военноморските сили ще разполагат с повече свобода за маневриране. \"Командването на флота трябва да е стабилно и да работи дори по време на нападение, така че Мускьо е най-добрият вариант... военноморските сили трябва да пригодят оперативните си действия, за да отговорят на предизвикателствата от влошаващата се външна среда\", казва Ребека Ландберг, ръководител на връзките с обществеността на флота. Мускьо е строго секретна островна база на около 40 км от Стокхолм и по площ е колкото стария град на шведската столица. Бункерът, завършен през 1969 г., е вкопан под милиарди тонове гранит и има подземни докове за кораби, километри и километри тунели, както и болница. Пълното възстановяване на \"консервирания\" през 2004 г. комплекс вероятно ще отнеме 2-3 години. Сухопътните и военновъздушните сили също се преместват извън Стокхолм в по-добре защитени обекти. Освен това така се избягва опасността удар само по столицата да обезглави командването на трите рода войски. Но преместването на щаба на ВМФ в един от символите от времената на СССР има най-силен психологически ефект. След края на студената война бюджетът за отбрана бе значително намален, а пристанището на Мускьо бе продадено на германската \"Тисен Круп\". През юни 2014 г. шведската \"Сааб\" купи \"Тисен Круп\", като това бе съпроводено с масово преназначаване на персонала на компанията и операция на отбранителното министерство в корабостроителниата в Малмьо, най-вероятно за да се гарантира, че при смяната на собствеността няма да изчезнат военни тайни. Последва увеличаване на отбранителния бюджет от 43 млрд крони през 2014 г. на 50 млрд. крони през 2020 г., възстановяване на наборната служба в армията и раздаване на листовки на домакинствата с инструкции как да постъпят в случая на ядрен удар. На 1 септември 2019 г. министърът на финансите Магдалена Андершон заяви, че правителството планира да въведе нов данък за банките, с който да се увеличи бюджетът за отбрана. Те създават определени рискове за икономиката и затова смятам за разумно да направят по-голям принос за държавата, която им помогна по време на финансовата криза и след това им предостави изгодни данъчни условия.", "date": "2019.10.01", "title": "Швеция връща щаба на бойния си флот в огромен подземен бункер"}
{"url": "https://www.dnevnik.bg/biznes/2019/10/01/3970461_ot_dnes_vseki_vhod_s_parno_sam_shte_moje_da_opredelia/", "text": "От днес влиза в сила нова Наредба за топлоснабдяването, с която се променят правилата и сроковете за изготвяне на сметките. Дава се възможност етажната собственост сама да избира процента сградна инсталация, без да е нужно да иска предложения от топлинния счетоводител. Интервалът е между 20 и 40%, разясни пред БНТ зам.-директорът на \"Топлофикация София\" Боян Паунов. \"Когато повече клиенти в самата сграда не потребяват топлинна енергия, нормално е процентът да бъде по-висок\", коментира той. Според омбудсмана на компанията Деян Дянков, цитиран от Би Ти Ви, тази промяна дава възможност за \"вътрешна справедливост между собствениците\", както и предвидимост на сметките. За да няма забавяне на изравнителните сметки, топлинните счетоводители ще правят окончателен отчет на уредите до 10 юли, а изравнителните сметки ще пращат на дружеството до 5 дни след това. Крайният срок за възражения ще е до 31 август, а не до края на септември, както беше досега. Определянето на крайни срокове за отчетите и изравнителните сметки е в полза на клиентите, заяви омбудсманът на \"Топлофикация\", според когото преди е имало случаи когато сметки за предишния сезон са излизали преди началото на новия. Вчера Комисията за енергийно и водно регулиране одобри минимална промяна в цената на природния газ и запази цената на парното и топлата вода непроменена до края на годината. ", "date": "2019.10.01", "title": "От днес всеки вход с парно сам ще може да определя процента за сградна инсталация"}
{"url": "https://www.dnevnik.bg/bulgaria/2019/10/01/3970464_energiiniiat_ministur_ne_izpulniava_sudebno_reshenie/", "text": "Месец след като осъди министъра на енергетиката да предостави достъп до обществена информация за ТЕЦ \"Марица-изток 2\", фондация \"Антикорупционен фонд\" все още не разполага с нужната документация и с отговор на въпроса защо през пролетта на 2018 държавният тец се е отказал от атрактивен договор за така наречения студен резерв, съобщава организацията. След изненадващият отказ на ТЕЦ \"Марица-изток 2\" от вече спечелен договор за студен резерв Енергийният системен оператор избира частната ТЕЦ \"Варна\" за доставчик на услугата. От пролетта на 2018 до момента варненското съоръжение, собственост на Ахмед Доган, почетен председател на ДПС, печели договори за студен резерв на стойност над 50 млн. лв., напомня фондът. ", "date": "2019.10.01", "title": "Енергийният министър не изпълнява съдебно решение, обяви антикорупционният фонд"}
{"url": "https://www.dnevnik.bg/bulgaria/2019/10/01/3970492_kratki_novini_bulgariia_shte_cherpi_opita_na_petra_v/", "text": "                         От 5 октомври започва сезонът за лов на дива свиня От 5 октомври започва груповият лов на дива свиня. По време на новия сезон ловът ще бъде разрешен три дни седмично, вместо досегашните два дни, съобщават от земеделското министерство. Целта е да се намали популацията на дивата свиня, която се счита за основен разпространител на заразата от заболяването Африканска чума по свинете (АЧС). Ловуването ще се извършва по график, утвърден от директора на съответното държавно горско или ловно стопанство. Камион за боклук се преобърна в Сливен и затисна хора На нерегламентирано сметище в сливенския квартал \"Надежда\" се е преобърнала гондолата на товарен камион за смет. Инцидентът е станал при разтоварване на отпадъци, съобщава Би Ти Ви. По данни на медията има затиснати хора, но броят им все още не е неизвестен. На място са изпратени полиция, пожарни екипи и линейка. Полицията разследва физическа саморазправа в БНР Директорът на Столичната полиция Георги Хаджиев обяви днес пред журналисти, че се води досъдебно производство за инцидент в сградата на Българското национално радио (БНР). По първоначални данни се е стигнало до физически сблъсък между работещи в медията. Хаджиев допълни, че по случая вече са разпитани свидетели. Предстоят очни ставки, както и изземване на записи от видеокамери. Абонати в \"Дружба\" останаха без ток заради скъсан кабел При несъобразени изкопни работи на 1 октомври сутринта бяха скъсани няколко кабела 10 киловолта, собственост на \"ЧЕЗ Разпределение България\" АД, в резултат на което без електрозахранване за около час останаха 2900 клиенти на дружеството в района на ж.к. \"Дружба\" 1 и Гара Искър, съобщи ЧЕЗ. Предния ден строителна фирма скъса кабел 20 киловолта и остави без ток близо 2000 клиенти на ЧЕЗ Разпределение в софийското село Лозен. От ЧЕЗ отново призовават строителите да ги уведомяват 2 седмици предварително къде смятат да копаят. \"ЕЙ И ЕС България\" проверява инцидента в ТЕЦ \"Марица-изток 1\" Ръководството на компанията съдейства за осигуряване на най-доброто лечение на пострадалите вчера служители.  Двама мъже пострадаха  при извършване на ремонт в шахта на помпена станция за битови отпадни води. На единия, с мозъчно сътресение, е направена операция в болницата в Стара Загора, другият е в кома, с белодробен оток. От вчера са информирани и всички отговорни институции, на които се оказва пълно съдействие при разследването на инцидента, съобщи \"ЕЙ И ЕС България\" с уточнението, че провежда и собствено разследване по случая. България ще черпи опита на Петра в опазването на културното наследство България ще черпи опита на Петра при разработката и прилагането програми за обучение при съхранението на културното наследство от най-ранна възраст. За това се споразумяха премиерът Бойко Борисов и гостуващата в София принцеса на кралство Йордания Дана Фираз, която е председател на най-старата национална неправителствена организация в областта на опазването и съхраняването на наследството на Йордания \"Петра нешънъл тръст\". Борисов подчерта, че правителство осигурява възможности за мащабни археологически дейности на учените, защото този ангажимент е \"равнозначен на отношението ни към бъдещите поколения\".     ", "date": "2019.10.01", "title": "Кратки новини: Камион за боклук се преобърна в Сливен и затисна хора"}
{"url": "https://www.dnevnik.bg/sport/2019/10/01/3970500_fenovete_na_cska_poiskaha_pulna_promiana_zapochvashta/", "text": "Привържениците на ЦСКА от организирания фенклуб \"Сектор Г\" обявиха, че е дошло време за пълна промяна в клуба. В остър тон те настояват тя да започне с оставките на главния мениджър Стойчо Стоилов и треньора Люпко Петрович. \"Никога досега в историята на ЦСКА дадено ръководство не се е ползвало с такъв комфорт от страна на феновете, но моментът за пълна промяна дойде. И ако \"керванът отново продължи да си върви\", то \"кучетата може и да спрат да лаят\". А нататък... кой знае\", пишат запалянковците в обръщението си. В него те задават въпроси, насочени към Стоилов и ръководството на клуба. Напрежението  се увеличи още преди два месеца след загубата с 1:3 от \"Черно море\" в София . \"Господин Стоилов доволен ли е от постигнатите резултати за последните четири години? Защо оставаме с натрапчивото чувство, че с всеки един от изминалите треньори е бил (е) в задкулисен конфликт, саботирайки работата му\", пишат запалянковците. Феновете подозират, че португалците Тиаго Родригес и Рубен Пинто \"не играят в определени мачове (докато са на терена) и то не по треньорско нареждане - нещо, за което намекна самият Люпко Петрович в интервюто си след мача под Аязмото (загубата с 1:2 от \"Берое\")\". \"Господин Стоилов, как все треньорите или играчите са виновни, а не потърсихте проблема един път в себе си\". Според \"Сектор Г\" в клуба има \"организирания хаос, който цари на управленско и структурално ниво\". Те задават и въпроса кой носи вината за лошите кадрови решения и повсеместния безпорядък в клуба за последните четири сезона. \"Докога БФС, УЕФА и ФИФА, но не и отговорните фактори в ЦСКА, ще са виновни за провалите ни на клубно ниво? Защото всичко друго освен борбата за титла и Европа в обединената армейска общност се счита за провал, ако все още някой не го е разбрал.\" Привържениците допълва, че за тях времето на Петрович и Стоилов на \"Армията\" е изтекло.", "date": "2019.10.01", "title": "Феновете на ЦСКА поискаха пълна промяна, започваща с оставката на Стойчо Стоилов"}
{"url": "https://www.dnevnik.bg/bulgaria/2019/10/01/3970506_helzinkskiiat_komitet_otgovori_na_apelite_za/", "text": "\"Ние се сетихме първи #ДаЗакриемБХК\" - така Българският хелзинкски комитет отговори в социалните мрежи на призивите за закриването му. Правозащитната организация публикува в социалните мрежи видео отпреди две години, в което активисти, общественици и журналисти обясняват, че тя ще изчезне, когато се постигне пълното зачитане на правата на човека в България, и призовава хората да подкрепят усилията в тази посока. Видеото бе част от  кампанията \" Да закрием БХК\" , организирана за 25-ата годишнина от съществуването на БХК. Вчера ВМРО, част от управляващата коалиция,  поиска от главния прокурор да прекрати дейността на неправителствената организация  с мотив \"недопустима намеса в съдебната система на България\". Формацията използва като мотив предсрочното освобождаване на Джок Полфрийман от Апелативния съд. От БХК отговориха,че партията се опитва  да ги използва за предизборната си кампания .", "date": "2019.10.01", "title": "Хелзинкският комитет отговори на апелите за закриването му с \"Ние се сетихме първи\""}
{"url": "https://www.dnevnik.bg/sviat/2019/10/01/3970504_planut_na_djonsun_-_novo_spirane_na_parlamenta_i/", "text": "Британският премиер Борис Джонсън обяви, че все още планира да спре работата на парламента, за да прокара дневния си ред за Брекзит, предаде \"Ройтерс\". Джонсън обаче увери, че ще направи това съгласно решението на Върховния съд от миналата седмица. Съдът заключи, че действията му в средата на септември, когато парламентът спря работа,  бяха обявени за незаконни  и депутатите се събраха отново едва ден по-късно. Преди да спре работа, парламентът бе приел закон, задължаващ Джонсън да поиска отсрочка, ако до 19 октомври не е постигнато споразумение с ЕС. Скоро предстои и премиерът да представи нов голям план за сделка с ЕС, който би бил приемлив и в Брюксел, и в Уестминстър. Междувременно месец преди датата, на която Великобритания би трябвало да напусне Европейския съюз, ирландският обществен оператор RTE съобщи, че Великобритания предлага \"митнически центрове\" от двете страни на ирландската граница след Брекзит. Според журналист от RTE идеята, изпратена от Лондон на Брюксел, е да се установят входни центрове, на практика митнически пунктове, на 8 до 16 км отстояние от двете страни на границата. \"Трябва да има някаква форма на проверка\" И британският \"Дейли телеграф\" съобщи, че има такава идея и тя ще бъде представена на европейските преговарящи тази седмица. Джонсън частично потвърди. Попитан дали така предлага гранични пунктове, той каза, че това е абсолютно изключено, но ще е нужна някаква форма на проверка - \"в крайна сметка една суверенна, обединена страна трябва да има единна митническа територия\". Дъблин отхвърли идеята. Въпросът за ирландската граница и т. нар. предпазен механизъм (backstop) е сред най-трудните за разрешаване и заради него депутатите няколко пъти отхвърлиха сделката с ЕС, договорена от предшественика на Джонсън, Тереза Мей. Механизмът ще се задейства, ако след Брекзит няма търговско споразумение между ЕС и Обединеното кралствои на практика ще остави границата отворена. Според Джонсън и съмишлениците му - голяма част от консерваторите - \"предпазният механизъм\" предполага Великобритания да остане свързана с ЕС, единния му пазар и свободното му движение и да няма пълна свобода за собствени регулации. Те обаче не могат да предложат алтернатива - установяването на \"твърда граница\" с Ирландия (с всички проверки) е нежелано и от двете страни на самата граница - в Република Ирландия и Северна Ирландия - и в Лондон. ", "date": "2019.10.01", "title": "Планът на Джонсън - ново спиране на парламента и \"входни центрове\" на ирландската граница"}
{"url": "https://www.dnevnik.bg/ot_vas/novini_ot_vas/2019/10/01/3970546_mircho_stari/", "text": "Мирчо Стари (1355 – 1418) е владетел на Влашко от 1386 до 1418 г. много близък до българския царски двор. Той е син на подчинения на българския цар воевода Радул І, баща на Влад II Дракул и дядо на Мирчо II и Влад Цепеш.", "date": "2019.10.01", "title": "Мирчо Стари"}
{"url": "https://www.dnevnik.bg/bulgaria/2019/10/01/3970497_plamen_georgiev_podade_ostavka_kato_prokuror_za_da/", "text": "Бившият шеф на антикорупционната комисия Пламен Георгиев и настоящ прокурор в специализираната прокуратура подаде оставка като прокурор тази сутрин. Очаква се утре тя да бъде гласувана от Прокурорската колегия на Висшия съдебен съвет (ВСС). За подадената оставка потвърди пред \"Дневник\" говорителят на прокурорската колегия на ВСС Даниела Машева. Георгиев бе назначен от правителството за консул във Валенсия, но преди да бъде изпратен зад граница, той трябва да бъде освободен от прокурорската длъжност. Няколко проверки на \"Дневник\" през последния месец в специализираната прокуратура установиха, че Георгиев е в отпуск, откакто е назначен. Той не отговаря на мобилния си телефон за коментар по темата с постройките на терасата и назначението във Валенсия. За терасата и незаконните постройки Пламен Георгиев напусна поста си в антикорупционния орган покрай скандала с  незаконните навеси върху терасата си , за която твърдеше, че не е негова, а проверка на данъчната администрация не откри разминаване в доходите му. Преди това той беше сочен за фаворит за поста главен прокурор на мястото на Сотир Цацаров. В началото на лятото община \"Слатина\" нареди на Пламен Георгиев да събори навесите, под които има сауна и барбекю. Малко след това скандалът взе още една оставка - на директора на общинския \"Строителен контрол\" в София - арх. Влади Калинов, който спря назначената процедура по събарянето на незаконните постройки. Два дни по-късно на среща с Фандъкова архитектът  подаде оставка , тъй  като не можа  да покаже строителните книжа на въпросната постройка. На 9 август община \"Слатина\" излезе с резултати от повторната проверка на терасата, като  окончателно обяви, че постройките са незаконни и трябва да бъдат съборени . По информация на общината заповедта за събаряне ще бъде връчена на Георгиев на 19 август. Той трябва да премахне незаконно построеното за своя сметка до първите дни на октомври. Само преди дни стана известно, че на 9 септември  Пламен Георгиев е подал жалба  в Административен съд - София-град, срещу заповедта на кмета на \"Слатина\". Дата за първото съдебно заседание все още не е насрочена, а от общината обясниха, че обжалването вероятно ще забави с година до две премахването на незаконните постройки, но няма да го отмени. Георгиев подаде оставка  от поста председател на Комисията за противодействие на корупцията и отнемане на незаконно придобитото имущество (КПКОНПИ) в последния работен ден на парламента преди лятната ваканция - 31 юли, след месеци на принудителна отпуска. На 5 август  Висшият съдебен съвет прекъсна отпуската си , за да го възстанови в специализираната прокуратура, като това изрично беше направено със задна дата, за да не се прекъсва юридическият му стаж. Четири дни по-късно той бе определен за генерален консул на България във Валенсия с  правителствено решение , за което не беше официално съобщено. Владее ли Георгиев испански и на какво ниво Според най-актуалната му публично достъпна автобиография Пламен Георгиев владее три езика, като сред тях е испанският, но на базовото ниво А2. Степента на владеене на езика става повод за поредица от шеги по адрес на Георгиев в социалните мрежи, въпреки че според външно министерство изискванията за езикова компетентност, важащи за посланиците, не се прилагат към консулите. Премиерът Бойко  Борисов защити назначението  с думите: \"Пламен Георгиев е с няколко образования, с хиляди награди, с милиарди задържани и конфискувани средства, с няколко езика.\" Според Закона за дипломатическата служба ръководител на задгранично представителство  трябва да \"владее най-малко два чужди езика , поне единият от които официален за Организацията на обединените нации, или процедурен език, използван от Европейската комисия\". В закона не е упоменато изрично изискване за нивото на владеене на чуждите езици.", "date": "2019.10.01", "title": "Пламен Георгиев подаде оставка като прокурор, за да замине за Валенсия"}
{"url": "https://www.dnevnik.bg/analizi/2019/10/01/3970528_sluhovete_za_smurtta_na_vissheto_obrazovanie_sa_silno/", "text": "                         Добре дошли на откриването на учебната година в Софийския университет! Традиционният интерес на българското общество към образованието, родил цяла плеяда от възрожденски дейци, просветители и будители, и тази година даде повод на медиите да отразят кандидатстудентската кампания. Както всяка есен, те се изпълниха с изненадани възклицания относно незапълнените места във висшите училища. За поредна година бях учуден, че никой не отбеляза очевидния факт, че незапълнените места няма как да бъдат критерий за каквото и да било, тъй като представляват аритметичната разлика между броя на одобрените места и на приетите студенти. Ако догодина одобрените места се утроят, незапълнените места ще бъдат много повече от тази година, дори да бъдат приети два пъти повече студенти. Следователно би трябвало да сравняваме не броя на незапълнените места, а броя на приетите студенти. Ето тук наистина има проблем. В повечето висши училища броят на записаните студенти намалява. Много медии обясниха това с насочването на кандидат-студентите към висши училища в чужбина, което от своя страна беше обяснено с по-високото качество на образованието в чуждестранните университети. Апокалиптичната картина, която беше предложена на българските зрители и читатели, намери своята кулминация в заглавия като гръмкото \"Как катастрофира висшето образование в България – щом най-старият и авторитетен университет в България не успява да събере желаещи да следват, какво остава за другите!\". В  статията , чийто автор е преподавател в Софийския университет, се описват вече споменатите знаци на надвисналия над висшето образование апокалипсис, между които насочването на българските студенти към чуждестранни висши училища, неспособността на българските университети да привлекат чуждестранни студенти поради липсата на курсове на английски език, гарантираното завършване на всеки записан за студент поради това, че ако студентът бъде скъсан, се губи финансирането, и конкретно за Софийския университет – че вече буквално отговаря на името си, защото доста повече от половината студенти са софиянци, а разкриването на специалност \"Медицина\" е грешка, защото няма ресурс за това обучение и затова желаещите са малко. Краткият отговор на всичко това би трябвало да бъде цитат от една телеграма на Марк Твен до американски вестник: \"Слуховете за моята смърт са силно преувеличени.\" Твърдението, че студентите в българските висши училища намаляват, защото предпочитат да учат в чужбина, е невярно. Причината е демографската криза, която е причина и за рязко намаляване на кандидат-студентите, избрали чуждестранно висше училище. Всъщност броят на удостоверенията, издадени от МОН на желаещите да учат другаде, само тази година е намалял от 5000 на 3500, което е спад с 30 процента – спад, какъвто няма в нито едно българско висше училище. Обратно – броят на чуждестранните студенти в Софийския университет нараства, като тази година е над 1300 студенти, което е над 6% от общия брой на студентите. Причината е, че специалности и програми на английски, а и на други езици не липсват – всъщност те са десетки. Гарантирано завършване на всеки записан студент няма, като в моята специалност завършват не повече от 25 % от записалите се. Това се дължи на факта, че не е вярно и твърдението, че ако студентът бъде скъсан и отпадне, се губи финансирането. Разбира се, не е вярно и това, че в Софийския университет доста повече от половината студенти са софиянци, а разкриването на специалност \"Медицина\" явно не е грешка, защото желаещите не са малко, а много повече от местата, поради което и през тази година, както и през предишните, не остана нито едно незаето място. И накрая – конкретно за Софийския университет не е вярно и това, че кандидатствалите или записалите се намаляват – тази година и едните, и другите се увеличават. Доста се писа и за това, че нито един български университет не е бил класиран по програмата \"Европейски университети\". Софийският университет не беше класиран, което не е изненада, тъй като кандидатстваха над 400 университета, много от тях с вековна традиция и с бюджет, десетки пъти по-висок от този на Софийския университет. Надяваме се, че ще успеем при втората покана след един месец. В същото време никой не спомена, че във втората фаза на програмата \"Teaming\" на \"Хоризонт 2020\" един от 14-те класирани проекта е на Софийския университет. Тук конкуренцията беше много по-голяма – 14 класирани проекта от 208, а финансирането, което ще получим, е шест пъти по-голямо от това по програмата \"Европейски университети\" Ако нито едно от посочените твърдения и обяснения не е вярно, защо сме принудени да ги четем всяка година и какво е истинското обяснение за намаляването на броя на студентите в национален мащаб? На въпроса как може някой да твърди всички тези несъстоятелни неща, без да си направи труда да провери нито едно, ще отговоря с цитат от споменатата статия – \"Не може да има авторитети освен онези безотговорни колеги, които разправят небивалици по медиите\". За съжаление отговорът на втория въпрос е много по-сериозен. Причината за намалелия брой завършващи средно образование, а оттам и за намалелия брой на българските студенти и у нас, и в чужбина, е демографската криза. Този въпрос е сериозен, защото е свързан не толкова с броя на записалите се студенти, колкото с броя на заетите лица, които са два пъти по-малко от хората, които издържат – деца, пенсионери и неработещи. Това съотношение е пагубно за икономиката на страната и в бъдеще ще се влоши. Не виждам големи успехи в опитите за промяна на това съотношение към добро – увеличаване на раждаемостта, завръщане на напусналите страната, привличане на чужди работници или на представителите на българската диаспора, интеграция на малцинствата. През последните 30 години единствените смислени мерки в това отношение бяха програмите на настоящия министър на образованието и науката за предотвратяване на ранното отпадане от училище и за привличане на всички деца в образователната система и за увеличаването на приема на студенти с български произход. В тази ситуация отдавна е очевидно, че ако не можем да увеличим броя на заетите, единственият начин икономиката да се развива е чрез повишаване на производителността на труда, което от своя страна може да се постигне само с образование и наука. Затова инвестициите в тези две сфери са единственият път към икономически растеж. Вместо да охулваме висшето си образование, трябва да го стимулираме по всякакъв начин. Вместо да повтаряме мантрата за нуждата от иновации, трябва да стимулираме научните изследвания, без които никакви иновации няма да има. Иска ми се да вярвам, че сме способни да спрем очернянето на всичко родно и да се захванем заедно със съзидание и с решаването на истински важните проблеми. На 15 октомври се навършват 160 години от рождението на големия филолог проф. Александър Теодоров–Балан. Проф. Балан е първият ректор на Софийския университет, но е бил активен и в Българското книжовно дружество, на което е главен деловодител и действителен член, в Българската екзархия, на която е главен секретар, и дори в Българското туристическо дружество. Такива ярки, образовани и търсещи личности ни трябват днес. Нашата мисия е да ги изградим тук, в храма на знанието. Скъпи преподаватели, Въпреки упреците ние сме и можем да бъдем тези, които да вдъхновят младите хора да заменят всеобщата подозрителност с взаимно доверие, бездейния песимизъм със съзидателност, патриотарството и националния нихилизъм с национална гордост и достойнство. Скъпи първокурсници, Навлезте уверено в следването, професията и живота. От вас зависи дали ще се оплаквате от обстоятелствата и ще се чувствате неоценени, или с труд и талант ще изградите собственото си бъдеще. Положете усилия, покажете оригинални идеи, не спирайте да учите, отнасяйте се към другите със съчувствие и уважение и не бъдете безразлични към бъдещето на обществото, в което живеете. Пожелавам на цялата академична общност една успешна и съзидателна година, която да ни донесе удовлетворение и гордост! Обявявам учебната 2019/2020 година за открита.", "date": "2019.10.01", "title": "Слуховете за смъртта на висшето образование са силно преувеличени"}
{"url": "https://www.dnevnik.bg/bulgaria/2019/10/01/3970432_bulgariia_imala_instrumenti_da_spre_severna_makedoniia/", "text": "България разполага с инструменти, които може да използва, за да спре влизането на Северна Македония в ЕС във всеки един момент от преговорите, увери днес пред Би Ти Ви зам.-министърът на външните работи Георг Георгиев. Той уточни, че те ще бъдат използвани, ако Северна Македония не изпълнява условията на договора за добросъседство или отново се опита за злоупотреби с историята. Ако България не възрази началото на преговорите на Скопие с Европейския съюз трябва да започнат на 17 октомври. Георгиев посочи, че е притеснен от това, че в момента има протакане и забавяне по отношение на изчистването на спорните моменти в историята на двете страни. Той визира седмата среща на смесената българо-македонска комисия за исторически и образователни въпроси, провела се на 12 септември, която беше определена като \"най-безплодната\", но не и \"най-спокойната\", откакто започнаха заседанията. \"Никога не сме казвали, че нашата подкрепа е даденост\", отбеляза по този повод зам.-министърът. Коментирайки  вчерашните консултации  при президента по темата, Георгиев посочи, че има единна позициите между отделните партии в правителството за Северна Македония. След тях премиерът Бойко Борисов призова политиците в Скопие да разберат, че евроинтеграцията зависи от тях, и не бива да продължават с \"убийствената война\" на пропагандата. В същото време също вчера  новосъздаденият от Цветан Цветанов  Евроатлантически център за сигурност (ЕАЦС)  обяви , че ултимативният тон, с който българският политически елит говори на Северна Македония, носи сериозни рискове за интереса както на София, така и на Скопие, а и на съюзниците и партньорите от ЕС и НАТО.", "date": "2019.10.01", "title": "България имала инструменти да спре Северна Македония за ЕС във всеки момент от преговорите"}
{"url": "https://www.dnevnik.bg/biznes/companii/2019/09/30/3970258_okol_lake_park_ili_kak_izglejda_investiciia_za_300_mln/", "text": "                         Един от най-интригуващите сектори у нас остава строителството и пазарът на недвижими имоти. Заинтересовани инвеститори и хора, които искат да закупят своя нов дом, наблюдават внимателно и следят сегашната ситуация и бъдещите тенденции. Едно от най-важните неща, които трябва внимателно да се проучат при покупка на имот, е кой е строителят и инвеститорът, можем ли да се доверим и да сме сигурни в проекта.      В България има надеждни инвеститори, които са лидери на пазара и името им е еталон за качество и коректност. Един от тях е \"Маркан Холдинг\" АД, който към момента е реализирал няколко собствени инвестиционни проекта в България на стойност над 130 млн. лева. Инвестиционният портфейл на дружеството включва участия в различни сектори на икономиката, като по-крупните от тях са в областта на строителството, недвижимите имоти и хотелиерството. Ключово звено в структурите на холдинга е строителната компания \"Маркан\" ЕООД, която е основана през 1993 г. и е позната като изпълнител на едни от най-големите и модерни сгради в България. Холдингът е и едноличен собственик на Хотел \"Новотел София\" и на престижното интернационално училище \"Американо-английска академия\". През последните 10 години \"Маркан Холдинг\" АД активно развива и най-новия си проект, като към момента инвестираните в него средства са над 6 млн. лева.      Проектът е с наименование Okol Lake Park и представлява комплекс от типа    с международно голф игрище, петзвезден хотел, паркови и жилищни зони със семейни и ваканционни имоти. Проектът включва още търговско-развлекателна и офис зона, образователен комплекс с детска градина и училище, спортно-приключенски център, екоферма с туристически характер, магазини и пространства за релакс. Okol Lake Park ще създаде едно достъпно и привлекателно място, което приближава хората до природата и един до друг. Проектът се намира в района на язовир Искър, само на 30 км от София, в землището на Горни Окол, община Самоков. От всяка точка се разкриват красиви панорамни гледки към езерото, голф игрището в центъра на комплекса и към заобикалящите го планини Рила, Плана и Витоша. Мащабният проект на стойност 300 млн. евро е ръководен от най-добрите специалисти в своята област. Международни компании са партньори при планирането и развитието на Okol Lake Park – френският хотелски оператор   ще управлява 5-звездния хотел, който ще функционира под луксозния бранд  . Партньори на холдинга в проектирането и управлението на голф игрището са специализираните международни компании и С екипната работа по проекта се гарантира качество, функционално и подредено градоустройство, красива екстериорна среда, лукс и стил.      Okol Lake Park е вдъхновен от идеята за свобода, близост до природата и стремежа за един нов начин на живот. Проектът умишлено е ситуиран близо до столицата и курорта Боровец, но в същото време извън трафика и забързания градски живот. Комплексът предлага уют, удобства и чувство за дом като на ваканция. В близост до природата, мащабният проект ще се отличава с хармонични пространства, възможности за модерен живот, работа и отдих. Okol Lake Park се планира с внимание към детайлите, грижата за околната среда, приоритет към устойчивото развитие и здравословния начин на живот. Първата фаза на строителството ще стартира през 2020 г. и ще приключи 2 години по-късно, когато ще бъдат завършени голф игрището, хотелът, линейният парк и жилищните зони. Подобни големи инвестиционни проекти на българския пазар неминуемо ще дадат своето отражение в местния бизнес, създавайки възможности за разумни инвестиции и предпоставки за реализацията на още комплекси от мащаба на Okol Lake Park.", "date": "2019.10.01", "title": "Okol Lake Park, или как изглежда инвестиция за 300 млн. евро?"}
{"url": "https://www.dnevnik.bg/na_put/2019/09/30/3968979_ne_iskate_da_sedite_do_bebe_v_samoleta_iaponskite/", "text": "Японските авиолинии въведоха нова възможност за избиране на места, така че пътниците да стоят далеч от бебета и малки деца. В системата за резервации те вече могат да виждат на кои места има  хора, пътуващи с деца  под 2 години, разказва Би Би Си. Авиолиниите предупредиха, че системата не дава 100% гаранция, тъй като предупреждението за дете може да не се появи, ако трети човек е правил резевацията или ако има  смяна на полети  в последния момент. Някои потребители в \"Туитър\" обаче намериха новата опция за неудачна. \"Всички сме били бебета някога. Трябва да станем по-толерантни, освен ако скоро не искаме да се появят предупреждения за хора, които дишат през устата, точат лиги, пърдят, пият или още много други неща\", написа един човек. Друг казва: \"След като се роди синът ми, съчувствам много на  родителите, пътуващи с деца \". \"Ако не ви е приятно да пътувате до пищящи деца, с удоволствие ще ви оставят да се опитате да се справите с тях\", пише трети.", "date": "2019.10.01", "title": "Не искате да седите до бебе в самолета? Японските авиолинии предлагат спасение"}
{"url": "https://www.dnevnik.bg/sport/2019/10/01/3970544_video_spuskaneto_na_vladimir_pavlov_sus_snoubord_ot/", "text": "Любителят на екстремните спортове Владимир Павлов показа мигове от първото българско спускане със сноуборд от осемхилядник. На 26 септември  той изкачи Манаслу (8163 м) , след което се насочи скоростно надолу. Пред \"Дневник\" той обясни, че видеото показва спускането му в подножието на върха - на около 8100 м. \"Спускам се в посока лагер 4 без кислород\", обясни той. Павлов разказа пред \"Дневник\", че  изпълнението на целта да се спусне от осемхилядник му е отнело две години .", "date": "2019.10.01", "title": "Спускането на Владимир Павлов със сноуборд от 8100 м без кислород"}
{"url": "https://www.dnevnik.bg/evropa/2019/10/01/3969089_dobre_podgotvena_resor_s_ogranicheni_pravomoshtiia/", "text": "Български евродепутати оцениха високо представянето на кандидата за еврокомисар Мария Габриел при  изслушването  й пред отговорните комисии в Европейския парламент вчера, но не липсваха и критики във връзка с предложения й  ресор  - \"Иновации и младеж\". Източна Европа и науката Илхан Кючюк (ДПС/\"Обнови Европа\") подчерта, че успехът на българския комисар е успех за България. По думите му тя е успяла да адресира най-важните въпроси пред Европа, сред които изоставането й в областта на иновациите от глобални сили и огромната несъвместимост между изискванията на бизнеса и това, което произвеждат европейските университети. Не трябва да се делим на опозиция и управляващи по този въпрос, това е позицията на ДПС по всяка тема, особено касаещата българския комисар, допълни Кючюк. Според него ресорът на Габриел адресира важните въпроси пред ЕС – блокът изостава в технологичното развитие от САЩ, Европа трудно прави пари от наука, но прави наука с много пари, големите достижения в Европа намират реализация, но се изнасят основно в САЩ. Кючюк изрази мнение, че ресорът на Габриел трябва да е ориентиран към бизнеса, защото има рязко разграничение между  . За програмата \"Хоризонт 2020\" (в бъдеще \"Хоризонт Европа\") каза, че само 4% от източноевропейските държави са се възползвали от тази програма и има нужда Габриел да акцентира върху популяризацията й в Източна Европа и върху техническата помощ, която трябва да се оказва за самата програма. Трябва й бюджет, който ще мине през всички ресорни комисии, успехът й, допълни Кючюк, минава и през работата на всички евродепутати в ресорните комисии. Попитан защо България не успя да се пребори за зам.-председателско място в ЕК, той отговори, че страната не знае какви цели преследва в ЕС и даде пример с \"малка Естония\", за която \"се говори като за дигиталното чудо на ЕС\". Припомни, че в съвета се е заговорило България да има комисар по разширяването, но премиерът Бойко Борисов каза, че тя се отказва, защото това ще е  . Изтъкна, че по време на европредседателството шест месеца се е говорело, че Западните Балкани трябва да са приоритет за ЕС, но България не иска да има комисар по разширяването, защото някой ще я обвини при евентуален неуспех. Напомни, че се заговори и София  да получи поста върховен представител на ЕС  за външната политика и сигурността, но България е казала, че това е много свързано с въпроса за разширяването и не иска да е в нейния дневен ред. Не би казал, че ресорът на Габриел е понижение за нея, защото той покрива очакванията на ДПС за възможностите България да се измъкне от изоставащото си място в ЕС чрез високи технологии и земеделие, адресира големите проблеми пред ЕС, ресурсен е, има много възможности. Според него проблемите са бюджетни - съветът винаги иска по-малък бюджет за разлика от ЕК и от ЕП. Втори проблем е популяризирането. Когато се говори за иновации, винаги се гледа с очите на западняците към нея. Смята, че Габриел трябва да се насочи и към  , трябва повече помощ и по-голяма информационна кампания. България - консуматор на европейски решения Петър Витанов (БСП/Социалисти и демократи) коментира, че представянето на Габриел е било удовлетворително, \"макар че ние имахме  \", където липсва общоевропейско законодателство и мерките там са допълващи, което обуславя по-ниския интерес към изслушването и по-малкото дискусионни теми. Не може да разбере защо една част от най-важните сектори в портфолиото  не са упоменати в името му  и според него не е бил получен отговор на този въпрос, който евродепутатите многократно повдигнаха по време на изслушването. Удовлетворен е от относително доброто представяне и не очаква проблеми в избора й за еврокомисар. Изтъкна, че 22 от 27 комисари са с управленски опит, а при България случаят не е такъв, както и че Габриел е единственият кандидат за втори мандат, който не е предложен за зам.-председател. Смята, че  на европейските решения, няма дългосрочна политика, а епизодични действия. Това че Унгария получава портфолиото за разширяването е плод на десетилетните й усилия, допълни Витанов, според когото България във външната политика има спорадични, но не и дългосрочни и последователни действия. Оценява ресора като безспорно е важен, но с относително  на европейския комисар по него. Евроинтеграцията на Западните Балкани Андрей Ковачев (ГЕРБ/ЕНП) подчерта, че общата оценка на политическите групи е, че Габриел се е представила много добре по един огромен ресор, че е била много подготвена. Може да бъдем горди и признателни, че се представи толкова добре, представи и България, и българското културно наследство, завършвайки изказването си снощи с химна \"Върви, народе възродени\", допълни Ковачев. Не очаква негативни изненади при оценката й и посочи, че тя е  за другите й колеги, които ще се представят в ЕП. Убеден е, че тя е подготвена и заедно с екипа й и с комисията и ресорните комисии в ЕП ще има успех. Трябва да развиваме технологии в Европа, изостанали сме в някои области, още нямаме фабрика за батерии, зависим от Китай, Корея и други, изтъкна евродепутатът. Според него средствата от европейския бюджет трябва да се инвестират не само за да се наваксва изоставането, но и да се дават стандартите за висококачествени конкурентоспособни стоки и услуги. Трябват ни млади хора, които да могат да работят с тези нови технологии, допълни Ковачев. За българската позиция за евроинтеграцията на Западните Балкани коментира, че \"ние не искаме да спъваме, искаме да помагаме нашата подкрепа е ясна, но това е  \", от другата страна трябва да преодолеят омразата и всичко, което е било пречка за добросъседството на Балканите в миналото.", "date": "2019.10.01", "title": "Добре подготвена, ресор с ограничени правомощия: български евродепутати за Габриел"}
{"url": "https://www.dnevnik.bg/photos/2019/10/01/3970487_fotogaleriia_nishto_ne_moje_da_spre_kitai_na_70-iia_mu/", "text": "Седемдесет години след основаването на Китайската народна република Пекин празнува пищно - с военен парад и речи, изпълнени с визия. Агенция \"Синхуа\" твърди, че по 750 млн. души гледат празненствата по телевизията.", "date": "2019.10.01", "title": "Фотогалерия: \"Нищо не може да спре Китай\" на 70-ия му рожден ден"}
{"url": "https://www.dnevnik.bg/evropa/2019/10/01/3969096_resornite_komisii_v_evroparlamenta_odobriha_gabriel_za/", "text": "Има единодушно решение на двете ресорни комисии за одобрението на Мария Габриел за еврокомисар по \"Иновации и младеж\", съобщиха евродепутати от Европейската народна партия. Вчера Габриел бе изслушана от комисиите по култура и образование и по промишленост, изследвания и енергетика в Европейския парламент. Одобрението на двете комисии беше задължителен етап от процедурата по одобрението на целия предложен от Урсула фон дер Лайен състав на новата еврокомисия. Номинираните от бъдещия председател трябва да бъдат утвърдени от Европейския парламент. Изслушванията започнаха вчера и ще продължат до 8 октомври, а гласуването на състава на новата комисия в европарламента ще бъде на 23 октомври  ). В \"Туитър\" Асим Адемов (ГЕРБ/Европейска народна партия) написа: \"По неофициална информация и двете ресорни комисии единодушно одобряват кандидатурата на  #GabrielМariya  за еврокомисар след изслушването ѝ вчера!\" Лидерът на ЕНП в Европейския парламент Манфред Вебер отбеляза в туит, че представянето на Мария Габриел и на Фил Хоган (който  бе изслушан вчера  за поста  еврокомисар за търговията) е било силно, те са \"правилните хора на правилното място и единодушното им утвърждаване е повече от заслужено\". Още след изслушването снощи председателите на двете парламентарни комисии изразиха задоволство от представянето на българския кандидат. Как протече изслушването По време на своето встъпително изказване Мария Габриел изтъкна важността за създаването на европейско пространство за научни изследвания, иновации, образование, култура и спорт, както и синергии между програмите, за да могат те да отговорят на очакванията на европейците, най- вече в областта на устойчивото развитие и създаването на нови възможности за младежите. Двете комисии бяха критични за това, че не  се споменават  \"култура\" и \"научни изследвания\" в заглавието на ресора на комисаря. Членовете на Комисията по промишленост, изследвания и енергетика подчертаха необходимостта от амбициозен бюджет за предстоящата научноизследователска програма \"Хоризонт Европа\" в съответствие с позицията на ЕП и с участието му в прилагането ѝ. Евродепутатите от Комисията по култура и образование повдигнаха въпроси, свързани с бюджета на програмата \"Еразъм+\", призовавайки кандидата да увеличи тройно бюджета ѝ. Те също искаха да разберат как дигитализацията може да бъде полезна за европейското наследство, както и как най-добре може да се предпази и гарантира достъпът до култура и образование за всички културни и езикови малцинства в Европа. Допълнителните въпроси подчертаха необходимостта от насърчаването на аудио-визуалните медии от културна гледна точка. Следващи стъпки На 17 октомври Председателският съвет на ЕП ще вземе решение дали европарламентът е получил достатъчно информация, за да обяви процеса на изслушванията за приключил. Ако е така, пленарната зала ще проведе гласуване за цялостния състав на Европейската комисия на 23 октомври в Страсбург. Не се знае дали този вот няма да се забави, ако има проблеми с изслушванията на новите кандидати за еврокомисари на  Румъния  и Унгария. Досегашните кандидати на тези държави  бяха отхвърлени  от правната комисия в ЕП заради конфликт на интереси. Новото предложение  на Унгария е дипломатическият й представител в Европейския съюз. Очаква се нова номинация и от Румъния. Еврокомисията на Урсула фон дер Лайен трябва да встъпи в длъжност на 1 ноември. Повече за ресора на Мария Габриел четете  тук .", "date": "2019.10.01", "title": "Ресорните комисии в европарламента одобриха Габриел за комисар по \"Иновации и младеж\""}
{"url": "https://www.dnevnik.bg/bulgaria/2019/10/01/3970570_mvnr_putuvashtite_do_velikobritaniia_da_si_izvadiat/", "text": "Министерството на външните работи препоръчва на българските граждани, които планират пътувания във Великобритания през 2020 г., да притежават и носят със себе си валиден международен паспорт с биометрични данни. Британското правителство планира постепенно да ограничи възможността за пътуване от и за Великобритания с лични карти през 2020 г., ако страната напусне Европейския съюз без споразумение, т.нар. Брекзит без сделка. Все още не е обявено от кога ще влязат в сила новите изисквания. В тази връзка е препоръчително българите, планиращи пътуване за и от Великобритания, да се снабдят отрано с биометричен паспорт, в случай че не разполагат с такъв. Актуална информация, свързана с Брекзит, може да бъде намерена и на сайта на МВнР  www.mfa.bg  в раздел \"Какво трябва да знаем за Brexit?\", както и на сайта на българското посолство в Лондон  https://mfa.bg/embassies/uk , http://bulgarianembassy-london.org . При необходимост от съдействие българските граждани могат да се свържат с посолството ни в Лондон на тел.: +44 20 7581 3144; +44 0 20 7584 9400, както и на дежурен телефон в извънработно време: + 44 20 7 5813144; + 44 20 7 5849400.", "date": "2019.10.01", "title": "МВнР: Пътуващите до Великобритания да си извадят паспорт с биометрични данни"}
{"url": "https://www.dnevnik.bg/bulgaria/2019/10/01/3970594_vks_iztegli_napred_deloto_za_polfriiman/", "text": "Искането за възобновяване на делото по предсрочното условно освобождаване на Полфрийман ще се гледа от Върховния касационен съд на 7 октомври , а не на 23 октомври, за когато беше първоначално насрочено. С това разпореждане от днес на зам.-председателя на ВКС и ръководител на Наказателната колегия Галина Захарова е изтеглена напред датата за откритото съдебно заседание, на което да се разгледа искането на главния прокурор за възобновяване на делото. В разпореждането се посочва: \"Заради изключителния обществен отзвук на делото, както и с оглед разпространената в общественото пространство информация, че условно предсрочно освободеният Джок Полфрийман е лишен от право на свободно придвижване във връзка с предстоящото произнасяне на ВКС, намирам, че следва да се осигури възможност за провеждане на касационното производство в кратки срокове,като делото бъде пренасрочено за по-ранна дата – 07.10.2019 г. от 9.00 ч. Посочената дата на заседанието е определена след съгласуване и преценка на състава, ангажиран за разглеждане и решаване на делото, съобразена е със служебната ангажираност на съдиите, като осигурява и достатъчен период от време за подготовка на страните\". Разпоредено е незабавно да се уведомят страните - Върховната касационна прокуратура, Джок Полфрийман и неговият защитник адвокат Ангелов. Препис от разпореждането да се изпрати ведно със съобщението за датата и часа на заседанието на началника на Дирекция \"Миграция\" за незабавно връчване на осъдения Джок Полфрийман, за да се осигури присъствието му. Уведомлението и копие от разпореждането да се изпратят и по факс на Дирекция \"Миграция\", тъй като случаят е бърз. Осъденият да бъде уведомен и чрез неговия защитник адвокат Ангелов, ако последният се съгласи да приеме книжата – пише още в документа. Междувременно Полфрийман е подал вчера три жалби чрез адвоката си. Обжалвал е до Софийския градски съд забраната за напускане на страната, която му е била наложена още след арестуването му през 2007 г. Адвокат Калин Ангелов коментира, че се е случвало такива забрани да останат несвалени след осъждането и едва когато освободеният от затвора тръгне да си търси документите, установява това, но прокуратурата обичайно сама е отменяла забраните, щом бъде сезирана. Съдът се занимава с този въпрос само при обжалване. Сега Полфрийман чака СГС да се произнесе. Още една жалба - общо искане до прокуратурата, да му бъдат махнати всички забрани свързани с наказателното производство е подал адвокатът. Според други юристи обаче задържането на Полфрийман заради тези забрани е абсолютно незаконно. Мерките за процесуална принуда, каквато е и забраната да напуска страната, се вземат за осигуряване явяването на обвиняемия и подсъдимия пред органите на досъдебното производство и съда, тоест тези мерки се отнасят само до висящия наказателен процес. След влизането на присъдата в сила принудителните мерки, включително забраната да напуска страната, не действат и не е необходимо да се произнася съд, затова и задържането в момента на Полфрийман е неправомерно, разясниха преподаватели по наказателен процес. И трета жалба е подадена - до Административен съд София град /АССГ/, за прекратяване на неоснователните според обжалването действия на администрацията свързани със задържането. Според чл. 252 от Административно-процесуалния кодекс /АПК/ тези жалби се разглеждат незабавно, но има случаи да се бавят и с месеци. По информация на \"Дневник\" съдът вече е изискал преписката от Дирекция \"Миграция\".", "date": "2019.10.01", "title": "ВКС изтегли напред делото за Полфрийман (допълнена)"}
{"url": "https://www.dnevnik.bg/gradska_sreda/2019/10/01/3970626_jiteli_na_mladost_protestirat_sreshtu_otkritiia_centur/", "text": "Жители на \"Младост 1\" протестираха днес срещу новооткрития Център за лечение на наркозависими в близост до техните блокове. Той досега се намираше на ул. \"Пиротска\" 117, район \"Възраждане\", но там Столичната община ще изгражда детска поликлиника и трябваше сградата, която е общинска, да бъде освободена. \"Наблизо има детска градина, две детски площадки, училище! Тук не е мястото за такъв център\", обясни майка с две деца пред Би Ти Ви. Друга жена заяви, че по тротоарите намират шишенца от метадон, наскоро била разбита кола, обрани били мазета... Д-р Владимир Николов, който ръководи Държавната психиатрична болница за лечение на наркомании и алкохолизъм, заяви, че става въпрос за болни хора, които се борят да се измъкнат от тази зависимост. \"Като болни те трябва да бъдат лекувани в болница и най-адекватното място е в една многопрофилна болница\", заяви той пред Би Ти Ви. Центърът е в района на болница \"Св. Анна\" (бивша Окръжна). \"Никой не ни е питал дали сме съгласни да бъде изграден този център тук. Столичната община не е уведомила хората от квартала!\", казваха протестиращите. Те забранили на децата си да минават край центъра. Хората настояха той да бъде преместен другаде, тъй като в София \"има подходящи места за това, отдалечени от детски градини и училища\". Те призоваха Столичната община да предложи друг адрес за Центъра за наркозависими. От Столичната община обясниха за \"Дневник\", че въпросният Център по наркомании е преместен в района на държавната болница \"Св. Анна\" с решение на Министерството на здравеопазването. \"Не отговарят на истината разпространяваните сред гражданите на \"Младост 1\" твърдения, че решението за отварянето на центъра е взето от Столичната община, както и че сградите са общинска собственост\", заявиха от общината. Те напомниха, че общинска е била сградата на ул. \"Пиротска\" 117, но е била освободена, за да се изгради там общинска детска поликлиника. От пресцентъра на здравното министерство коментираха, че преместването на метадоновата програма в УМБАЛ \"Св. Анна \" – София е временна мярка до намирането на най-подходящото място за програмата. С цел осигуряване спокойствието на живеещите в района Министерството на здравеопазването е осигурило жива охрана и 24-часово видеонаблюдение. По същата причина от днес, 1 октомври, се затваря входът на УМБАЛ \"Св. Анна\" откъм бл. 18 на жилищния квартал. Освен това, след проведени срещи с органите на реда, министерството има уверенията на 7-мо РПУ, на чиято територия се намира лечебното заведение, че ще бъде извършвано засилено наблюдение на района, се казва още в съобщението. Министерството на здравеопазването отбелязва още, че на територията на София-град има общо 10 метадонови програми, които работят от десетки години и не създават напрежение за обществото. Подчертава се още, че програмата на територията на Окръжна болница е с работно време до 14 часа, т.е. в светлата част на деня. Дневно през лечебното заведение преминават не повече от 20 пациенти. \"Важно е да се знае, че пациентите, включени в метадоновата програма, са част от нея по собствено желание. Това са български граждани, които, както всички останали, имат право на адекватна медицинска помощ. Това са хора със семейства, деца и с постоянна работа. Всички те приемат необходимите им количества метадон на място и нищо не налага оставането им в болницата или в квартала. Метадонът е лекарство, притъпяващо абстинентните синдроми при хора, употребявали хероин. Приема се през устата по схема, както всеки един медикамент. Разликата е, че при пациентите, решили сами да лекуват своята зависимост чрез включване в метадоновата програма, необходимостта от подкрепата на обществото е от изключително значение както за тяхното лечение, така и за тяхната успешна социална интеграция\", отбелязват още от министерството. Данните на ведомството показват, че за периода от съществуването на метадоновите програми в България до сега, броят на хероинозависимите е намалял с близо 10 пъти.", "date": "2019.10.01", "title": "Жители на \"Младост\" протестират срещу открития Център за наркозависими до блоковете им"}
{"url": "https://www.dnevnik.bg/sviat/2019/10/01/3970606_trump_e_poiskal_ot_avstraliia_pomosht_sreshtu_ruskoto/", "text": "Американският президент Доналд Тръмп е поискал от австралийския премиер Скот Морисън помощ, свързана с т.нар. руско разследване за намеса в президентските избори през 2016 г. Информацията, разпространявана първоначално от американски и австралийски медии, е потвърдена от представители на Канбера, предаде  Би Би Си . Според съобщение на австралийското правителство страната \"винаги е готова\" да помогне за изясняване на случаи, които се разследват, и премиерът \"отново е потвърдил готовността си\" за това в телефонния разговор. Обаждането действително се е случило (според \"Ню Йорк таймс\" - дни преди Морисън да посети САЩ миналата седмица), а австралийският лидер се е съгласил да помогне. Според медийните публикации става дума за търсене на доказателства в опит да се дискредитира разследването, което се ръководеше от специалния прокурор Робърт Мюлър. Публикациите се появиха в момент, когато Тръмп е изправен пред опит за импийчмънт след разговор с украинския му колега Володимир Зеленски. Адвокатът на американския държавен глава и бивш кмет на Ню Йорк Рудолф Джулиани, чието име също е замесено в случая, вчера получи призовка, за да даде показания. Повече можете да  прочетете тук . Защо Австралия Според американски и австралийски медии стенограмата от разговора между Морисън (един от близките съюзници на американския президент) и Тръмп е била достъпна само нз малцина от помощниците на Тръмп и това не съответства на протокола при подобни обаждания. Такъв бе и случаят с разговора със Зеленски. Разследването на Мюлър не установи съглашателство между предизборния щаб на Тръмп и Русия за изборите. Докладът обаче не оневини президента, който многократно наричаше разследването \"лов на вещици\". В документ, заради който започна украинският случай,  се споменава и името на главния прокурор  Уилям Бар. През май Тръмп обяви, че Бар ще се опита да разбере как е започнало \"руското разследване\". Вчера \"Вашингтон пост\"  съобщи , че прокурорът многократно е пътувал в Европа в търсене на помощ за собственото си разследване. Той е общувал в Италия и Великобритания с представители на службите в двете страни. Преди повече от две години именно от австралийски представители дойде сигналът към Федералното бюро за разследване на САЩ за това, че бившият съветник на Тръмп Джордж Пападопулос разказал на австралийски дипломат за компромати на Москва срещу опонента на изборите Хилъри Клинтън. Пападопулос, който отрича да е обсъждал подобно нещо, бе осъден на две седмици затвор, след като бе признат за виновен, че е излъгал ФБР в показанията си по друг въпрос, свързан с разследването.", "date": "2019.10.01", "title": "Тръмп е поискал от Австралия помощ срещу \"руското разследване\""}
{"url": "https://www.dnevnik.bg/sport/2019/10/01/3970597_nakude_poema_manchestur_junaited_sled_nai-loshoto_si/", "text": "Манчестър юнайтед\" записва най-лошото си начало на сезон от създаването на Висшата лига, като след седем кръга все още не е достигнал двуцифрен актив. След  равенството с \"Арсенал\" (1:1)  воденият от Оле Гунар Солскяр отбор има две победи и е десети с девет точки, като изостава с 12 от водача \"Ливърпул\". При последния си по-лош старт през 1989-90 г. \"Юнайтед\" завърши 13-и. Слабите резултати поставят норвежкия мениджър и отбора под напрежение. Усещането се засилва от липсата на успехи в първенството в последните сезони. Успоредно с това  клубът е зависим от представянето си в търсенето на добри финансови резултати . Като бивш футболист на звездния отбор на \"Юнайтед\" Солскяр познава отлично ценностите, които клубът изповядва, както и целите, които има. Въпреки трудностите мениджърът запазва увереност. Той остана разочарован, че отборът му не е победил \"Арсенал\". \"Имахме отлична възможност да спечелим три точки, защото мачът вървеше в посоката, в която искахме. Колко пъти през сезона повеждахме и не успявахме да вкараме втори гол, което е най-важното нещо. Но се учим от това\", каза Солскяр пред Би Би Си.      Норвежецът изтъкна, че вярва във футболистите си. Този сезон той дава възможност на млади играчи и смята, че с много усилия \"Юнайтед\" ще излезе на правия път. По думите му успехът ще дойде \"ако продължим да работим по този начин, ако показваме желание и старание, а с натрупване на опит ще стигаме и до правилните решения\". Бившият футболист на \"Юнайтед\" Рой Кийн смята, че Солскяр заслужава да получи време. Същото мнение  изрази и Димитър Бербатов . \"Предстоят ли още трудни дни? Със сигурност, но трябва да продължиш напред\", заяви Кийн, цитиран от \"Ройтерс\". \"Има много неща, които следим, и много неща, които ми носят голяма увереност. Можем да говорим за играта, но това, което има значение, са резултатите\", добави мениджърът на \"Манчестър юнайтед\". Вниманието на отбора е насочено към гостуването на \"АЗ Алкмаар\" в Лига Европа в четвъртък.", "date": "2019.10.01", "title": "Накъде поема \"Манчестър юнайтед\" след най-лошото си начало във Висшата лига"}
{"url": "https://www.dnevnik.bg/bulgaria/2019/10/01/3970646_i_korespondentite_na_bnr_se_obiaviha_za_ostavka_na/", "text": "И кореспондентите на БНР в страната заявиха пред Съвета за електронни медии (СЕМ), че стоят зад искането за оставка на генералния директор Светослав Костов и управителния съвет на държавното радио. В писмо до СЕМ днес кореспондентите заявяват, че всяка позиция на редколегията на програма \"Хоризонт\" е съгласувана с тях. Преди ден и  редколегията реагира с писмо до медийния регулатор , след като Костов изрази съмнение в легитимността ѝ. Сега кореспондентите заявяват, че след  опита за сваляне от ефир  на журналиста Силвия Великова и спирането на радиосигнала \"обстановката в радиото е нездравословна и оставането на Светослав Костов на този пост ще ескалира допълнително напрежението\". \"Дълбоко сме възмутени от опитите разговорът за  безпрецедентното спиране на ефира на 13 септември 2019 г.  да бъде подменян с финансови въпроси за размера на заплатите и хонорарите в БНР. (...) Няма да си позволим да показваме фишовете за заплатите си, тъй като това би принизило дискусията до ниво, каквото се опитват да наложат неизвестни за нас колеги. Темата в този казус е спирането на ефира и опитите за натиск върху свободното изразяване на журналистическо мнение\", се казва в писмото, подписано от 17 кореспонденти от областните градове и разпространено в социалните мрежи. Журналистите заявяват, че стоят зад искането за оставка на Светослав Костов още от деня, в който бе спрян сигналът на програма \"Хоризонт\". \"Това не е емоционално решение, а светкавична реакция, която въпреки стотиците километри помежду ни беше представена на колегите ни в София без нито един глас \"въздържал се\" или \"против\", уверяват те. Миналия петък  СЕМ поиска генералният директор на БНР да подаде оставка  до края на тази седмица и обяви, че в противен случай ще започне да пише проект за предсрочно прекратяване на мандата му. Пред \"Дневник\" тогава Костов заяви, че няма да подаде оставка.", "date": "2019.10.01", "title": "И кореспондентите на БНР се обявиха за оставка на генералния директор"}
{"url": "https://www.dnevnik.bg/biznes/2019/10/01/3970706_durjavata_shte_izkupi_ot_drebni_sobstvenici_gorski/", "text": "Държавата е предвидила близо 1 млн. лв. до края на годината за изкупуване на горски територии от дребни частни стопани, съобщи министърът на земеделието, храните и горите Десислава Танева на брифинг, цитирана от \"Фокус\". Целта е горите да бъдат опазени. Ще се изкупуват имоти само от дребни частни стопани, предимно граничещи с държавни горски предприятия. Целта е горите да бъдат опазени, защото най-много нарушение имало и най-трудно се опазвали именно дребните и разпокъсани горски обекти на частни собственици.  В преговорите ще се започва с най-ниската цена, защото интересът на държавата е да ги придобие възможно най-евтино, поясни Танева. В сделките могат да участват само физически лица, а желаещите да предложат за продажба поземлени имоти в горските територии могат да подадат своите документи от днес до 15 януари 2020 година в съответното държавно горско стопанство, в държавното ловно стопанство или в самото държавно предприятие, съобщи пред БНР експертът в министерството Елена Величкова.  Експертът припомни, че за първи път такава процедура беше проведена през 2016 г. като при подадени близо 2000 заявления се е стигнало до 1200 сделки за около 1000 декара на обща стойност 600 хил. лв. Величкова поясни пред БНР при определянето на цената от значение е самата гора, а не толкова нейното местонахождение, тъй като държавата няма инвеститорски интерес към тези имоти. При една процедура собственикът може да продаде не повече от 50 дка.", "date": "2019.10.01", "title": "Държавата ще изкупи от дребни собственици горски парцели за 1 млн. лв."}
{"url": "https://www.dnevnik.bg/sport/2019/10/01/3970720_sofiiskiiat_maraton_ochakva_5000_uchastnici_po_noviia/", "text": "Около 5000 души се очаква да се включат в маратона в София на 13 октомври, обявиха организаторите. Тази година ще има рекордно разнообразие, като ще има 850 чужденци от повече от 50 страни. Голямата промяна е свързана с  новия маршрут . Трасето е разнообразено, като ще минава през основните забележителности на столицата, а маратонците ще направят две обиколки по него вместо досегашните четири. Организаторите призоваха гражданите за разбиране при затварянето на улиците заради събитието. В търсене на нови хоризонти \"Софийският маратон се развива и вече има ярък международен характер. Освен състезание той е и възпитание, даване на пример да обичаме нашия град. Новото трасе преминава през много символични за столицата места и това го рекламира като част от бързо развиващия се особено сред младите хора по света туристически и спортен туризъм\", каза заместник-кметът на София Тодор Чобанов. Една от целите пред маратона е да се постигнат по-силни резултати. Затова в надпреварата за финансовите премии са направени промени, като точки ще се получават само за резултати под 2.45 ч. при жените и под 2.25 ч. при мъжете. \"Отсега е ясно, че ще има поне 12 елитни атлети от Кения, Етиопия и Мароко, които пристигат у нас с впечатляващи лични рекорди. От международната федерация изпращат специална група, която ще вземе шест допинг проби, съобразено с повишеното ниво на маратона\", каза директорът на състезанието Даниел Дуков. \"За поредна година маратонът има и благотворителни каузи – една от тях събира средства за изграждането на кариерен център за хора със специални потребности\", заяви Анатоли Илиев, който е организационен секретар на \"София – евростолица на спорта\". Маратонът е получил бронзов етикет в ранглистата на световните маратони и е станал част от веригата състезания на AIMS (Световната асоциация на шосейните и дълги бягания). В програмата му влизат и изпълнения на Орлин Павлов, Стефан Вълдобрев, Прея и др. Маршрутът Новото трасе се подготвя повече от година, като е преминало през месеци обсъждане. Старт-финалът ще е на площад \"Александър Батенберг\" пред Националната художествена галерия. Оттам трасето се вие между президентството и Министерския съвет до Лъвов мост, обратно до ул. \"Алабин\", по ул. \"Гурко\" и \"Раковски\" до Военния дом, после по \"Царя\" до Софийския университет, по бул. \"Васил Левски\" и бул. \"Дондуков\" през моста \"Чавдар\" по бул. \"Владимир Вазов\" и после по обратния път до пл. \"Александър Батенберг\".     ", "date": "2019.10.01", "title": "Софийският маратон очаква 5000 участници по новия си маршрут"}
{"url": "https://www.dnevnik.bg/razvlechenie/2019/10/01/3970705_snimka_na_denia_bez_pokana_na_podiuma_na_shanel/", "text": "Неизвестна жена от публиката се качи на подиума при представянето на ревюто на \"Шанел\" в Гран пале по време на Седмицата на модата в Париж във вторник, 1 октомври. Тя се присъедини към финалното групово дефиле на моделите от колекцията и бе уловена от фотографите на събитието. Малко по-късно тя бе идентифицирана като Мари Бенолиел, която е популярен комедиен образ във Франция с множество последователи във \"Фейсбук\", YouTube и \"Иnстаграм\", където е известна като Marie S'Infiltre.", "date": "2019.10.01", "title": "Снимка на деня: Без покана на подиума на \"Шанел\""}
{"url": "https://www.dnevnik.bg/biznes/2019/10/01/3970757_shesti_blok_na_aec_kozlodui_e_s_licenz_za_oshte_10/", "text": "Председателят на Агенцията за ядрено регулиране Лъчезар Костов връчи на изпълнителния директор на АЕЦ \"Козлодуй\" Наско Михов лиценз за експлоатация на шести блок за следващите 10 години, съобщи ведомството. От съобщението му до медиите се разбира, че неизвестно защо по случая е имало специална церемония, в която участвали вицепремиерът Марияна Николова, отговаряща и за икономическата политика, министърът на енергетиката Теменужка Петкова, изпълнителният директор на БЕХ Жаклен Коен, депутатите и членове на Комисията по енергетика в 44-ото Народно събрание Мартин Тинчев и Жельо Бойчев, представители на подразделението на \"Росатом\" за Централна Европа и на АО \"Русатом Сервис\", ръководители и експерти от АЯР и АЕЦ \"Козлодуй\". \"Днес е един хубав ден за България, за българската икономика, защото мястото и ролята, която има АЕЦ \"Козлодуй\" в енергийната система на страната, в икономическото развитие на страната, е изключително важно\", обявила на въпросната церемония министърът на енергетиката Теменужка Петкова, цитирана от агенция \"Фокус\". Лицензът дава право на АЕЦ \"Козлодуй\" да експлоатира шести блок 10 години – максималният срок съгласно националното законодателство, за който се издава този документ. В процеса на изготвяне на обосновката за продължаване на срока на експлоатация на шести блок в съответствие с международно приетите стандарти, прилагани при изпълнението на проекти за удължаване на експлоатационния срок, са извършени необходимите анализи на безопасността и количествени оценки на остатъчния ресурс на съоръженията, свързани с безопасната и надеждна работа на блока. Резултатите от направените разчети потвърждават, че няма ограничения за безопасната работа на шести блок в следващите 30 години, посочва Агенцията за ядрено регулиране. Паралелно с дейностите по проекта за продължаване на срока на експлоатация е проведен периодичен преглед на безопасността на шести блок, който представлява систематична преоценка на всички фактори на безопасност на проекта и експлоатацията на ядреното съоръжение. Изготвянето на документа е задължително условие при всеки процес на подготовка за лицензиране, посочват от агенцията. Резултатите от този преглед доказват безопасната експлоатация на блока през следващия лицензионен период, както и високо ниво на ядрена, радиационна и технологична безопасност, съизмерима с тази на най-добрите ядрени централи, се казва в съобщението на ядрения регулатор. На пети блок на ядрената централа безопасната му работа е обоснована за 30-годишен период. От 6 ноември 2017 г. блокът има лиценз за следващите 10 години. С успешното продължаване на срока на експлоатация на пети и шести блок над проектния ресурс атомната централа ще запази ролята си на водеща енергийна компания, оперираща най-големите електропроизводствени мощности в страната с нулеви въглеродни емисии, осигуряващи над една трета от електричеството на България, посочва регулаторът. Министърът на енергетиката припомни, че ядрената централа дава около 34% от електроенергията в страната. Тя посочва и че 2018 г. централата отчита рекордна печалба от 167 млн. лв. \"За тази година за първите 8 месеца на 2019 г. нетната печалба е над 270 млн. лв. - нещо, което е достатъчно красноречиво\", обявява тя. ", "date": "2019.10.01", "title": "Шести блок на АЕЦ \"Козлодуй\" е с лиценз за още 10 години работа"}
{"url": "https://www.dnevnik.bg/sviat/2019/10/01/3970767_ojestocheni_sblusuci_v_honkong_na_praznika_na_kitai/", "text": "За пръв път протестиращ е прострелян, откакто започнаха демонстрациите в Хонконг преди няколко месеца. Това се потвърди от източници на хонконгската полиция за няколко международни издания. Не се съобщават подробности за обстоятелствата, при които участник в продемократичните протести е улучен в гръдния кош. Видео, заснето от студентски съюз и споделяно в социалните мрежи, обаче показва дузина протестиращи с черни качулки, които хвърлят различни предмети по група полицаи, които ги преследват. В един момент един от полицаите е заобиколен от демонстрантите. Той вади пистолет и го насочва към групата. Чува се изстрел и един от протестиращите пада на улицата, а другите се разбягват, предаде \"Асошиейтед прес\". Според здравните власти на мегаполиса раненият е в критично състояние, допълва \"Ройтерс\", цитирана от БТА. Очакваше се днешните демонстрации да привлекат хиляди жители на Хонконг заради символичната дата - 70 години от основаването на комунистическата Китайска народна република.      Би Би Си съобщава, че демонстрациите са обхванали няколко района на мегаполиса, включително финансовия му център. Карта, публикувана на сайта на британската обществена медия, сочи, че те са обхванали както Новите територии на Хонконг (които имат сухоземна граница с \"континентален Китай\"), така и самия остров Хонконг. Барикади, пожари и повреда на имущество в засегнатите райони бележат действията на протестиращите, а полицията се е опитала да ги разпръсне със сълзотворен газ, гумени куршуми и водни оръдия. Отговорът на демонстрантите според Би Би Си е да използват всякакви средства, за да осуетят плановете на силите на реда - дори бобени зърна по земята, на които преследвачите им моhат да се подхлъзнат. Хонконгската полиция съобщава за ранени полицаи, които са били замеряни с корозивни течности. Арестуваните са най-малко 96 души. Ранените са над 50, на възраст от 11 до 75 години. Европейският съюз призова днес за намаляване на напрежението и за сдържаност в Хонконг, предаде \"Франс прес\". Диалогът, сдържаността и намаляването на напрежението са единственият начин да се постигне напредък в Хонконг, заяви говорител на еврокомисията.     ", "date": "2019.10.01", "title": "Ожесточени сблъсъци в Хонконг на празника на Китай, протестиращ е прострелян"}
{"url": "https://www.dnevnik.bg/biznes/2019/10/01/3970768_pechalbata_na_bankite_se_dviji_kum_poreden_rekord/", "text": "Печалбата на банките в България продължава да расте и в края на август надхвърля 1.2 млрд. лв. Резултатът идва от ръста при кредитирането и намаляването на разходите, съобщава  \"Капитал\" . Според изданието данните към този момент показват, че вероятно в края на годината печалбата на банките ще надхвърли досегашния рекорд от 1.6 млрд. лв. за 2018 г. Като следствие на печалбата, която само за август е 166 млн. лв., капиталът в системата се покачва до 14.3 млрд. лв., показват данните на БНБ. За година банките отчитат почти 5% ръст на приходите от такси и комисиони и ръст от 2.2% на тези от лихви, основно по кредити. В края на август разходите за обезценки спадат до 241 млн. лв. при 301 млн. лв. година по-рано. Кредитният портфейл на банките в края на август нараства до 63.8 млрд. лв., като ръстът идва от потребителските заеми, докато тези за бизнеса се свиват, показват още данните. Депозитите в банковата система вече са 93.8 млрд. лв., от които спестяванията на домакинствата са 55.5 млрд. лв.", "date": "2019.10.01", "title": "Печалбата на банките се движи към пореден рекорд"}
{"url": "https://www.dnevnik.bg/sviat/2019/10/01/3970770_video_kum_evropa_sasht_izpratiha_navednuj_hiliadi/", "text": "Операторите на пристанището на Джаксънвил, щата Флорида, проведоха най-мащабното от 2003 г. насам изпращане с кораби зад граница на американска бронирана и военна техника. Това стана като част от обновяване на военното присъствие в Европа в поредния 6-9-месечен етап от започналата през 2014 г. операция Atlantic Resolve. Около 2500 танка M1 Abrams, бронирани машини M2 Bradley, самоходни гаубици M109 Paladin и различни други видове верижни и колесни машини бяха натоварени на три кораба. Подобно нещо не е правено от операция \"Иракска свобода\" през 2003 г. В Джаксънвил е едно от 17-те стратегически пристанища - и единственото във Флорида - за мащабно придвижване на военни товари и оказване на чуждестранна хуманитарна помощ и доставки след природни бедствия. Общо 150 камиона и 650 товарни вагона бяха нужни за превозване на оборудване от Тексас, където във Форт Худ е базирана Първа бронирана дивизия на САЩ. Целта е да се провери и тренира готовността на транспортните части бързо да реагират в кризисни времена. Atlantic Resolve подобрява връзките със съюзнически и партньорски армии и способността за съвместни действия. Част от програмата включва международни маневри на полигони в България, балтийските републики, Унгария, Полша и Румъния, а наблюдаващият щаб е край полския град Познан.               ", "date": "2019.10.01", "title": "Видео: Към Европа! САЩ изпратиха наведнъж хиляди танкове, оръдия и техника"}
{"url": "https://www.dnevnik.bg/sviat/2019/10/01/3970797_budeshtiiat_komisar_za_zaetostta_othvurli_evropeiskata/", "text": "Никола Шмит от Люксембург, кандидатът за еврокомисар по въпросите на заетостта, обяви, че ще работи за прилагане на стандартите, които да заличат разликите в доходите в ЕС. На изслушването си пред евродепутатите обаче той добави, че не може минималната заплата да е еднаква навсякъде в блока, предаде \"Асошиейтед прес\". Шмит обясни, че \"по никакъв начин\" не планира това. Европейската минимална заплата  бе сред обещанията на бъдещия председател  на еврокомисията Урсула фон дер Лайен пред европарламента в средата на юли. Според Евростат 22 от 28 държави в ЕС имат минимална заплата към януари 2019 г. - от тази на България (286 евро) до Люксембург (2071 евро). В повечето източноевропейски държави минималната заплата е средно над 600 евро, а в северозападните - над 1400, уточнява АП. Заради различните икономически профили на държавите би било трудно изравняването, но трябва да се работи за \"конвергенция\" и за рамка за \"минимален доход\", която би била полезна в борбата със социалния дъмпинг, обясни Шмит. За него детската бедност е \"най-лошото нещо\", тъй като унищожава \"бъдещето на тези хора\". \"Ако си бедно дете, това често означава, че ще бъдеш беден възрастен. Ужасно е за отделния човек, но е ужасно и за обществото.\"", "date": "2019.10.01", "title": "Бъдещият комисар за заетостта отхвърли европейската минимална заплата"}
{"url": "https://www.dnevnik.bg/bulgaria/2019/10/01/3970760_borisov_podkrepi_helzinkskiia_komitet_no_bez_da/", "text": "Премиерът Бойко Борисов се разграничи от предложението на коалиционния партньор в управлението - ВМРО, за закриване на неправителствената правозащитна организация Български хелзинкски комитет (БХК), но не видя проблем в искането. Вчера в сигнал до главния прокурор Сотир Цацаров  ВМРО настоя държавата да прекрати дейността на БХК  \"заради недопустима намеса в съдебната система на България\". Повод е предсрочното освобождаване от затвора на австралиеца Джок Полфрийман, осъден за убийството на младеж през 2007 г. От правозащитната организация на свой ред обвиниха партията, че я използва  за целите на предизборната си кампания  за местния вот в края на месеца. В телефонно интервю за телевизия \"Европа\" днес премиерът заяви, че партията му - ГЕРБ, не подкрепя инициативата на ВМРО. Той добави, че винаги е бил за свободата на словото и на изразяване на различни позиции и че неправителственият сектор е изключително важен като коректив на всяко управление. \"С хелзинския комитет в случаите, когато се е налагало, сме работили добре. И не виждам никаква логика мен да ме питате дали съм за или не. Неправителственият сектор е изключително важен като коректив на всяко едно управление [...} и винаги когато са ни подавали сигнали, които са били правилни, ние сме се съобразявали с тях. Така че от ГЕРБ нямаме такива предложения\", заяви Борисов. Премиерът избегна да коментира как приема искането на партия от управляващата коалиция за закриване на неправителствена организация, като посочи, че в коалиционното споразумение има текстове, които ГЕРБ спазва, и допълни: \"Така че какво са решили ВМРО си е тяхно право, на тази партия.\" Тръгна подписка в защита на БХК Ден след внасянето на искането до главния прокурор започна подписка в защита на БХК. Тя е организирана от Сдружението за човешки права \"Маргиналия\" и  публикувана в едноименния сайт , а до ранния следобед беше подписана от 80 души - университетски преподаватели, писатели, учители. Те посочват, че подобно искане от страна на участници в управлението на държавата за закриване е атака не срещу БХК, а срещу работата на десетки неправителствени организации в цялата страна, които подпомагат органите на законодателната, изпълнителната и съдебната власт. \"То е атака и срещу възможността на активните граждани да участват в управлението на държавата посредством своите компетенции и представлявайки своите общности при формирането на различни политики\", посочват участниците в подписката. Самият  хелзински комитет реагира по-рано , като пусна в социалните мрежи видеоклип отпреди две години със заглавието \"Ние се сетихме първи #ДаЗакриемБХК\".", "date": "2019.10.01", "title": "Борисов подкрепи Хелзинкския комитет, но без да критикува ВМРО"}
{"url": "https://www.dnevnik.bg/sport/2019/10/01/3970801_cska-sofiia_e_v_ochakvane_da_pridobie_aktivite_s/", "text": "ЦСКА-София\" е в очакване да придобие правата върху активите на фалиралото \"ПФК ЦСКА\" АД. Преди ден съдът е постановил, че възлага \"собствеността върху вещите и имуществените права\" върху \"Ред енимълс\" ЕООД, която е свързана с футболния клуб. Участниците в търга имат седемдневен срок да обжалват. Ако това не стане, активите ще бъдат придобити от ръководения от Гриша Ганчев и Юлиан Инджов клуб. Обвит в голямо напрежение, търгът за активите се проведе от втория опит и беше спечелен от \"Ред енимълс\". На 11 октомври  тя плати около 8 млн. лева за активите , сред които най-голяма тежест имат три емблеми на ЦСКА на стойност 971 705 лева, както и няколко имота край морето и в Панчарево. Имот с площ 10 декара край Бяла  предизвика допълнителни спорове , тъй като има съдебни решения, че той не е собственост на фалиралото дружество. Сега адвокатът, защитаващ интересите на \"Ред енимълс\" и \"ЦСКА-София\", Станислав Трендафилов, заяви пред \"Дневник\", че макар стойността му да е била сметната в търга, клубът няма да може да го получи. По думите му въпреки това клубът няма да обжалва, защото иска темата да бъде приключена, тъй като напрежението и подобни странични борби пречат на стремежа за постигане на по-добри спортни резултати. \"Решението на ръководството на клуба е да не се обжалва. Стойността е около 1-1.5 млн. лева, но в името на ЦСКА ще го преглътнем. Всички знаем колко струва имот на морето\", каза Трендафилов. Засега не се знае дали останалите участници в търга ще обжалват. Трендафилов заяви, че след приключване на казуса ще се обсъжда дали и какви мерки да бъдат предприети спрямо \"ЦСКА 1948\", който използва сходна емблема. \"Личното ми мнение като юрист е, че още на следващия ден трябва да се забрани емблемата да се използва от други лица\", каза адвокатът.", "date": "2019.10.01", "title": "\"ЦСКА-София\" е в очакване да придобие активите с цената на допълнителна жертва"}
{"url": "https://www.dnevnik.bg/bulgaria/2019/10/01/3970807_lozan_panov_sudiiskata_kolegiia_abdikira_ot/", "text": "Председателят на Върховния касационен съд (ВКС) Лозан Панов упрекна съдийската колегия на Висшия съдебен съвет в абдикиране от задълженията ѝ и видя в насаждането на омраза към магистрати в последните дни \"връщане към епохи, които би трябвало да сме забравили\". Днес Панов за пръв път коментира атаките срещу конкретни съдии след предсрочното освобождаване на австралиеца Джок Полфрийман, осъден за убийството на Андрей Монов през 2007 г. \"Съдийската колегия абдикира от своите задължения, вменени в Закона на съдебната власт, да брани независимостта на магистратите\", заяви Панов преди днешното заседание на колегията. Той критикува колегите си във ВСС заради двете противоположни позиции след казуса \"Полфрийман\". Самият Панов не е участвал в обсъждането и приемането на становищата, посочва сайтът lex.bg. Малко след освобождаването на Джок Полфрийман ВМРО поиска съдебният съвет да започне дисциплинарно производство срещу председателя на тричленния състав, постановил акта - Калин Калпакчиев. Часове след внасянето на искането съдийската колегия на ВСС заяви, че споделя усещането на близките на Андрей Монов за  нарушен баланс между правото и справедливостта . Последваха остри реакции на съдийски организации, които настояха за оставки в колегията и  призоваха гражданите да подкрепят съда , \"щом държавата отказва\". Последва втора декларация от съдийската колегия, която  вече призова обществото \"да зачита конституционно установената независимост на съдебната власт , която е предпоставка за върховенството на закона и гаранция за справедлив процес\". \" с първата позиция и с втората позиция\", смята Лозан Панов. Той посочи, че първата позиция е приета, без да има решение на съдебната колегия и без разглеждането на документа да е било внесено в дневния ред на заседанието ѝ. \"Целият този подход, в който се насажда омраза, ненавист към магистрати, независимо дали сме съгласни или не с постановени съдебни актове, е \", заяви Панов. Председателят на ВКС добави, че е добре хората да имат мнение и да коментират съдебни актове, но е добре преди това да са ги прочели. \"Казвам го, защото в една замърсена медийна среда дори тези, които не са чели актовете, и малкото, които са прочели актовете, могат да въздействат и да манипулират обществото. Затова добре е да има информиран избор\", смята той. Meждyвpeмeннo бpoят нa cъдиитe, които подписаха бeзпpeцeдeнтнoтo oбpъщeниe ĸъм гpaждaнитe за подкрепа cлeд ecĸaлaциятa нa нападките от политици срещу съдебния състав e нараснал, информираха магистрати, които участват. От 292-ма мaгиcтpaти oт всички софийски и много окръжни и районни съдилища в края на миналата седмица, в понеделник бpoят нa пoдпиcaлитe ce вeчe e бил 338. Освен от окръжните cъдилищa в Πepниĸ, Ямбoл, Πaзapджиĸ, присъединили са се съдии от районните съдилища в Hoви Πaзap и Πaнaгюpищe.", "date": "2019.10.01", "title": "Лозан Панов: Съдийската колегия абдикира, като не брани независимостта на съдиите"}
{"url": "https://www.dnevnik.bg/biznes/2019/10/01/3970791_sled_godini_na_spad_otnovo_zapochva_rust_v_broia_na/", "text": "След 5 поредни години спад през 2018 г. в България се наблюдава повишаване на броя на компаниите в несъстоятелност, показва анализ на \"Кофас\" в годишното проучване за региона. Страната се нарежда на второ място по този показател сред държавите от Централна и Източна Европа. Въпреки двуцифрения ръст в абсолютна стойност броят на фалиралите компании не е голям – 360, което е едва 0.09% от всички, опериращи в страната. Специалистите на \"Кофас\" коментират, че основните причини за ръста на несъстоятелността са свързани с фалита на няколко ключови дружества, както и с по-висока задлъжнялост, увеличаването на цената на труда, цикличността на икономиката, а също и с индивидуален фактор като недостатъчно добър мениджмънт. Според проучването на компанията ситуацията с несъстоятелностите в целия регион на Централна и Източна Европа е сравнително благоприятна. По-голямата част от държавите регистрират спад на процедурите по несъстоятелност – това са Чехия, Естония, Унгария, Латвия, Литва, Румъния, Русия, Словакия, Словения и Украйна, а едва четири отбелязват увеличение – България, Хърватия, Полша и Сърбия. Регионалната разбивка показва голяма динамика, варираща от намаление на несъстоятелността в Украйна с 35.2%, през лек спад с 0.2% в Латвия до скок от 42.3% в Хърватия. Като цяло в региона на Централна и Източна Европа през последните години компаниите успяха да се възползват от солидното търсене, както вътрешно, така и външно. Така благоприятната икономическа обстановка намери отражение върху платежоспособността на фирмите в региона, коментират анализаторите на компанията.  В проучването им все пак се казва, че през 2018 г. компаниите са били изправени пред различни предизвикателства, които са се отразили върху ликвидността на бизнеса им. Повечето икономики от ЦИЕ са силно отворени, като износът на стоки и услуги представлява значителна част от БВП. Търговската война, неясният процес на излизане на Великобритания от Европейския съюз, но най-вече забавянето в еврозоната допринесоха за една по-мрачна перспектива за износителите от ЦИЕ, показва анализът на данните. В региона все още се наблюдава сериозно увеличение на заплатите на служителите, което не се отразява от растежа на производителността. Все по-голям брой компании отчитат недостиг на работна ръка през последните години и това се превърна в най-съществената бариера на текущите бизнес операции на дружествата, ограничавайки също възможното разширяване, допълват експертите на \"Кофас\". Изправени пред различни предизвикателства, някои компании не са в състояние да извършват плащания навреме. Според \"Кофас\" вътрешното търсене ще остане основен двигател на растежа на икономиката.  Ръстът на БВП в Централна и Източна Европа се забави, но остана на стабилни нива през 2018 г., като все пак се очаква и по-нататъшното му забавяне. В действителност по-слабият темп на растеж на БВП, очакван в региона, ще се дължи най-вече на въздействието на по-бавното външно търсене, се отбелязва в анализа. Предвижда се средният растеж в страните от Централна и Източна Европа да достигне 3.6% през 2019 г. и 3.2% през 2020 г. От друга страна, според прогнозата на \"Кофас\" се очаква темпът на растеж на България да се стабилизира на 3.4%.", "date": "2019.10.01", "title": "След години на спад отново започва ръст в броя на фалиращите компании в България"}
{"url": "https://www.dnevnik.bg/istorii_na_denia/2019/09/30/3970140_tozi_tiineidjur_moeto_dete_li_e_ili_ne/", "text": " При нас промяната се случи шеметно! Колкото и да се подготвя човек за тези неща – и да е чел, да е учил, да се е вълнувал и питал, мисля, че никога няма да е готов, защото всеки път е различно и на всекиго се случва по различен начин. Първо ме шокира самата диаметрална противоположност на цялото общуване с тийнейджърите вкъщи от това, което беше преди, и това, което се случи, особено с дъщеря ми – беше предизвикателно, а е и много прясно, защото ни връхлетя тази година. Все едно детето ми беше сменено. Знам, че това е клише, но се почувствах буквално така – казах си: това не е моето дете. Промени се всичко – начинът, по който започна да възприема света, начинът, по който се облича, общува с нас, вкусовете, желанията й, дори това какво яде... Осъзнавам, че това е бунт, с който съвсем естествено започна и отричане на част от базовите неща, на които сме я учили през годините – чисто демонстративно тя иска да ги отритне, да отблъсне възможно повече от нас по всякакъв възможен начин И все пак с мъжа ми се успокояваме – много неща \"копахме\" през времето, слагахме и може би няма всичко да бъде сринато до земята. Синът ми преди време в тази същата възраст избухваше, крещеше и след това ми казваше – абе, това сигурно са хормоните, аз не съм такъв Това негово осъзнаване му помогна да преодолява подобни моменти. Аз ежедневно усещам и осъзнавам, че тийнейджърският период от живота на децата ни е много особен, защото тогава те не са нито деца, нито зрели хора. В него те все още оформят своя начин за вземания на решения, разсъждения, търсят как да се справят с импулсивността си. Много често ставам свидетел на ирационални действия и поведения от тяхна страна, което е свързано с психическото и физическото израстване – ако едно дете порасне в рамките на два-три месеца с 20 сантиметра, както беше в нашия случай, гласът му започне да мутира и то да говори като мъж, това прибавя интересни щрихи в живота на всички. Всичко това те кара да осъзнаеш, че трябва да промениш начина, по който разговаряш и действаш с тях. При нас това осъзнаване, че влизат в друг етап от живота си – междинен, особен етап със своите специфики, който те кара да учиш и да се нагаждаш към него – беше почти рязко.  Нашето семейство е още в зората на това преживяване, защото тийнейджърът ни не е така развит. На моменти усещам в него несигурност и нежелание да направи нещо, защото то няма да се получи, както си го представя. Може би промяната започна да се усеща в комуникацията със сестра му – стана по-груб и нервен към нея, дразни й се и има нужда от собствено лично пространство.      На мен ми е по-лесно - аз съм баща на дъщери. Благодарение на тийнейджърството на едната интензивно задълбочаваме общуването си и с двете. И голямата, и малката виждат в мен не само бащата, но и един вече много атакуван и упадащ либерален модел на мъжественост – атакуван извън нашия собствен социален балон, разбира се. Вие не обръщате внимание, че съм дошъл на срещата ни с оранжева раница с апликирани вещици, яхнали метли От друга страна, усещам как голямата битка на тийнейджърката ми е точно колко власт да й предоставя от своята собствена власт и това обаче не засяга само общуването между нас двама ни и респективно майка й, това засяга общуването с бабите й, дядо й – т.е. кой колко би могъл да понесе факта да вдигнем ръце и да й кажем: \"Ти вземи решението.\" Или: \"Разберете, тя си решава.\" В този смисъл всяко родителство може би по дефиниция е провал, доколкото у нас свързваме успеха предимно с властта. Всяко родителство е загуба – желана от детето, необходима за него – загуба за родителска власт. В момента се уча да се радвам на независимостта на детето си - и на онези пристъпи на разум в Ането, защото не мисля, че е редно и честно да очаквам последователно развитие в психиката й. Напълно разбирам, колкото и да ме ядосват, хормоните. Тя също чете по въпроса. Изведнъж биологията й стана интересна и търси да разбере какво се случва в самата нея, как то рефлектира в психиката й, защото вижда, че тя не може да бъде сведена само до скандал с нас. За мен големият проблем е доколко дъщерите ми искат да приличат на мен и искат да се различават от мен. Спецификата на нашето семейство е, че ние със съпругата ми си приличаме: образование, вкусове и работа, общи обществени ангажименти и всекидневие - и сме взаимозаменяеми в много моменти. Обичайно на терена на възпитанието се делим на доброто и лошо ченге, но най-често се случва така, че си разменяме ролите в движение. Така по време на родителските срещи винаги аз трябва да бъда лошият, но съпругата ми не издържа и... Снощи си приказвахме, че бихме могли да имаме и още едно дете, но и двамата се спогледахме и си казахме – не, не и още един тийнейджърски период! А той ни чака с далеч по-експанзивната ни по-малка дъщеря Според мен в момента ние говорим за това какви родители сме – а именно, такива, които се опитват да правят онова, което е необходимо за доброто на децата си, но истината е, че има деца, които се нуждаят от отсъстващите си или неадекватно присъстващите родители; деца, които нямат шанс да бъдат с родители, които да направят нещо изграждащо и важно за тях. В училището, в което учи дъщеря ми, видях как майките и бащите объркаха децата си, не им дадоха да направят онова, което искаха, и така те сякаш нямаха защита от самите тях. Видимо талантливи деца например бяха спрени от родителите си да се развиват в изкуството с фразата \"от това не се изкарват пари\". Най-важното от всичко е да приемаме децата си такива, каквито са. Изкушението на родителя е да не ги сравнява. Мога да дам пример със себе си - моето дете е с дислексия и на мен да приема несравнението ми отне доста време. Ние като възрастни хора трябва да се \"приспособим\" към децата си в тази \"особена\" възраст. Дори и да не харесваме приятелите им или да не споделяме вкусовете им, не трябва да изразяваме категорично мнение - нужно е да проведем откровен разговор, за да разберем защо те ги харесват. Нашата задача е да предизвикаме тактично този разговор. Важно е също да си дадем сметка, че разговор и нравоучение са две различни неща. Колкото повече протестираме, толкова по-голямо е желанието на децата ни да направят всичко наопаки. Ако в ежедневието им няма нещо криминално или застрашаващо здравето им, ние трябва да ги оставим сами да определят приоритетите си. Може би е добре дори да се разочароват сами от някои от приятелите си. Това е безценен жизнен опит, в който децата се учат от собствените си грешки. Ние трябва да се възхищаваме на нещата, които децата ни правят, и на постиженията им. Така възпитаваме стимул и амбиция. Показването на любов и разбиране е безценно. Родителите като ментори сме длъжни да насърчаваме децата си да изпитват страст към живота и удовлетвореност от това, което правят. Само така ние ще можем да имаме щастливи деца.", "date": "2019.10.01", "title": "Този тийнейджър моето дете ли е"}
{"url": "https://www.dnevnik.bg/bulgaria/2019/10/01/3970800_do_10_dni_deputatite_reshavat_kak_da_promeniat_zakona/", "text": "Правната комисия в парламента прие на първо четене обединение на трите предложения за промени в Наказателно-процесуалния кодекс (на БСП, \"Обединени патриоти\" и \"Воля\"), които предвиждат отпадане на съкратеното съдебно следствие за умишлени убийства и тежки телесни повреди. На заседанието бе разгледан общ законопроект от  приетите на 25 септември на първо четене  три проекта. Обединението на текстовете бе прието и гласувано в комисията без дебати, като окончателното решение трябва да бъде взето в пленарна зала. Целта е промените да бъдат внесени, обсъдени и гласувани в пленарна зала възможно най-бързо и до 10 дни да има окончателно решение по въпроса за кои престъпления ще отпадне съкратеното съдебно следствие. Темата за промените в законодателството бе повдигната след последния случай с момиченцето от Сотиря. Близките на пострадали в тежки престъпления настояха за промени в законодателството, които да не дават възможност на подсъдимия да признае факти от обвинителния акт и да получи автоматично намаление на наказанието с 1/3, както е в сега действащия закон. На практика  първите три предложения за промени  са идентични, различават се единствено тези на ГЕРБ. От БСП, \"Обединени патриоти\" и \"Воля\" предлагат с промени в Наказателнопроцесуалния кодекс (НПК) да отпадне възможността за съкратено съдебно следствие при направени самопризнания от подсъдимия, ако делото е за умишлено убийство или тежка телесна повреда. От ГЕРБ искат промените  да са в Наказателния кодекс (НК) - съкратеното производство да остане, но съдът да не бъде задължен да намали присъдата, както е сега, а да има право на преценка. Освен това се предлага и наказанието да може да се намалява с 1/5, а не с 1/3. В петък след свикване на  извънреден Председателски съвет  на Народното събрание по искане на \"БСП за България\", след като депутатите приеха на първо четене и четирите законопроекта, включително и този на ГЕРБ. Крум Зарков: Целта е промените да влязат в сила максимално бързо \"Миналия петък дадохме старт на процедурата, с която да забраним съкратеното съдебно следствие за онези престъпления, които водят до смърт или тежка телесна повреда. На правната комисия обединихме текстовете на трите законопроекта, така че още утре те да могат да бъдат докладвани в зала и при наличието на политическа воля те да бъдат приети възможно най-бързо\", коментира след днешното заседание Крум Зарков от БСП. Той обясни, че промените, предложени от ГЕРБ в Наказателния кодекс, са несъвместими с това, което правната комисия е решила. \"Какво ще е бъдещето на тяхната идея зависи от ГЕРБ, но според нас това, което бе прието днес, е най-доброто решение и БСП настояваше за това от началото. Законопроектът на ГЕРБ е изключително проблематичен. Важно е максимално бързо да бъде приета поправката в НПК, която разглеждахме днес, за да може да бъде приложена и в онези случаи като убийството в Сотиря, които възбудиха общественото мнение през лятото\", добави Зарков. На въпрос дали има ли възможност предложенията на ГЕРБ да бъдат \"вкарани\" през преходните и заключителни разпоредби, Зарков изрази надежда управляващите да не се упражняват по този начин. \"Според нас, и според специалистите, които бяха в правната комисия на първо четене, това само би затруднило процедурата\", допълни Зарков. Той обясни, че утре председателят ще докладва обединения законопроект, след което ще започне да тече срок за предложния. \"Ние ще предложим този срок да е минимален – 3 дни, след което другата седмица може да влезе за окончателно приемане в пленарна зала. Никой не може да отнеме правото нанародните представители да предлагат промени в този текст, но на Председателския съвет консенсуса беше около това решение\", допълни Зарков. Анна Александрова: ГЕРБ ще иска съкратеното производство да остане за тежките телесни повреди Председателят на правната комисия Анна Александрова обясни, че по правилник е трябвало да бъдат обединени трите законопроекта и утре ще започнат да текат сроковете между първо и второ четене. \"Имаме идея да предложим 3-дневен срок, а за следващия вторник да насточим извънредна правна комисия, на която да видим какви са постъпилите предложения между първо и второ четене, да ги обсъдим в комисията, а следващата сряда да влезе в зала за окончателно гласуване\", обясни Александрова. Тя посочи, че най-вероятно от ГЕРБ ще искат от предложението да се изключат тежките телесни повреди, т.е. сткратеното съдебно следствие да може да се прилага в случаи на тежки телесни повреди. \"С тежките телесни повреди, изнасилване и блудство ще се задръсти цялата система и ще се върнем към 2007 г., когато 268 000 преписки бяха прекратени. Тежките телесни повреди да твърде много като дела. Това е предложение, което още не сме обсъждали. Ще поканим и прокуратурата, и експерти. Нека чуем и тяхното мнение\", каза Александрова. Това обаче не означава, че от ГЕРБ се отказват от другите предложени промени – в НК. Александрова посочи, че те ще бъдат подложени на широк обществен дебат и вероятно ще бъдат обсъждани след местните избори. Емил Димитров: Текстът, около който се обединихме, е много добър Депутатът Емил Димиров от \"Обединени патриоти\" припомни, че възможността за съкратено съдебно следствие бе приета преди 10 години, тъй като много присъди не са влезли в сила заради изтекла давност. \"Тогава се въведе процедурата, за да има по-бързо съдопроизводство. Ако сега ще затлачим процедурата, излиза, че, мислейки, че правим добро, след 10 години ще говорим, че съдът работи зле. А може да се окаже, че с един законопроект им връзваме ръцете. Нека се обединим около един законопроект, който е общ за всички\", призова Димитров. Той каза, че в него са включени и тежките телесни повреди. \"Тежката телесна повреда е част от всички тези престъпления и именно за това хората са много притеснени, защото подсъдимите получават по-леко наказание\", каза Димитров. \"Интересуват ни и съдиите, интересува ни и прокуратурата какво мислят. Но този текст като бланков текст е много добър\", подчерта Димитров и добави, че всички други идеи и предложения са предмет на други бъдещи предложения и разговори.", "date": "2019.10.01", "title": "До 10 дни депутатите решават как да променят закона за съкратеното следствие"}
{"url": "https://www.dnevnik.bg/sviat/2019/10/01/3970811_opustoshitelen_signal_do_bulgariia_-_evrodeputati_za/", "text": "                         Евродепутати от различни фракции остро критикуват плановете на \"Фолксваген\" да строи новия си завод в Турция, пише  \"Берлинер моргенпост\" . Журналисти от вестника са разговаряли с депутати от ЕНП, Зелените и АЛДЕ, които са изразили подозрението,  споделено  вчера (30.09) и от председателя на европейската партия на Зелените Райнхард Бютикофер. Според него решението на \"Фолксваген\" нарушава правилата на ЕС за закрила на конкуренцията. \"Изглежда, че решаваща роля за избора на Турция е изиграла гаранцията, че с пари на турските данъкоплатци ще бъдат закупени 40 хил. автомобила, както и щедрата държавна помощ в размер на 400 млн. евро\", каза пред агенция \"Франс прес\" Бютикофер. В рамките на Митническия съюз Турция се е ангажирала да спазва правилата на ЕС, но така и не прилага на практика това обещание, смята политикът. \"България също положи усилия\" \"Берлинер моргенпост\" разполага с писмото на седем евродепутати до еврокомисията, в което те предлагат да се проведе съвместно разследване в Съвета за асоцииране ЕС - Турция. Германският евродепутат от Зелените Виола фон Крамон-Таубадел, която е сред подписалите въпросното писмо, призова надзорния съвет на \"Фолксваген\" да спре проекта. Депутатката е избрана във федералната провинция Долна Саксония, която от името на държавата държи пакет акции и участва в решенията на \"Фолксваген\". \"Берлинер моргенпост\" припомня, че договорът на германския автомобилопроизводител с Турция е пред подписване, след като управителният съвет на концерна е взел принципно решение. Вестникът посочва също така, че \"съседна България също положи усилия да привлече инвестицията, но поради ограниченията на ЕС не можеше да обещае (достатъчно голяма - бел. ред.) държавна подкрепа\". Агенция \"Франс прес\" също припомня, че до последния момент и България, която е член на ЕС, се е надявала да получи завода. Правителството в София направи на концерна примамливо предложение за държавна помощ - по думите на премиера Бойко Борисов обаче това можело да стане само \"при стриктно спазване на европейското законодателство\", отбелязва агенцията. Подписалите писмото до еврокомисията - сред които са и шефът на германските християндемократи в европарламента Даниел Каспари и председателят на европейските Зелени Райнхард Бютикофер - подчертават, че инвестицията ще наруши правилата за конкуренцията в ЕС, но визират и политическото положение в Турция. Пред \"Франс прес\" Райнхард Бютикофер го формулира така: \"Като имаме предвид все по-лошото състояние на правовата държава, на медийната свобода и на демокрацията под управлението на президента Ердоган, решението на ръководството на концерна \"Фолксваген\" предизвиква потрес.\" \"ЕК да се намеси\" Бютикофер призовава Европейската комисия да се намеси. Според него \"Фолксваген\" се опитва да печели, нарушавайки правилата, а и освен това вреди на една държава членка. Евродепутатът от Долна Саксония Виола фон Крамон-Таубадел казва пред \"Берлинер моргенпост\", че изборът в полза на Турция подсилва \"автократичния режим на Ердоган\" и същевременно изпраща \"опустошителен сигнал\" до другия кандидат - България. \"Фолксваген\" сякаш не си е взел никаква поука от последните скандали\", казва евродепутатката. В края на статията си \"Берлинер моргенпост\" я цитира с думите: \"На фона на сегашната нестабилна и изключително критична политическа ситуация в Турция всеки, който реши да се довери на финансовите обещания на президента Ердоган, някой ден навярно ще трябва скъпо да заплаща този финансов риск.\"", "date": "2019.10.01", "title": "\"Опустошителен сигнал\" до България - евродепутати за избора на \"Фолксваген\""}
{"url": "https://www.dnevnik.bg/regioni/2019/10/01/3970733_edna_deseta_ot_obshtinite_shte_mogat_da_kandidatstvat/", "text": "Общо 28 български общини ще имат достъп до 14.5 млн. лв. за енергийна ефективност на многофамилни жилищни и обществени сгради, съобщи Министерството на регионалното развитие и благоустройството (МРРБ). Ведомството отпуска средствата чрез оперативната програма \"Региони в растеж\" (2014-2020 г.) по мярката \"Енергийна ефективност в периферните райони-3\". МРРБ публикува за обществено обсъждане насоки за кандидатстване по процедурата за предоставяне на безвъзмездна финансова помощ, както и проекти на документи. От средствата ще могат да се възползват градовете: Ботевград, Берковица, Белоградчик, Генерал Тошево, Девин, Елхово, Златоград, Ивайловград, Крумовград, Козлодуй, Карнобат, Мездра, Малко Търново, Никопол, Нови пазар, Нова Загора, Поморие, Попово, Пещера, Провадия, Разлог, Сандански, Свиленград, Самоков, Севлиево, Троян, Тутракан и Червен бряг. Безвъзмездната финансова помощ ще се предоставя след класиране по критерии, които отчитат намаляването на емисиите на СО2, ефективност и целесъобразност на инвестицията за енергийна ефективност и др. Основните дейности са насочени към изпълнение на мерки за енергийна ефективност в допустими за финансиране публични сгради на държавната и общинската администрация, както и към общински сгради от образователната, културната и социалната инфраструктура и в многофамилни жилищни сгради. Общините ще могат да кандидатстват с проекти към края на годината. Ще се финансират мерки за повишаване на енергийна ефективност на сградите, като целта е да се постигне 60% спестяване на енергия, намаляване на разходите за отопление, обновяване фасадите на сградите, повишаване на срока на експлоатация и др. Бюджетът от 14.5 млн. лв. е индикативен, като окончателният размер на средствата ще бъде определен при публикуване на насоките за кандидатстване по процедурата \"Енергийна ефективност в периферните райони-3\".", "date": "2019.10.01", "title": "Една десета от общините ще могат да кандидатстват за 14.5 млн. лв. за саниране"}
{"url": "https://www.dnevnik.bg/bulgaria/2019/10/01/3970858_prezidentut_kogato_se_zadushava_svobodata_na_mediite/", "text": "Президентът Румен Радев обяви прехода в България от социализъм в демокрация за сложен и многовекторен процес. Държавният глава направи изказването си на форума \"30 години от промяната\", организиран по случай 25-годишнината от работата на фондация \"Фридрих Еберт\" в страната. Според Румен Радев преходът е отворил очите на хората, че когато властта се отнема от гражданите и се концентрира в тясна група хора, \"неизбежно този тесен кръг използва институциите и медийни инструменти, за да упражнява власт в интерес на тяснопартийни и лични интереси\". По думите на държавния глава и днес стоят въпроси като дали устоите на нашата държава са демократични и правови; гарантирана ли е необратимостта на демократичните процеси и др.      В изброяване на примери от миналото и сега Румен Радев каза: \"Когато, противно на принципите на парламентаризма, парламентът е зависим от правителството и не може да го контролира, както е дадено по Конституция, ерозира разделението на властите, ерозира и самата същност на парламентаризма, която е в основата на нашето демократично управление. Когато се задушава свободата на медиите, се заглушава и гласът на гражданите. Когато корупцията по високите етажи на властта остава безнаказана, гражданите губят доверие в правовата държава. Когато управлението става непрозрачно и безконтролно, когато се харчат ресурси, а качеството не отговаря на изразходваните средства, гражданите губят доверие в управлението\".", "date": "2019.10.01", "title": "Президентът: Когато се задушава свободата на медиите, се заглушава гласът на гражданите"}
{"url": "https://www.dnevnik.bg/razvlechenie/2019/10/01/3970778_nauchnofantastichnata_literatura_ne_vodi_do_zatupiavane/", "text": "Преподавателите в университета Вашингтон и Лий Крис Гавалър и Дан Джонсън обориха свое изследване от 2017 г., според което научнофантастичната литература прави читателите по-глупави. Тогава двамата публикуваха доклад, според който заради нереалистичната обстановка, изпълнена с роботи, извънземни и космически кораби, научната фантастика води до по-непълноценно четене. Те твърдяха, така читателите превключат на специфичен режим на \"нелитературно четене\", което изисква по-малко усилия и по-ниско ниво на възприемане на текста, пише \"Гардиън\". След критики, че смяната на обстановката на реалистична история с научнофантастична такава не подобрява историята сама по себе си, двамата учени решават да повторят проучването си. Те дават на 204 души да прочетат два разказа, озаглавени \"Ада\", които са напълно идентични, с изключение на една дума. \"Литературната\" версия гласи: \"Дъщеря ми стои зад бара и избърсва винена чаша с бяла кърпа\". В научнофантастичната думата \"дъщеря\" е заменена с \"робот\". Според Гавалър и Джонсън читателите и от двете групи са проявили разбиране на текста \"както на общо равнище, така и в отделните подкатегории на разбиране - разсъдък, свят и сюжет\". Тяхното заключение е, че разликата между първото и второто проучване се дължи на използваните текстове. \"Оказа се, че първото ни проучване не е разкрило кой знае колко за научната фантастика изобщо, а по-скоро за това, което сега наричаме \"нелитературна научна фантастика\". Текстът, който използвахме за нашето ново изследване, е \"литературна научна фантастика\" и той не предизвиква по-непълноценно четене\", обяснява Гавалър. И в случаите, в които текстът е започвал с бележка, че става дума за \"нелитературен разказ\", читателите просто са я игнорирали и дори да не са харесвали научнофантастичната литература, те са реагирали на художествените качества на разказа, без нивото им на разбиране да намалява. Заглавието на изследването е \"Ефектът на литературните жанрове\", а то ще бъде публикувано по-късно през годината в списание Scientific Study of Literature. \"Надявам с, че най-сетне веднъж завинаги ще дадем окончателно доказателство, че художествената литература и жанровата литература, и особено научната фантастика, не са различни категории\", завършва Гавалър.", "date": "2019.10.01", "title": "Научнофантастичната литература не води до затъпяване"}
{"url": "https://www.dnevnik.bg/sport/2019/10/01/3970861_bfs_vkljuchi_osnovavane_na_futbolni_uchilishta_v/", "text": "Създаването на футболни училище е залегнало в стратегията, която Българският футболен съюз (БФС) разгледа и прие. Концепцията представлява десетгодишен план за развитие на детско-юношеския футбол. Тя е била съставена от селекционерите на националните отбори във всички възрасти под ръководството на селекционера на мъжкия отбор Красимир Балъков, от отговорника за мъжкия национален отбор Йордан Лечков, от отговорника за детско-юношеския футбол Емил Костадинов и от членове на треньорската школа. \"Десетгодишната програма цели дългосрочно развитие на българския футбол на клубно и национално ниво, като ще обхване над 10 000 деца и юноши на година\", се казва в информация в сайта на БФС. Стъпката идва по препоръка на министър-председателя Бойко Борисов. Преди четири месеца в Бургас той заяви, че  държавата е готова да инвестира в детския футбол , но очаква ясна стратегия от БФС. В основата на плана стои работата с подрастващите, посочват от БФС. \"За тази цел ще бъдат приложени съвременни тренировъчни методики на ниво ДЮШ, които да създадат бъдещия гръбнак на клубния и националния футбол. Концепцията включва предложение за създаването на нов социален продукт – футболни училища, които да дадат възможност на всички деца, независимо от физическата им подготовка и качества, да се занимават активно с футбол\", се казва в сайта на футболния съюз. \"Допълнително ще бъде внедрена централизирана клаудбазирана скаутинг система, обхващаща цялата страна, както и последни технологии в областта на видеоанализа и обучението. Планът включва съвместно финансиране от страна на ММС, БФС и футболните клубове, които отговарят на лицензионните критерии и имат желание да развиват своите академии по тази програма\", допълват от БФС. Стратегията ще бъде представена пред Борисов и пред министъра на младежта и спорта Красен Кралев.", "date": "2019.10.01", "title": "БФС включи основаване на футболни училища в дългосрочна концепция за развитие"}
{"url": "https://www.dnevnik.bg/evropa/2019/10/01/3970862_rumuniia_predloji_dve_novi_imena_za_evrokomisar/", "text": "Управляващите в Букурещ социалдемократи предложиха две имена - на мъж и жена - на мястото на отхвърлената от правната комисия на Европейския парламент в понеделник Рована Плумб. Това са зам.-министърът на външните работи Мелания-Габриела Чиот и евродепутатът Дан Ника, съобщиха източници от партията, цитирани от телевизия Digi24. Според дипломатически източник на медиата искането за мъж и жена е дошло от Брюксел. Биографията на Ника в Европейския парламент показва, че с едно прекъсване той е бил общо 6 години (2000-2004 и 2012-2014) министър на съобщенията в Румъния, а междувременно за около година (2008-2009) е бил вицепремиер и е отговарял за министерството на администрацията и вътрешните работи. През октомври 2009 г. правителството на демократ-либерала Емил Бок бе свалено с вот на недоверие, внесен от Националлиберлната партия и Демократичния съюз на унгарците седмица след като социалдемократите (бившите комунисти) излязоха от управлението заради уволняването техния вътрешен министър Дан Ника. От евроизборите през 2014 г. насам той е евродепутат. Чиот е с пост  държавен секретар  във външното министерство по европейските въпроси и е назначена на него през септември 2017 г. Още при първата покана към националните правителства да посочат свои кандидати за еврокомисари избраната за председател на Европейската комисия Урсула фон дер Лайен поиска номинации на мъж и жена, за да спази обещанието си за баланс между двата пола в бъдещия си екип. Сега с предлагането на Дан Ника румънците объркват донякъде тази сметка (жените ще намалеят на 12 срещу 15 мъже) или го правят нарочно, за да увеличат шансовете на Чиота. Румънски медии твърдят, че от екипа на Фон дер Лайен веднага са заявили, че Ника е нежелан и искат друго име. Ника е и една от най-спорните фигури в партията си, където успява да се задържи на върха като редовен потенциален кандидат за европейски пост във всички ситуации. Името му беше замесено в прочутия скандал \"Майкрософт\" за измама за десетки милиони долари, в който като министър на комуникациите бе основна фигура, но се измъкна сред спекулации в медиите, че е сключил сделка със специалната прокуратура за разследване на корупцията по високите етажи на властта. Ника бе замесен и в скандала с \"Ериксон Румъния\", в който се оказа бизнес партньор с управляващата компания и обвинен, че е получил част от подкуп в размер на 7 милиона долара, за да бъдат защитени интересите на шведската компания.", "date": "2019.10.01", "title": "Румъния предложи две нови имена за еврокомисар"}
{"url": "https://www.dnevnik.bg/bulgaria/2019/10/01/3970864_gerb_iska_promeni_v_zakona_zaradi_kazusa_s_djok/", "text": "Депутати от управляващата партия ГЕРБ внесоха предложения за промени в Наказателно-процесуалния кодекс (НПК), с които реагират по казуса с условното предсрочно освобождаване на  австралиеца Джок Полфрийман . Председателят на правната комисия в парламента Анна Александрова, Красимир Ципов и Димитър Лазаров искат изрично да се регламентира процедура, която дава възможност да се възобновяват дела за условно предсрочно освобождаване. Повод за предложенията за промени е казуса с австралиеца Джок Полфрийман, който бе освободен от затвора предсрочно с  решение на Софийския апелативен съд . Произнасянето на тримата съдии, което е окончателно, предизвика остра реакция и доведе до атаки и критика към съдебния състав. Главният прокурор Сотир Цацаров поиска  от Върховния касационен съд (ВКС) да върне в затвора Полфрийман и да възобнови производството. Заседанието пред ВКС бе насрочено първоначално за 23 октомври, но заради големия обществен интерес бе изместено и  ще се гледа по-рано  - на 7 октомври. Миналата седмица министърът на правосъдието  Данаил Кирилов заяви , че е необходимо да се обмисли промяна в Наказателно-процесуалния кодекс, така че съдебните актове за предсрочно освобождаване от затвора да подлежат на по-висок инстанционен контрол. Сега предложението за промяна на ГЕРБ, е само в една разпоредба - в чл. 419, ал. 1, в който се урежда кои актове подлежат на проверка по реда на възобновяването сред определенията се добавят и тези по чл. 440, ал. 1 – т.е. за условно предсрочно освобождаване. В мотивите си депутатите зaявявaт, чe cпopeд дeйcтвaщoтo зaĸoнoдaтeлcтвo oпpeдeлeниятa пo условното предсрочно освобождаване нe пoдлeжaт нa възoбнoвявaнe. Според тях обаче това е aĸт c вaжни пocлeдици ĸaĸтo зa ocъдeния, тaĸa и зa oбщecтвoтo и би cлeдвaлo дa има възмoжнocт влeзлият в cилa aĸт дa бъдe пpoвepявaн oт BKC пo peдa нa възoбнoвявaнeтo пpи ocoбeнo cъщecтвeни нapyшeния нa зaĸoнa. Cъздaвaнeтo нa cъдeбнa пpaĸтиĸa нa BKC пo тeзи дeлa щe помогне и зa eднaĸвoтo и пpaвилнoтo пpилaгaнe нa инcтитyтa нa условното предсрочно освобождаване oт вcичĸи cъдилищa, подчертават дeпyтaтитe oт ГEPБ. \"Πpи нacтoящaтa peдaĸция, пpи тълĸyвaтeлeн пoдxoд, cъщo мoжe дa ce извeдe, чe въззивният aĸт пo чл. 440 HΠK имa xapaĸтep нa peшeниe и пoдлeжи нa възoбнoвявaнe. Cпopнo e oбaчe дaли пo пътя нa тълĸyвaнeтo би ce пocтигнaлa eднaĸвa cъдeбнa пpaĸтиĸa пo пpилoжeниeтo нa зaĸoнa, ĸoeтo нaлaгa зaĸoнoвa peглaмeнтaция. Tя щe cпocoбcтвa зa пpeĸpaтявaнe нa cпopoвeтe пo пpилaгaнeтo нa зaĸoнa\", посочват в мотивите си вносителите. На практика обаче дори и да влезе в сила подобно изменение в процесуалния закон, то няма да засегне Джок Полфрийман.", "date": "2019.10.01", "title": "ГЕРБ иска промени в закона заради казуса с Джок Полфрийман"}
{"url": "https://www.dnevnik.bg/video/2019/10/01/3970824_video_most_v_taivan_se_sruti_sled_taifun/", "text": "Мост в източната част на остров Тайван се срути тази сутрин върху преминаващи под него кораби и рани хора, предаде ДПА като се позова на противопожарната служба. Нефтена цистерна, която била напът да прекоси моста, също е паднала. Шофьорът, спасен веднага от пламналото превозно средство, е сериозно пострадал и откаран в болница. Мостът, построен преди 21 години, е в Нанфангао, риболовно пристанище в окръг Илан. До момента 10 души са били извадени от водата и са в болница. Засега не се съобщава за смъртни случаи. Най-малко шестима души от риболовни кораби са обявени за изчезнали, а водолазни екипи издирват оцелели, съобщи националната протовопожарна служба. Повечето от ранените са чуждестранни работници от Филипините и Индонезия, които са останали на риболовни кораби, за да избегнат тайфуна \"Митаг\", донесъл късно снощи на острова силни ветрове и порои, които днес още не се престанали. По време на злополуката в Илан обаче небето е било ясно. Очевидци казаха пред местния телевизионен канал SET TV, че видели как мостът изведнъж се свлича. Най-малко 12 души бяха ранени при преминаването на тайфуна \"Митаг\". Центърът за извънредни ситуации съобщи, че повечето са пострадали от падащи предмети или са паднали от моторни скутери поради силните ветрове. На места електрозахранването бе нарушено, а 66 773 домакинства останаха без електричество. Близо 5000 жители в планински райони или в зони, застрашени от наводнения, са били евакуирани. Централната метеорологична служба в Тайван отмени днес предупреждението за тайфун и проливни валежи, тъй като \"Митаг\" продължи да отслабва. Очаква се тайфунът да достигне Южна Корея утре късно вечерта.", "date": "2019.10.01", "title": "Мост в Тайван се срути след тайфун"}
{"url": "https://www.dnevnik.bg/sport/2019/10/01/3970866_kak_bfs_se_zae_da_se_spravi_s_goliamata_vratarska/", "text": "\"Най-мъчно ми е, че няма достатъчно български вратари, които да играят в нашето първенство. Те се броят на пръстите на едната ми ръка\". Това заяви президентът на БФС Борислав Михайлов в  обширно интервю пред телевизията на организацията  в средата на февруари. Седем месеца и половина по-късно изпълнителният комитет на футболния съюз забрани на вратари с паспорти извън Европейския съюз да играят в професионалния футбол в България. Информацията е посочена в последното изречение на новина в сайта на БФС. Единственото, което се посочва по темата е, че ограничението влиза в сила още от началото на следващия сезон (2020-21) и че предложението е било на Треньорската школа. Пред \"Дневник\" от треньорската школа насочиха въпросите към техническия директор на БФС проф. Лъчезар Димитров, който обаче е в чужбина и телефонът му е изключен. Членът на изпълнителния комитет на БФС Валентин Михов заяви пред \"Дневник\", че решението е прието без допълнително обсъждане. Неясно остава защо забраната касае само вратарите. Очаква се и реакцията на клубовете, които имат договори с вратари извън ЕС. В \"Левски\", например, титуляр на поста е черногорецът Милан Миятович, а по-рядко играе Николай Михайлов - син на президента на БФС Борислав Михайлов. Вариантът за вратари извън ЕС да играят в Първа и Втора лига е, ако имат паспорт от страна от Европейския съюз.", "date": "2019.10.01", "title": "Как БФС се зае да се справи с голямата вратарска болка на Борислав Михайлов"}
{"url": "https://www.dnevnik.bg/bulgaria/2019/10/01/3970875_avstriiska_firma_e_edinstveniiat_kandidat_za_zimnata/", "text": "Австрийската фирма \"Заубермахер\" (ЗМБГ) е единствената, която е подала документи за изпълнение на обществената поръчка за почистване и зимна поддръжка на участъци от републикански пътища около София, съобщава  \"Капитал\".  Тя е за 8.4 млн. лв. със срок за изпълнение 4 години и обхваща общо 29 км. Обществената поръчка обхваща два участъка. Първият е за отсечка от републиканския път София - Самоков, която започва от село Кокаляне, минава през Панчарево и стига до София. Другият е по-дълъг - 24 км, които са част от Южната дъга на околовръстното шосе. Става въпрос за пътя, който се отклонява след \"Ботевградско шосе\" към с. Кривина, минава през \"Цариградско шосе\", \"Самоковско шосе\" и \"Симеоновско шосе\", булевардите \"Черни връх\" и \"България\" и излиза на бул. \"Цар Борис III\". Дейностите по почистване и зимна поддръжка включват доставка и монтаж на кофи за боклук, ръчно почистване на отпадъци, механизирано и ръчно метене на пътни платна, почистване и тесане на пораснала трева по тротоари и много други. Зимното поддържане се изразява в разпръскването на подходящи смеси, снегопочистване и ръчна обработка на тротоари и пешеходни зони, товарене и извозване на сняг. Повече по темата четете  тук. ", "date": "2019.10.01", "title": "Австрийска фирма е единственият кандидат за зимната поддръжка на пътищата около София"}
{"url": "https://www.dnevnik.bg/bulgaria/2019/10/01/3970885_finansoviiat_nadzor_poiska_ot_internet_dostavchicite/", "text": "Комисията за финансов надзор (КФН) задължи в срок от 24 часа доставчиците на интернет мрежи и услуги да спрат достъпа до 30 интернет страници, които без разрешение предлагат инвестиционни услуги. Информацията беше разпространена на сайта на КФН днес. От институцията уточняват, че са издали разпореждане на 17 септември за спиране на работата на сайтовете в срок от 3 дни, но те не са го изпълнили. Причината за преустановяването на дейността им на българска територия е липсата на законово право да предлагат такива услуги. След като не са се съобразили доброволно със заповедта на регулатора, Софийският районен съд издаде решение, според което доставчиците на интернет трябва да спрат достъпа до сайтовете. brokerz.com; olssoncapital.com; pbncapital.com; afh.bg; aba.marketing; nextcoinmarket.com; arotrade.com; en.utrader.com; fxnobels.io; ptbanc.com; xecriptobank.com; finmaxbo.com; inmaxcfd.com; profit-trade.com; trader.online; olympusmarkets.com; jpm-invest.com/ru/; umarkets.com; swissinv24.com; marketscfd.net; wellingtoninv.com; cryptofg.com; cfdslOO.com; payboutique.com; mfinitrade.com; finarix.com; stemmarkets.com; finixcapital.com; omegafx.io; royalcbank.com.", "date": "2019.10.01", "title": "Финансовият надзор поиска от интернет доставчиците да спрат достъпа до 30 сайта"}
